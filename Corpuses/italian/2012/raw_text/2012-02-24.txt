
Volata vincente per la Conad, che batte Brescia e respira in classifica dopo una gara a singhiozzo. Prima gestita e poi sofferta. In vantaggio costante (fino al 51-42 al 30') pur non esaltando, ma con una difesa attenta, la Biancoblù nel momento di chiudere s'è fatta infilzare da 5 triple di Rezzano (dopo un 1/17 dei lombardi) che ha vidimato uno 0-7 e il 60-63 a 3'40” che ha fatto temere il peggio. La truppa di Markovski però non s'è disunita, trascinata all'ultimo giro da Kelley (11 punti nel periodo finale), Pecile e Baldassarre (4/11, ma 11/13 ai liberi e 15 rimbalzi) per l'11-0 della riscossa e della sicurezza per il 71-63 a 1' dalla fine. Una serata sulle montagne russe, prima difendendo benissimo 42 punti subiti in 30' poi mollando troppo gli ormeggi, 30 punti incassati nel quarto finale. Ma è andata bene, dopo un primo tempo comandato a tratti (11-4 subito, poi 25-14) subendo però i rientri altrui e una scarsa vena complessiva. Il mercato è ancora aperto, continua la caccia al lungo. “Abbiamo tante idee e pochi soldi – ha detto Romagnoli - vediamo cosa possiamo fare”. Lontano il sogno Renzi è una prima scelta platonica: l'obiettivo è Massimo Farioli (2.02, 34 anni), proprio in forza a Brescia, in procinto di sfoltire il roster. CONAD-CENTRALE LATTE 76-72 Conad: Kelley 16, Blizzard 3, Hafnar 2, Baldassarre 21, Yango 10, Montano, Pecile 7, Cutolo 5, Canavesi 12. Ne Filippini e Chiarini Centrale Latte: Goldwire 8, Gergati 1, Thompson 17, Ghersetti 16, Farioli 2, Stojkov, Bushati 2, Rombaldoni 8, Scanzi, Rezzano 16, Busma. Ne Gattesco. Arbitri: Materdomini, Beneduce, Scrima. Note: tiri liberi: Bo /, Bs /. Due: Bo /, Bs /. Da tre: Bo /, Bs /. Rimbalzi: Bo 41, Bs 34. Parziali: 5' 11-6, 10' 23-14, 15' 25-23, 20' 34-27, 25' 38-34, 30' 51-42, 35' 60-56, 40' 76-72. Massimo vantaggio Conad: +12 (51-39) al 29'. Massimo svantaggio: -3 (60-63) al 37'. 

E' durato oltre sei ore una del Consiglio dei ministri cruciale per la manovra messa in campo dal governo Monti. Sei ore nelle quali in presidente del Consiglio ha confermato la decisione di applicare l' I mu ai beni ecclesiastici non sede di culto e ha dato il via libera al pacchetto di semplificazioni fiscali. Anche ricorrendo a emendamenti, scelta della quale lo stesso presidente del Consiglio ha informato personalmente Napolitano in una incontro al Quirinale. E' saltato il fondo per cominciare a pensare ad un abbassamento della pressione fiscale a partire dal 2014. Rinviata anche la definizione della questione sulla golden share. Così si è chiusa la riunione fiume del consiglio dei ministri sul nuovo fisco, tra semplificazione e lotta all'evasione. Ma non solo di fisco si è parlato. Il governo ha approvato un importante decreto legislativo che equipara il lavoro interinale a quello dei dipendenti delle aziende in cui si presta il lavoro, con adeguamento di orari, straordinari e, soprattutto, di tutele per la maternità. Sanzioni, poi, per chi approfitta prendendo denari per garantire lavoro. Nuove norme, poi arrivano per rendere più rapido il cambiamento di cognome. Tra l'altro chiunque potrà chiedere di aggiungere il cognome materno a quello paterno e "le donne divorziate o vedove potranno aggiungere il cognome del nuovo marito ai figli. Fissata poi per il 6 maggio la data delle elezioni provinciali. La norma del decreto più attesa, quella che prevedeva un nuovo fondo che, grazie alle entrate della lotta all'evasione nel 2012 e 2013, poteva consentire l'abbassamento della pressione fiscale, a partire dal 2014, dopo il pareggio di bilancio, è saltata. "Non ne abbiamo parlato...", ha detto il ministro per la Coesione Territoriale Fabrizio Barca. E poi la conferma da fonti di governo: la norma non sarà nel dl sulle semplificazioni fiscali. Ok sulle altre misure, dal ritorno dell'elenco clienti-fornitori alle 'black list' dei commercianti che non emettono scontrini, dalla cancellazione dei mini-debiti ai nuovi controlli in incognito nelle sale dai giochi. Ora si attende la delega fiscale, con le altre riforme, che dovrebbe arrivare nel giro di qualche settimana. Attesi anche, entro aprile, i risultati della 'spending review' che dovrebbero evitare - come annunciato dal governo nel documento sull'attività dei primi 100 giorni - l'aumento dell'Iva a partire da ottobre. Tanta la carne al fuoco al cdm di oggi. Non solo fisco ma anche altre questioni, dalla golden share alle quote latte. Per quanto riguarda le norme sull'acquisto di partecipazioni in imprese controllate dallo Stato, secondo quanto si apprende, non sarebbe stata presa una decisione e la questione sarebbe stata dunque rinviata. Il governo dovrebbe allentare la golden share per evitare il rischio di condanna da parte della Corte di giustizia Ue. Ma la partita non sarebbe stata ancora definita. Potrà entrare successivamente come emendamento al dl Liberalizzazioni, o a questo stesso decreto fiscale, oppure potrebbe anche finire in un decreto ad hoc. Leggi i commenti I commenti dei lettori 
RIMINI  - Il posto è lo stesso, ovvero San Patrignano, dove quasi un anno fa diede ufficialmente l'addio al basket, il 30 marzo 2011, giorno del suo quarantesimo compleanno. E la scelta di Carlton Myers non è casuale, come tante di quelle che hanno caratterizzato la sua luminosa carriera sotto canestro. Con la squadra della comunità di recupero per tossicodipendenti sulle colline riminesi, fondata da Vincenzo Muccioli, con la quale ha solidi rapporti di amicizia, l'atleta che portò la bandiera italiana alle Olimpiadi di Sydney 2000 torna in campo, in una partita ufficiale. MYERS TORNA IN CAMPO, PER UN SOLO MATCH - Già, una soltanto. Quella di sabato 25 febbraio, fra la Cimberio San Patrignano e i bolognesi del Trebbo di Reno, ottava giornata di ritorno del campionato di serie C regionale. Sarebbe stato un normalissimo incontro di una serie minore, del quale trovare notizie solo sui quotidiani locali di domenica. E invece sarà un vero e proprio evento, di cui parleranno testate e televisioni nazionali: l'appuntamento è alle 18, al PalaSanpa. Un'occasione unica, da non perdere, almeno per gli appassionati di palla a spicchi di questa parte della Romagna, perché non ci saranno altre repliche, dato che l'ex guardia della Nazionale (oro agli Europei 1999) ha spiazzato chi pensava che avrebbe terminato la stagione con il team della comunità. CARLTON: "VOGLIO AIUTARE I RAGAZZI DI SANPA" - "Mi sono sempre mantenuto abbastanza in forma in questi mesi, però giocare a pallacanestro come sollecitazioni è qualcosa di diverso dal correre tutti i giorni o dal giocare a tennis  -  spiega Myers  - . Non a caso in questi due-tre allenamenti che ho sostenuto con la squadra il ginocchio ne ha subito un po' risentito. E allora, anche per questo, credo che non sia il caso di rischiare troppo...". Insomma, nessun ritorno alla Schumacher per uno dei più grandi cestisti italiani. "Nessuna ripartenza di Myers, ho annunciato il mio ritiro quando ho sentito che era arrivato il momento di chiudere con il basket giocato  -  conferma Carlton  -  Però è vero che i ragazzi di Sanpa erano presenti al mio ritiro e mi hanno fatto un bel regalo, così vorrei in piccolo contraccambiarlo. Giocherò una sola partita perché non ho più il fisico, ma voglio portare il mio contributo di entusiasmo e passione a questi ragazzi che lottano per salvarsi, e non solo dalla retrocessione. E poi sarà qualcosa di speciale giocare con mio figlio". "SOGNO UNA PARTITA CON JOEL DA QUANDO E' NATO" - Già, perché uno dei motivi che ha indotto l'ex campione azzurro ad accettare la convocazione è anche l'esperienza di poter giocare insieme al figlio Joel, 17 anni, che milita nelle giovanili dei Crabs Rimini, ceduto in prestito anche lui, solo per questo match ("Spero solo che tutta quest'ansia non m'impedisca di giocare tranquillo. Ci tengo tanto anch'io a dare il mio contributo", le parole del giovane figlio d'arte). "E' un regalo che mi ha fatto Sanpa, acconsentendo alla mia richiesta. Disputare una partita ufficiale insieme a mio figlio è sempre stato un mio sogno, da quando lui è nato. Devo ammettere che non sono mai stato così emozionato  -  conclude Myers  -  nemmeno alle finali scudetto". C'è da credergli. Però chissà quale sarà, invece, lo stato d'animo degli avversari nel trovarsi di fronte un asso del genere, anzi non uno ma due Myers in un colpo solo... Leggi i commenti I commenti dei lettori 
PESCARA - Il Pescara per la prima volta in stagione non va in gol e così arriva all'Adriatico la seconda sconfitta casalinga (la 7/a stagionale) che lascia i biancazzurri di Zeman a 4 punti dalla vetta fermando la sua corsa al vertice. Brutta prova dei biancazzurri, nervosi e scarsamente incisivi in avanti. Bene la Reggina, brava a chiudere tutti gli spazi, e ad affidarsi al contropiede. PRIMO TEMPO - Nel primo tempo poco Pescara, con i calabresi pericolosi in due occasioni con tiri dalla distanza al 5' di Ragusa e 7' di Nicolas Viola. Il Pescara privo di Verratti (squalificato) e con Nielsen infortunato dopo 6' (al suo posto Kone) trova difficoltà mai viste all'Adriatico. Al 16' Immobile è però pericoloso, ma Zandrini salva in due tempi. Al 25' c'è una punizione dal limite di Bonazzoli che chiama Anania al salvataggio in angolo. Sugli sviluppi del corner Freddi di testa colpisce la traversa, la palla torna in campo e Bonazzoli a due passi non ha problemi a mettere in rete. La reazione del Pescara è quasi impalpabile. Al 42' c'è però un lampo di Insigne che con un pallonetto in area che chiama Zandrini al miracolo in angolo. SECONDO TEMPO - Nella ripresa al 2' Bonazzoli prova il colpo dalla distanza, mancando di poco il bersaglio. Il Pescara sembra più propositivo e al 4' il capocannoniere del torneo Immobile si divora il pari a tu per tu con Zandrini che respinge. La Reggina è però un osso duro e al 17' Ragusa fallisce in contropiede la più clamorosa delle occasioni per chiudere la gara che però si chiude poi veramente al 23' quando l'attaccante amaranto si riscatta, realizzando in contropiede il gol del 2-0. Per il Pescara è notte fonda, con il solo Insigne a rendersi pericoloso al 36' e 39'. L'ultimo acuto biancazzurro è di Kone che al 41', con una bella girata in area, manca di poco il 2-1. CALABRESI, CONTINUA LA CORSA AL 6/o POSTO - così per gli abruzzesi arriva la seconda sconfitta casalinga della stagione. La vetta resta a 4 punti e sabato prossimo, sempre all'Adriatico, ci sarà la sfida con il Sassuolo. Per la Reggina sono tre punti d'oro che mantengono più che viva la speranza del sesto posto. PESCARA-REGGINA 0-2 (0-1) PESCARA (4-3-3): Anania, Zanon, Capuano, Romagnoli, Balzano, Nielsen (5' pt Kone), Togni, Cascione, Sansovini (15' st Caprari), Immobile (26' st Soddimo), Insigne. In panchina: Ragni, Bocchetti, Gessa, Maniero. Allenatore: Zeman. REGGINA (3-5-2): Zandrini, Freddi, Emerson, Angella (18' st Cosenza), Barillà, D'Alessandro (34' st Melara), Castiglia, Ragusa, N.Viola (9' st Rizzo), Rizzato, Bonazzoli. In panchina: Belardi, Ceravolo, Viola A., De Rose. Allenatore: Gregucci. ARBITRO: T ozzi di Ostia Lido RETI: 25' pt Bonazzoli, 24' st Ragusa NOTE: Spettatori totali 11.259. Espulsi: 34' st Cangelosi, allenatore in seconda del Pescara. Ammoniti: D'Alessandro, Ragusa, Immobile, Cascione. Osservato 1' minuto di raccoglimento prima del match in memoria dei militari italiani recentemente caduti in Afghanistan. Leggi i commenti I commenti dei lettori 
Un pesante uno-due. Prima Mario Draghi, che nell'intervista al Wall Street Journal dichiara morto il modello sociale europeo. Subito dopo l'Ocse, con un rapporto in cui il capitolo sull'Italia sembra scritto sotto dettatura (di Mario Monti?) e ci prescrive privatizzazioni e meno tutele sui contratti di lavoro standard. Il pressing delle tecnostrutture per orientare le scelte politiche si fa sempre più intenso, ma purtroppo batte sempre sugli stessi tasti, mentre appare assai più distratto su altri argomenti che pure meriterebbero qualche attenzione. E' forse il caso di ricordare ogni tanto che la crisi che dura ormai da quattro anni e di cui non si intravvede ancora la fine non è stata provocata né dal modello sociale europeo, né dalla proprietà pubblica o privata delle imprese di servizi e tanto meno dalla presunta rigidità dei contratti di lavoro. La crisi è stata provocata da un sistema finanziario globale del tutto fuori controllo, che ha tuttora bisogno di tassi sottozero per non bloccarsi  -  ossia dell'aiuto degli Stati  -  e che ciò nonostante nella maggior parte dei casi macini profitti che si traducono in compensi stellari per un pugno di manager. Intanto le Borse sono tornate sui massimi di inizio crisi: ma non dovevano riflettere l'andamento dell'economia reale? Ma allora l'economia reale sta andando benissimo e non ce ne siamo accorti? E quella ventina di milioni di posti di lavoro (nella sola area Ocse) che mancano all'appello rispetto al periodo pre-crisi? Dal governatore della Bce ci si aspetterebbe che parlasse, più che di modelli sociali, di regole per la finanza. Lo stesso Draghi, nella sua veste di presidente del Financial Stability Board, ne ha proposte varie che restano tutt'ora lettera morta. Non sarebbe il caso che insistesse su quelle? Non dovrebbe, ad ogni sua uscita pubblica, ricordare che molti dei fattori che hanno provocato la crisi, e che sono stati individuati anche da quell'organismo da lui presieduto, sono ancora com'erano nel 2007? I commercialisti italiani (e, si suppone, anche quelli di altri paesi) ricevono pubblicità dai paradisi fiscali in cui si specifica che "per quanto possibile, si agisce in modo legale" e questo fatto non viene ritenuto rilevante dall'Ocse e dalla Bce? L'Ocse, poi, quando parla di flessibilità del lavoro dovrebbe fare molta attenzione. C'è chi ricorda che nell'ormai lontano 1994 l'organizzazione pubblicò un ponderoso rapporto di quasi 500 pagine, il Jobs Study, che sarà la base delle concezioni  -  anche attuali  -  di come governare il mercato del lavoro. I punti essenziali erano che le politiche macroeconomiche non servono per aumentare l'occupazione, che si debbano eliminare protezioni contro i licenziamenti, che la contrattazione dev'essere strutturata in modo da consentire la flessibilità dei salari verso il basso. Ma qualche anno dopo la congiuntura favorevole generò un forte aumento dell'occupazione: tra il '97 e il 2001 in Europa si crearono oltre 10 milioni di nuovi posti. Così, nel rapporto sulle prospettive dell'occupazione del 1999 la prospettiva cambia radicalmente. In generale, vi si dice, i paesi  europei hanno mantenuto lo stesso livello di protezione del lavoro, anzi "la quasi totalità dei paesi ha imposto vincoli aggiuntivi alle imprese nei casi di licenziamenti collettivi"."I confronti internazionali suggeriscono che il livello di protezione dell'occupazione ha effetti scarsi se non nulli sui livelli di disoccupazione globale, mentre può averne piuttosto sulla sua composizione demografica (...) Le analisi statistiche, basate sulle regressioni, confermano che la protezione dell'occupazione può avere un effetto positivo sul tasso di occupazione dei lavoratori più anziani, senza comportare effetti negativi sugli altri gruppi". Oggi l'Ocse sembra aver dimenticato quella sua analisi, per tornare indietro a quella del '94. E' successo qualcosa che ha fatto cambiare nuovamente idea? Sembra vero il contrario. Come si sa, oggi il solo paese che può vantare una disoccupazione inferiore (seppur di poco) ai livelli pre-crisi è la Germania, campione del modello sociale europeo, mentre gli Usa, campioni della massima flessibilità di lavoro e salari, ne sopportano ancora un tasso quasi doppio rispetto al 2007. Queste esternazioni, dunque, si potrebbero definire "le ricette separate dai fatti". Peccato che poi i fatti continuino a chiedere il conto, un conto molto salato. 
