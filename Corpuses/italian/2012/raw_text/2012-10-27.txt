




None Leggi i commenti I commenti dei lettori 
ROMA - All'indomani della condanna nel processo Mediaset , Silvio Berlusconi ribalta tutto e torna prepotentemente sulla scena. In un'ora e mezza di show lancia il suo nuovo "manifesto politico", spara a zero contro Monti, a cui minaccia di togliere la fiducia, contro la "magistratocrazia", contro la pressione delle tasse che definisce "estorsione fiscale". Di non volerne più sapere di fare il passo indietro annunciato prima della sentenza di Milano il Cavaliere lo dice già all'ora di pranzo al Tg5: "Mi sento obbligato a restare in campo per riformare il pianeta giustizia perché ad altri cittadini non capiti ciò che è capitato a me". Lo conferma, con abbondanza di particolari, nel lungo discorso del pomeriggio a villa Gernetto: non si candiderà a premier, ma sono accantonati i progetti di lavorare alla fondazione Luigi Berlusconi per costruire ospedali nei Paesi poveri (compito che porterà avanti Guido Bertolaso), al Milan ("che ha bisogno di qualche cura") e all'università del libero pensiero. Berlusconi intende rimanere in campo e dettare la linea. I cardini del programma sono i soliti: basta tasse, via l'Imu e mai più un'imposta sulla casa, riforma della giustizia e della Costituzione con più poteri al premier, stretta sulle intercettazioni. Possibile sfiducia a Monti. La vera novità è la minaccia di far mancare il sostegno del Pdl all'esecutivo. L'ex presidente del Consiglio dice di essere stato in disparte per un anno sperando di fare il bene  dell'Italia: ma ora che la spirale della recessione, provocata dalla  politica di Monti, minaccia seriamente la ripresa dice basta e minaccia  di far cadere il governo. "Nei prossimi giorni - dice - esamineremo la situazione e decideremo se sia  meglio togliere immediatamente la fiducia o conservarla  dato l'arrivo delle elezioni". Da Palazzo Chigi non c'è alcuna reazione alla minaccia che spiazza le "colombe" del Popolo della libertà e lo stesso segretario Angelino Alfano. Mina il senso e la portata delle primarie del Pdl, in cui molti  vedevano l'unica possibilità di rifondare e  rilanciare il partito. Chiude, nonostante l'appello rivolto ancora oggi  da Berlusconi all'Udc e a Montezemolo ("devono considerarsi parte del centrodestra") alla  possibilità di un'alleanza tra Alfano e Casini, ipotizzabile solo in  presenza di un suo effettivo passo indietro. Allo stesso tempo,  rafforza il nascente rassemblement dei moderati e dà una mano alla  campagna elettorale di Bersani e Vendola che ora hanno gioco facile ad  unirsi nella battaglia contro il ritorno del 'caimano'. Ed è in questo quadro che il mondo politico, ma soprattutto il Pdl, attende con apprensione l'esito delle elezioni regionali in Sicilia. "Altro che unione dei moderati nel nome del Ppe! Le parole di Berlusconi sono il manifesto politico del populismo antieuropeo e autoritario", commenta il presidente della Camera Gianfranco Fini. Casini tace ma il segretario Udc Cesa è sulla stessa onda del leader di Fli. Plaude invece il leader della Lega Roberto Maroni, rafforzando l'ipotesi di una nuova ripresa dell'alleanza con il Carroccio. "Basta con la magistratocrazia". Ma gli strali del Cavaliere si concentrano soprattutto sulla magistratura. "La giustizia non può andare avanti così. La nostra non è una vera democrazia, ma una dittatura dei magistrati, una magistratocrazia", dice davanti ai giornalisti e ai cameramen, ma anche a tanti esponenti del Pdl (Michela Vittoria Brambilla, Daniela Santanchè, Paolo Romani, Paolo Bonaiuti e Roberto Lassini, indagato per i manifesti 'Via le Br della procure'). Ad aiutarlo c'è il suo avvocato Nicolò Ghedini, al quale dà la parola per spiegare la sentenza 'inaccettabile' del processo Mediaset. Berlusconi definisce "ridicola" l'evasione fiscale che gli viene imputata e si spinge a dire che  "avrebbero dovuto dare al responsabile del gruppo (Mediaset, ndr ) una medaglia d'oro grande così come miglior contribuente italiano, non una condanna". E poi c'è lo "scandaloso" processo Ruby, che "si basa su stupidaggini". Per spiegare il motivo per cui non si pronuncia sulla possibile sentenza, l'ex premier rispolvera una vecchia traduzione maccheronica dal latino che fece ai tempi dell'università: "tot capita tot sententiae, cioè tutto capita nelle sentenze". Perché disavvventure del genere non succedano "ad altri - continua - mi sento in dovere nel prossimo impegno politico di mettere davanti a tutto l'azione per la riforma della giustizia". Questo significa separazione delle carriere fra pm e giudici, l'attuazione dell'articolo 111 sul giusto processo. "Ci sono molte situazioni che si devono cambiare. Non si può continuare con nessuna gerarchia all'interno dei pubblici ministeri. Credo che non ci possa essere più questa assoluta indipendenza dei pubblici ministeri che esiste solo in Italia". Su questo Berlusconi è in campo, pronto ad attaccare, anche andando in tv. "Dite a Vespa - conclude - che sono disponibile". Attacco alla Merkel. Berlusconi ne ha anche per la cancelliera tedesca e per l'ex presidente francese. "Con quei sorrisi la Merkel e Sarkozy ( video ) tentarono l'assassinio politico della mia credibilità internazionale", si sfoga passando poi a parlare di economia per scagliarsi contro l'egemonia tedesca, contro le misure imposte all'Italia e contro quel rigore che, unito al trattamento usato dalla Guardia di Finanza con i suoi blitz nei negozi e nelle località di grido, deprime l'economia. "Gli italiani sono spaventati, c'è un trattamento violento del contribuente", dice Berlusconi che lancia così il 'suo' programma per vincere di nuovo le elezioni. Leggi i commenti I commenti dei lettori 


None Leggi i commenti I commenti dei lettori 
