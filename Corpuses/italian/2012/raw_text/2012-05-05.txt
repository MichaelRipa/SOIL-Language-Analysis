ROMA - Il campionato che aspetta la Roma, stavolta, potrebbe decidere di accelerare. I capitolini sprecano l'ennesima occasione per riagganciare il treno Europa League: contro un Catania bello ma non bellissimo finisce infatti 2-2, un punto che accorcia soltanto le distanze dall'Inter sesta, impegnata domani nel derby. Le lunghezze dai nerazzurri sono ora due: la Lazio, a +3, è irraggiungibile per ragioni di scontri diretti. Ne approfitta dunque Vincenzo Montella, ex che forse inizia ad essere rimpianto dalle parti di Trigoria. TOTTI 500  - In attesa di conoscere il futuro di Luis Enrique, forse all'ultima uscita romana, doveva essere la notte di Francesco Totti, al 500esimo gettone in Serie A. I padroni di casa iniziano col piglio giusto, Pjanic al 3' si fa rimontare sul più bello da Barrientos, poi arriva la chance per il capitano giallorosso. Carrizo esce male su un cross di Osvaldo, il contatto seguente Borini-Bellusci è sospetto: non per Peruzzo, che assegna un penalty all'apparenza generoso. Sul dischetto va proprio Totti: destro incrociato, l'estremo argentino indovina l'angolo e respinge. Il cuoio resta lì ma quel che dovrebbe essere un gioco da ragazzi non si rivela tale: mancino a porta vuota del numero 10, altissimo. L'attaccante ci riprova, sfruttando un buco di Bellusci, al quarto d'ora: para ancora Carrizo. IL PRIMO RIBALTONE  - Le due squadre si affrontano a viso aperto. Legrottaglie impegna Lobont al 24', qualche minuto prima Gomez aveva guidato centralmente un contropiede, scegliendo Bergessio come destinatario finale: conclusione flebile del "Lavandina", tanto indispensabile senza palla quanto in difficoltà al momento di finalizzare. La frazione si chiude con tre botte da fuori: Lobont e Carrizo dicono no a Gomez e Gago, poi Borini va vicinissimo all'angolo basso, sfera a lato. È destino, serve un tiro da lontano per togliere il tappo al match: il mancino di Totti al 7' è quello giusto, vantaggio Roma. Il Catania, più sfilacciato del solito, può però incassare un buono omaggio firmato Gabriel Heinze: l'argentino atterra ingenuamente Barrientos in area, Lodi ringrazia e dal dischetto fa 1-1. Il copione non cambia, giallorossi in avanti e Borini subito a un passo dal 2-1: il suo destro dai 5 metri è alto. La costante della stagione etnea è però una, ben nota: le palle inattive. Punizione dalla linea di fondo, i difensori di Luis Enrique si fanno attirare in area piccola, Lodi legge tutto e scarica all'indietro per Marchese: la sassata del terzino è imparabile per Lobont. LAMELA SPRECA  - Lo sbandamento capitolino è palese, Motta al 25' di testa mette alto sopra la traversa. Serve un pizzico di fortuna alla Roma per riprendere il match: un doppio rimpallo agevola il duo Marquinho-Pjanic, il cross rasoterra del bosniaco è un invito troppo preciso per Totti, che di piatto destro fredda Carrizo per il centro numero 215 in Serie A. Bojan entra bene in campo, al 34' una sua conclusione a giro costringe l'estremo avversario al miracolo. È un assalto, il Catania è sulle gambe: Pjanic da posizione defilata chiama Carrizo all'intervento. Chi dimostra di non essere entrato in gara è Lamela: "el Coco" riceve un assist splendido da Bojan e si presenta a tu per tu col portiere, mancino debole e centrale. Il forcing a testa bassa vede un penalty richiesto, forse a ragione, proprio dall'attaccante catalano per un'entrata di Legrottaglie: comunque troppo poco per portare a casa una sfida che avrebbe rimesso la Roma in corsa per l'Europa. Roma-Catania 2-2 (0-0) Roma (4-3-3): Lobont 6.5; Taddei 5, Kjaer 6.5, Heinze 5, Marquinho 6.5; Gago 6, De Rossi 6, Pjanic 6.5 (41' st Simplicio sv); Borini 5.5 (26' st Lamela 5), Totti 7, Osvaldo 5.5 (20' st Bojan 6.5). (Curci, Greco, Perrotta, Tallo). All.: Luis Enrique Catania (4-3-3): Carrizo 7; Motta 6, Legrottaglie 7, Bellusci 5.5, Marchese 6; Izco 6.5, Lodi 6.5, Almiron 6; Barrientos 6.5 (37' st Seymour sv), Bergessio 5 (35' st Catellani sv), Gomez 6.5. (Terracciano, Calapai, Capuano, Ricchiuti, Lanzafame). All.: Montella Arbitro: Peruzzo di Schio Reti : 7' st Totti, 13' st rig. Lodi, 22' st Marchese, 32' st Totti Ammoniti : De Rossi, Taddei, Barrientos e Lodi per gioco falloso, Pjanic per proteste Note : al 9' pt Carrizo ha parato un rigore a Totti Recupero : 1' e 5' Leggi i commenti I commenti dei lettori 
ROMA - Se quello di Totti era un desiderio, la Roma dovrà attrezzarsi per esaudirlo. "Spero che Luis Enrique possa rimanere", la speranza del capitano al termine di una serata da assoluto protagonista: due gol, la presenza numero 500 in serie A, il centro 270 con la Roma, il 215° in serie A che lo proietta a una rete soltanto dal terzo posto, trafiggendo il centesimo portiere della sua carriera. Difficile dirgli di no, in una serata così. Eppure, Luis continua a prendere tempo: "Mi fa piacere che mi apprezzino, ma il discorso è un altro. Non ho deciso niente, ma non è una scelta facile". "RESTARE? NON CI DORMO, MA ANCORA NON HO DECISO" - Non ha dubbi, Totti: "Spero che Luis Enrique possa rimanere perché per me è un grande allenatore, dobbiamo dargli tempo, il primo anno a Roma hanno sbagliato tutti, chi più chi meno. La squadra dall'interno sta con lui, spero possa rimanere perché ha un grande futuro". Ascoltandolo, Luis tradisce occhi lucidi: "Non ho deciso nulla, ma non pensate sia una decisione facile da prendere, ci penso ogni giorno e per questo non ci dormo. Devo essere sincero con me stesso, con la squadra, la società, i tifosi, ma lo farò al momento giusto. Mi fa piacere che mi apprezzino, ma il discorso è un altro. Se avrò la sensazione di non poter aiutare la squadra andrò via". Il prologo di un addio? Chissà. Meglio concentrarsi sull'ultima, almeno stagionale, all'Olimpico: "È stata una partita bellissima, faccio i complimenti a Montella, hanno fatto una partita cercando di giocare sempre e noi abbiamo fatto una bella partita con tante palle gol. Siamo stati in difficoltà su qualche palla inattiva, sembra la fotografia di quello che è successo quest'anno". Un anno che la Roma adesso rischia di chiudere senza coppe, dopo 15 anni di fila in Europa: "L'importante è concentrarsi sui risultati di domani e vedere se avremo ancora qualche possibilità". In attesa di sapere che scenari riserva la corsa europea, si torna a pensare all'Italia: "Non ci sono cose che non mi piacciono di questo paese  -  giura Luis - la vita con la mia famiglia è meravigliosa, sono contentissimo di avere questa opportunità. Forse non sarà uno degli anni più fortunati della Roma, ma la fortuna si cambia lavorando". Fino a quando avrà voglia di farlo a Roma. SABATINI: "IN ANSIA PER LA SCELTA DI LUIS, MA LA ROMA SI MUOVE" - I dubbi di Luis, però, tengono sulle spine la dirigenza, che attende di conoscere le scelte del tecnico per costruire la Roma del futuro. Una tensione che Sabatini non nasconde, anzi: "Dobbiamo aiutare Luis integrando bene l'organico. Per quanto riguarda il futuro del mister stiamo aspettando che lui prenda le sue decisoni, con una certa ansia. Sentite i giocatori, che hanno fatto un'esposizione spontanea sulle qualità dell'allenatore, e che coincidono con la nostra idea. Aspettiamo qualche giorno e vediamo. Il fatto di non avere un appoggio incondizionato gli crea qualche problema: lui è la nostra prima opzione, ma se non sarà lui sarà qualcun altro, la Roma è sempre in movimento". In questo senso, si fa da tempo il nome di Villas Boas. Idea che Sabatini non scarta: "Un nome prestigiosissimo, è sul mercato, faremo le nostre valutazioni, ma adesso non stiamo affrontando nessuna situazione perché speriamo sia Luis il nostro allenatore. Se dovesse scegliere di andarsene? Sceglieremmo un tecnico che capitalizzi quanto è stato fatto finora, che si sappia attaccare a questo lavoro e sappia proseguirlo. Cercheremo di non disperdere quanto fatto quest'anno". TOTTI: "COLPA MIA SE NON ABBIAMO VINTO" - Una cosa è certa: in attesa di sapere se Luis Enrique sarà ancora il suo allenatore, la Roma si è aggrappata ancora una volta a Totti. Più che eroe del pareggio, però, il capitano si sente responsabile di una mancata vittoria: "E' un punto che non serve a niente. Purtroppo non siamo riusciti a vincere. Penso che sia stato decisivo il rigore sbagliato.  La colpa è tutta mia , me ne assumo la responsabilità da capitano". Eppure, in molti si chiedono cosa sarebbe la Roma senza di lui. Anche se Francesco si schernisce: "sarebbe una squadra, proprio come tutte le altre. Sono un giocatore che fa parte di una rosa, che sta cercando di ottenere un risultato importante per questa stagione. Ma il risultato di oggi ci condiziona". Nella corsa all'Europa che sfuma, in molti punta l'indice contro una difesa colabrodo, perforata già 52 volte in campionato. Un gioco della torre a cui Totti non partecipa: "Quando si prende gol la colpa è anche degli attaccanti che non fanno pressing. Dobbiamo rimanere compatti per superare questi momenti". Possibilmente, ancora con Luis. Leggi i commenti I commenti dei lettori 
LONDRA - Il Chelsea di Roberto Di Matteo non sembra conoscere ostacoli. In attesa della finale dell'Allianz Arena del 19 maggio contro il Bayern Monaco, i blues allenati dal tecnico italiano sollevano per la settima volta nella loro storia la FA Cup, la quarta in sei anni. Nell'ultimo atto a Wembley. il Chelsea supera 2-1 il Liverpool, impedendo ai Reds di Dalglish di centrare l'accoppiata con la coppa di Lega conquistata lo scorso febbraio. Spazio anche per le recriminazioni: Gerrard e soci possono reclamare per un possibile gol fantasma. A sbloccare il risultato è, all'11', Ramires su assist di Mata mentre nella ripresa, dopo appena sette minuti, arriva il raddoppio del solito Drogba, servito in area da Lampard. Il Liverpool, che non vince la FA Cup dal 2006, prova a reagire e al 19' accorcia le distanze con Carroll, bravo a sfruttare la palla offerta da Downing. I Reds ci credono e al 37', sul cross dalla destra di Suarez, ancora Carroll ci riprova di testa ma Cech si salva anche con l'aiuto della traversa. La palla, però, dà l'impressione di essere ricacciata fuori dal portiere ceco dopo che ha superato la linea bianca. Il dubbio resta anche se per i tifosi del Chelsea l'episodio sa di piccola rivincita: nel 2005 il gol fantasma convalidato a Luis Garcia proiettò il Liverpool in finale di Champions a spese dei Blues allora guidati da Mourinho. Gli assalti finali dei Reds proseguono ma il muro del Chelsea regge e per Roberto Di Matteo arriva il primo trofeo da allenatore. L'ex centrocampista, tra l'altro, aveva vinto due FA Cup da giocatore sempre con la maglia del Chelsea ('97 e 2000) e diventa il terzo allenatore italiano della formazione londinese a conquistare la coppa inglese dopo Gianluca Vialli (2000) e Carlo Ancelotti (2010). Nell'albo d'oro, tra l'altro, succede a un altro connazionale, Roberto Mancini, vittorioso nella passata stagione al timone del Manchester City. DI MATTEO: "FELICE PER I MIEI GIOCATORI" - "Sono molto contento per i giocatori perché siamo stati pesantemente criticati in questa stagione e abbiamo appena vinto un trofeo e abbiamo la possibilità di vincerne un altro", ha spiegato a fine gara Roberto Di Matteo. "E 'stata una stagione difficile - aggiunge - ma i giocatori hanno reso il club fiero. E' stata dura, ma ce l'abbiamo fatta". Leggi i commenti I commenti dei lettori 
SIVIGLIA  - Dovrà giocare al meglio le ultime 18 buche Matteo Manassero se vorrà staccare il biglietto per gli US Open di golf. Il 19enne veronese è sceso infatti dal secondo al 12° posto con 216 colpi (70 70 76, par) nell'Open de España, torneo dell'European Tour (montepremi 2 milioni di euro) che si sta svolgendo al Real Club de Golf di Sevilla (par 72): il talento azzurro deve piazzarsi tra i primi cinque per entrare nella top 60 della classifica mondiale e disputare così il prossimo torneo Major in programma. FRANCESCO MOLINARI RESTA 6°, EDOARDO 60° - In una giornata in cui il gioco è risultato molto difficile per le intemperie, che hanno costretto anche a uno stop di circa due ore, è rimasto invece in sesta posizione Francesco Molinari con 215 colpi (70 71 74, -1), mentre è al 60° posto con 226 (74 74 78, +10) il fratello Edoardo Molinari. Nel terzo giro è cambiata ancora la classifica, con Simon Dyson, 35enne inglese di York con sei titoli nel circuito, salito in vetta con 211 colpi (71 69 71, -5). Lo seguono con 212 (-4) lo spagnolo Pablo Larrazabal e il danese Soren Kjeldsen, con 213 (-3) l'iberico Jorge Campillo e con 214 (-2) ancora uno spagnolo, Alejandro Cañizares. GIOCHI ANCORA APERTI, GRANDE AMMUCCHIATA - Sono insieme a Francesco Molinari il danese Thorbjorn Olesen, l'irlandese Peter Lawrie, il belga Nicolas Colsaerts, il tedesco Marcel Siem e l'inglese Graeme Storm. Affiancano, tra gli altri, Manassero il thailandese Thongchai Jaidee e l'inglese Robert Rock, mentre sono al 21° posto con 218 (+2) l'indiano Jeev Milkha Singh, che ha recuperato 19 posizioni, e l'iberico Rafael Cabrera Bello, quindi i connazionali di quest'ultimo Josè Maria Olazabal, 45° con 222 (+6), e Gonzalo Fernandez Castaño, 60° come Edoardo Molinari. IN VETTA SALE DYSON, CHE SPRECA ALL'ULTIMA BUCA - Dyson a una buca dal termine, dopo 17 condotte con cinque birdie e due bogey, aveva tre colpi di vantaggio, ma ha ridato fiato agli avversari concludendo con un doppio bogey (71, -1). Molto tonico Larrazabal che ha girato in 69 (-3) colpi con quattro birdie e un bogey a terminare, mentre Kjeldsen è riuscito ad attutire il contraccolpo di un doppio bogey e di un bogey in sequenza (9 e 10) con quattro birdie (71). Francesco Molinari ha segnato un birdie e due bogey in ciascuna metà del campo per il 74 (+2), mancando buone occasioni sui green come ad esempio alla buca 13 quando ha avuto il colpo per l'eagle e ha preso tre putt da circa sei metri. Manassero, dal canto suo, ha sofferto molto per undici buche in cui ha accusato un bogey, due doppi bogey e un triplo bogey a fronte di due birdie, ma ha avuto la freddezza di non mollare e con due birdie in fila (13 e 14) per il 76 (+4) ha mantenuto una buona posizione in graduatoria, con la possibilità di giocarsi le sue chance nel giro conclusivo considerando i pochi colpi che lo separano dall'agognato piazzamento. Edoardo Molinari, che ha giocato prima dell'interruzione, al birdie iniziale ha fatto seguire cinque bogey e un doppio bogey (78, +6). FUORI AL TAGLIO GLI ALTRI QUATTRO ITALIANI - Erano usciti al taglio gli altri quattro italiani in gara: Lorenzo Gagli, 89° con 151 (73 78, +7), Andrea Pavan, 138° con 156 (78 78, +12), il sedicenne Domenico Geminiani, 146° con 158 (81 77, +14), e Federico Colombo, 149° con 159 (78 81, +15). Leggi i commenti I commenti dei lettori 
ROMA - "Nelle ultime gare eravamo scesi di livello, oggi però abbiamo ritrovato le motivazioni giuste: di fronte a squadre così importanti c'è sempre voglia di mostrarsi all'altezza". Vincenzo Montella si toglie la soddisfazione di strappare un punto alla sua ex squadra: il Catania ottiene un buon pareggio all'Olimpico. "Abbiamo fatto una stagione molto bella, chiudere in calo non sarebbe stato un buon segnale". DECISIVA LA SFRONTATEZZA  - Secondo il tecnico degli etnei, la chiave di volta è stato il gol subito in avvio di ripresa. "Siamo partiti molto sotto ritmo nella prima parte, la squadra poi si è sciolta dopo l'1-0 e abbiamo iniziato a giocare con sfrontatezza, facendo buone cose e rispecchiando maggiormente il nostro livello di calcio. Tutto sommato sono contentissimo". Montella non toglie il velo sul suo futuro. "Le voci sul mio conto fanno piacere ma io devo soltanto rimanere equilibrato, pensando a fare bene qui. Totti? Ha giocato una grande partita, vederlo giocare è sempre un piacere". Leggi i commenti I commenti dei lettori 
LECCE  - "Non ho portato io in salvo la Fiorentina, c'è un lavoro fatto da due allenatori durante l'anno e soprattutto nell'ultimo periodo con Rossi in trasferta abbiamo sempre fatto bene". Così ha dichiarato Vincenzo Guerini, dopo il successo di Lecce che significa la matematica permanenza in Serie A per i viola. "EVITATA UMILIAZIONE" - Il neo allenatore dei toscani, ai microfoni di Sky Sport, ha aggiunto: "Abbiamo evitato almeno l'umiliazione delle retrocessione o andare ad elemosinare un punto con il Cagliari all'ultima giornata. Devo fare i complimenti ai ragazzi che hanno dato tutto, molti di loro hanno giocato in condizioni precarie o fuori posizione". "NON ERA FACILE" - A pochi giorni dall'episodio tra Lajijc e Delio Rossi, non era facile per la Fiorentina reagire. Guerini lo conferma: "Non avendo una rosa ampia e ricambi, giocare cinque partite in pochi giorni è stato davvero pesante. Io ho fatto leva sull'orgoglio dei ragazzi, che dopo l'episodio di Rossi sarebbero stati sotto i riflettori ed era il caso di uscire dal campo a testa alta". "UN GRUPPO CHE MERITA LA A" - A decidere la gara col Lecce è stato un gol di Alessio Cerci. "E' stata dura sin dall'inizio, dal ritiro ma siamo contenti: questo gruppo merita la salvezza", commenta l'attaccante viola. "Non abbiamo dimostrato il nostro vero valore in questa stagione ma abbiamo sofferto tanti, abbiamo avuto tanti problemi e alla fine siamo riusciti a salvarci, questo è l'importante", continua Cerci che spende parole d'elogio per Guerini. "E' una persona che sa fare bene il suo lavoro, d'esperienza, ci ha detto di stare tranquilli e di giocare come sappiamo, di dare tutto quello che avevamo. Oggi non contava tanto la tattica ma lo spirito". "Se avessimo perso sarebbe stato un dramma - confessa Cerci - Nello spogliatoio ci siamo detti di dare il massimo, tutto quello che avevamo per salvarci ora". Leggi i commenti I commenti dei lettori 
