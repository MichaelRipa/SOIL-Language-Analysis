Mercato MANCHESTER - Une delle telenovele del mercato estivo è finalmente giunta al termine. Robin van Persie giocherà con il Manchester United. L'Arsenal ha annunciato suil proprio sito di aver chiuso l'accordo per il trasferimento dell'attaccante olandese, inseguito a lungo anche dalla Juventus,"van Persie andrà a Manchester per chiudere le trattative personali e sottoporsi alle visite mediche". Il trasferimento è stato successivamente confermato dal Manchester United. I termini del trasferimento non sono noti, ma Ferguson avrebbe offerto una cifra vicina ai 20 milioni di sterline (circa 25 milioni di euro) per poter schierare l'olandese al fianco di Rooney. van Persie in serata non è stato schierato tra i titolari dal ct dell'Olanda, Louis van Gaal, nell'amichevole a Bruxelles contro il Belgio. Leggi i commenti I commenti dei lettori 
SASSARI - L'Italia non s'adegua e non rispetta il riposo del giorno di Ferragosto. Scattano le qualificazioni agli Europei del 2013 (in Slovenia), c'è da affrontare il Portogallo e gli azzurri lo maltrattano senza pietà (97-45) e con uno scarto record. I lusitani erano stati indicati quali avversari insidiosi per la loro abilità di giocare "piccoli" e sparare efficacemente da 3. O avevano mandato video farlocchi, oppure a Sassari è arrivata la squadra B. Ma la cosa che più interessa è la perfidia con la quale gli azzurri hanno colpito, rendendo la partita vera solo nei primi cinque minuti. E da lì in avanti mostrando il desiderio di costruirsi un'identità. Per questa non conta l'avversaria che si ha davanti, è un discorso interno alla squadra. E pure se è il 15 agosto, e non si può essere al top, i messaggi del debutto sono più che confortanti. Con un Aradori in palla (21 punti in 19', con 6/7 da 2 e 3/3 da 3), con lui quattro compagni in doppia cifra e tra questi Danilo Gallinari, al debutto stagionale, da 10 punti e 9 rimbalzi. Primo quarto  - Dopo 3'33" coach Palma ne ha già viste troppe dai suoi, un solo canestro, tante nefandezze e già 9 punti da recuperare. Meriti evidenti degli azzurri, che chiudono difesa e rimbalzi e corrono via in transizione, che resta il modo migliore per creare con più facilità in attacco. E non si nota neanche che Gallinari si limita a dare consigli dalla panchina, perché il primo quintetto di queste qualificazioni è fatto da Cinciarini, Aradori, Datome, Cusin e Mancinelli. Capitano senza squadra (di club) che trova il tabellone alleato per due appoggi senza errori e poi serve ai compagni assist deliziosi che producono già il primo strappo significativo (15-2) quando si è giocato appena la prima metà di frazione. S'aggiunge le tripla del ragazzo di Olbia, Datome, che il pubblico di Sassari apprezza pure se i meriti sono di tutta la squadra. Il Portogallo è imbarazzante nella sua arrendevolezza. Prime rotazioni, Poeta per Cinciarini e Hackett per Aradori, poi Gigli e pure Gallinari, il più atteso, il meno pronto, con i suoi 0 minuti giocati nella preparazione, per colpa della spalla destra. Ma ha voglia di giocare, si guadagna subito due liberi e poi l'aggiuntivo sul canestro strappato a rimbalzo. Italia a +17, alla sirena. Secondo quarto - Esce presto Gallinari che paga la non-condizione con due falli rapidi, ma non se ne accorge nessuno perché Gigli colpisce dalla media e quando Aradori piazza la tripla dall'angolo il vantaggio dell'Italia lievita a quota 26, con Pianigiani che si concede pure un sorriso al momento di invitare Luca Vitali sul cubo dei cambi. E con lui Cavaliero, giocatori numero 11 e 12 della rotazione di serata. Al terzo passaggio i portoghesi concedono il tiro aperto e sull'errore pure il rimbalzo offensivo. Le notizie che giungono da Minsk, dove la Repubblica Ceca passa e strappa il vantaggio in classifica inglese, sono pessime per questo Portogallo che se non mostrerà altra faccia non sarà competitivo neanche per i ripescaggi tra le migliori terze. All'intervallo azzurri davanti 50-20, l'eccellenza della squadra di Pianigiani cozza brutalmente con la pochezza degli ospiti e risulta complesso tracciare con precisione il confine tra virtù e mollezze. Terzo quarto - Non c'è già più una partita da giocare, semmai una metà nella quale mostrare tenuta mentale. Necessaria per andare a prendersi in trasferta i punti della qualificazione per una Nazionale che in casa è chiamata al percorso netto (Turchia compresa) ma in quanto a pedigree internazionale è tutta da costruire. E se si vogliono avere ambizioni al prossimo Europeo è chiaro che non possono essere le trasferte di questo girone a far tremare i polsi. Per questo ha un senso pure un timeout chiamato da Pianigiani sul +33, ai primi sintomi di rilassamento. Aradori sale a quota 19, giocando pur sempre per il suo ex-allenatore, che in azzurro ne ha bisogno, in contumacia Belinelli. E per il neo-canturino non c'è alternativa al farsi trovar pronto. Alla penultima sirena il Portogallo viaggia alla media di un canestro ogni tre minuti. E l'Italia non alza mai il piede dall'acceleratore. Ultimo quarto - La difesa che s'allunga bel oltre la metà campo, Pianigiani non mostra pietà alcuna e fa bene perché c'è da costruire una mentalità, non solo una squadra. Che anche nel recente passato s'è dimostrata incapace di vincere partite che poteva vincere, perché la testa ha mollato prima ancora dei muscoli e delle mani. L'Italia si posiziona a lungo oltre i 50 punti di vantaggio, nonostante quintetti rivoltati (bene Poeta e Gigli) e sperimentazioni sparse. Anche Viggiano vola oltre il ferro a difesa schierata, Gallinari l'applaude alzandosi in piedi dalla panchina, dimostrando il suo desiderio di essere con la squadra e dentro la squadra. La contemporanea vittoria dei ceki in Bielorussia ha già chiarito che i rivali nella corsa ai primi due posti sono proprio coloro che ospitano gli azzurri sabato sera, a Chomutov. Poi arriveranno i turchi (sempre a Sassari, il 21) ed il quadro inizierà già a farsi più chiaro. Il Portogallo non ha aiutato, a riguardo. Italia-Portogallo 97-45 (24-7, 50-20, 75-29) Italia: Cavaliero, Mancinelli 11, Gallinari 10, Poeta 11, Vitali 2, Cusin 6, Datome 5, Gigli 14, Cinciarini 7, Viggiano 6, Hackett 4, Aradori 21. Portogallo : Silva 6, Fernandes, Silva 8, Cunha, Fonseca 3, Gomes 11, Minhava 6, Coelho 5, Evora 3, Oliveira 1, Barroso 2, Lima. Note - Tiri da 2: Ita 38/65; Por 17/55. Tiri da 3: Ita 7/17; Por 3/14. Tiri liberi: Ita 14/20; Por 8/14. Rimbalzi: Ita 43; Por 28. Massimo vantaggio Italia: +54 (95-41 al 38'). Massimo svantaggio: mai in svantaggio. Altro risultato: Bielorussia-Repubblica Ceca 65-73. Riposava: Turchia. Classifica : Repubblica Ceca, Italia 2; Turchia, Portogallo, Bielorussia 0. Prossimo turno (18/8) : Turchia-Portogallo; Repubblica Ceca-Italia. Riposa: Bielorussia. Leggi i commenti I commenti dei lettori 
Sono iniziati nello scorso fine settimana i controlli sul rumore prodotto dai locali della movida. L’Arpa, agenzia regionale per la protezione ambientale, e l’Asl di Torino hanno cominciato a monitorare i volumi dei locali dei Murazzi dopo i tanti esposti e le tante denunce di cittadini, comitati e condomini contro il rumore e il degrado. È una delle prime azioni delle indagini penali sulla vita notturna di Torino, che da mesi è al centro di polemiche, dibattiti e incontri tra cittadini, gestori dei locali di piazza Vittorio e di San Salvario e l’amministrazione comunale, dove Giuliana Tedesco, assessore al commercio e alla polizia municipale, segue con attenzione. Saranno i decibel delle discoteche a essere analizzati per vedere se si supera il livello “accettabile”, di quanto lo si supera e con quale tipo di frequenze. Questi controlli sono cominciati dopo le denunce presentate dai cittadini alla procura e poi confluite in un’indagine del sostituto procuratore Andrea Padalino. I monitoraggi permetteranno di capire se tra i gestori dei locali dei Murazzi c’è chi non rispetta i limiti sulle emissioni acustiche oppure se, come successo per le vecchie indagini della procura, il rumore dipenda soprattutto dal comportamento dei clienti. Al momento però i risultati dovrebbero essere stati influenzati dalla chiusura estiva di alcuni locali e dalla partenza di molti clienti, per cui i decibel raggiunti potrebbero essere inferiori a quelli registrati nelle scorse settimane. Inferiori, ad esempio, ai livelli rilevati a giugno dalla ditta Onleco per conto dell’associazione dei residenti in piazza Vittorio Veneto. I tecnici avevano misurato con le apparecchiature audiometriche il livello di rumore in tre diverse serate della settimana, il martedì, il sabato e la domenica, dalle 22 all’alba. Il risultato? Se nell’alloggio campione, sul Lungo Po Diaz, proprio sopra i Murazzi, si tengono le finestre chiuse allora il rumore rientra nei limiti di legge della zona, cinquanta decibel al massimo. La media più alta, registrata nella nottata tra sabato e domenica, raggiungeva i 39,2 decibel. Al contrario se si lasciano le finestre aperte il limite viene superato già il martedì, con una media di 59 decibel, una media che sale ai 70,2 del sabato notte. 
BERNA - Cesare Prandelli non può di certo essere soddisfatto per una sconfitta, ma dal 2-1 subito dall'Inghilterra riesce comunque a trarre indicazioni positive: "Le sconfitte sono sconfitte anche in amichevole però servono perché stiamo programmando in vista delle qualificazioni per il mondiale. In ogni caso ho avuto buone indicazioni, dobbiamo continuare su questa strada". Il Ct ha poi parlato dei tanti giovani inseriti in squadra: "Chi ha fatto l'Europeo tornerà ma dobbiamo capire chi sono i ragazzi con qualità perché dobbiamo lavorare per il futuro". Molto atteso Mattia Destro: "Ha fatto molto bene - ha concluso - per gli attaccanti non era una partita facile contro una difesa molto forte fisicamente". Prandelli si è anche soffermato sulle ultime polemiche scoppiate nel calcio italiano dopo la Supercoppa. "Lo sport deve unire e regalare emozioni, bisogna accettare qualsiasi verdetto del campo con dignità e con il sorriso". Leggi i commenti I commenti dei lettori 
BERNA - Il talent show di Ferragosto promuove Mattia Destro, rimanda alla prossima volta Stephan El Shaarawy, regala applausi ad Alino Diamanti e gloria statistica a Daniele De Rossi, che segna l'undicesimo gol in Nazionale e fa un altro passettino avanti nei libri della storia azzurra. Le buone notizie finiscono qui, perché il risultato premia l'Inghilterra in rimonta: 2-1 per Hodgson, un successo che ai giocatori di Sua Maestà mancava dal '97 (2-0 a Nantes, allora, contro l'Italia di Cesare Maldini), anche se ci vuole un grande sforzo di fantasia per considerarla la rivincita dei quarti di finale di Kiev. In fondo Prandelli non chiedeva di più a quest'amichevole in cui ha fatto debuttare otto giocatori tutti insieme: Destro, El Shaarawy, Peluso, Verratti, Gabbiadini, Poli, Fabbrini e Schelotto. De Rossi, dall'alto delle sue 79 presenze, dev'essersi sentito il Gran Mogol con le giovani marmotte. Meglio l'Italia in partenza. Diamanti strofina la lampada e quando si libera dalle catene tattiche fa sudare gli inglesi. S'accende al quarto d'ora: una punizione deviata dalla barriera che per poco non buggera Butland, poi il corner successivo che è un'istigazione all'inzuccata, trovata con comodo da De Rossi per l'1-0. Ci sarebbe anche la possibilità del bis, ma Destro la sciupa dopo un controllo pregevole in profondità sparando alto (23'). Sopra di un gol, però, la giovane banda azzurra s'affloscia, perché il modulo è una coperta corta, ripara poco dagli spifferi a centrocampo e pesa anche meno in avanti. Il tridente è mascherato, Diamanti fa l'ala destra e si sfianca, Destro si carica il reparto sulle spalle ma l'intesa globale è intermittente: El Shaarawy si muove tanto ma incide di rado. L'Inghilterra prende coraggio e spazio, forte di una migliore condizione atletica e di un equilibrio a centrocampo cementato dalla superiorità numerica (quattro uomini più Cleverley bravo a ripiegare). Il pari arriva presto, su corner, con Jagielka che in tuffo brucia Balzaretti, ma è legittimato da una seconda parte più lucida e dall'occasione capitata a Lampard (bravo Sirigu, minuto 32). Piace di più l'assaggino d'Italia concesso in avvio di ripresa, quando Prandelli arretra Diamanti sulla trequarti, sposta il Faraone a destra e passa al 3-4-1-2. Arrivano due occasioni nitide, per Destro innescato da Diamanti (10', ottimo il riflesso di Ruddy, appena entrato) e per Peluso che, debuttante da neanche un quarto d'ora, straccia sull'esterno della rete l'invito a pranzo di Nocerino. Sarebbe un gran bel film, se non fosse interrotto dal singhiozzo dei cambi che spezza il ritmo e stravolge il piano tattico. Difficile trovare l'intesa nei ritagli di gara che restano. Poi, al momento del conto, gli episodi puniscono gli azzurri. Sirigu e il palo evitano il pasticcio dopo una deviazione maldestra di Peluso. Non entra il destro di Verratti (Ruddy vola), entrerebbe l'incocciata di Gabbiadini ma viene sventata sulla linea. Sul cambio di fronte, Defoe ha il tempo di controllare, aggiustarsi la palla sul destro e silurare Sirigu. Una bocciatura eccessiva, immeritata. Nei talent show, certe volte succede. Italia-Inghilterra 1-2 Italia (4-3-3): Sirigu 5.5 – Abate 5.5 (41’ st Schelotto sv) Astori 6 Ogbonna 6 Balzaretti 5.5 (1’ st Peluso 5.5) – Aquilani 5.5 (24’ st Poli 6) De Rossi 6.5 Nocerino 6 – Diamanti 6.5 (14’ st Verratti 6) Destro 6.5 (35’ st Fabbrini sv) El Sharaawy 5.5 (14’ st Gabbiadini 6). All. Prandelli Inghilterra (4-4-1-1): Butland 6 (1’ st Ruddy 6.5) – Walker 6 Cahill 6 Jagielka 6.5 (17’ st Lescott 6) Baines 6.5 (33’ st Bertrand sv) – Johnson 6 Carrick 5.5 Lampard 6.5 (24’ st Livermore 6) Young 6 (17’ st Milner 6.5) – Cleverley 6 – Carroll 5.5 (1’ st Defoe 7). All. Hodgson Arbitro: Kever (Svi) Reti: 15’ pt De Rossi, 27’ pt Jagielka, 35’ st Defoe Note: spettatori 16 mila. Ammonito Fabbrini. Leggi i commenti I commenti dei lettori 
PONTIDA - Per la prima volta dal 1989 non ha tenuto il comizio di Ferragosto a Pontedilegno, ma a Pontida. E per la prima volta non ha parlato da leader della Lega. Umberto Bossi si è rivolto ai militanti rivendicando il suo ruolo nel partito. "Nella Lega io ci sono, non ho bisogno di titoli. Sono Bossi". Poi però ha lanciato un appello all'unità interna. "Noi non possiamo litigare nella Lega perchè vorrebbe dire aiutare Roma", ha detto mentre il pubblico urlava il suo nome. E sul suo rapporto con Maroni: "Non tollero che per un posto a me o a Maroni ci si metta a litigare". Quanto alla legge elettorale, Bossi ha detto di aver parlato sia con Bossi che con Berlusconi. Al Cavaliere ha detto: "Hai presentato un disegno di legge elettorale che danneggia assai la Lega, ma sei matto?". E al segretario Pd, incontrato in aeroporto a Milano: "A fine mese ci troveremo per fare la legge elettorale e noi non vogliamo fare da capro espiatorio". "Dobbiamo stare attenti", ha concluso rivolto ai suoi. Una delle preoccupazioni del Carroccio è che si faccia una legge in cui il computo dei voti viene fatto a livello nazionale e non per regione, dato che il partito, per ammissione del suo stesso presidente, non prende un voto al Sud. Sull'Europa e la moneta unica, il Senatur ha detto: "Alla fine siamo arrivati al fallimento. La Lega l'aveva previsto. Non c'è "nessun complotto" da parte della banca federale americana e inglese. Ci sono Stati con grandi debiti: somma debito a debito ed è chiaro che non sarebbe durato". Ma l'immagine del Senatur è apparsa quella di un leader detronizzato. L'annuncio del suo comizio è stato dato in modo quasi anonimo sui manifesti. Negli ultimi giorni l'ex leader ha moltiplicato gli appuntamenti e i comizi: Calcio, Pompiano, Trescore Balneario, Arcene. Località anche sconosciute pur di parlare a un gruppetto di fedelissimi. Ora è tornato a pochi metri dal pratone di Pontida, simbolo del potere passato. Leggi i commenti I commenti dei lettori 
Una parte di Bologna, anche quest'anno, ha trascorso il Ferragosto in città. Aiutata, c'è da dirlo, da temperature alte, certo, ma che non hanno raggiunto i picchi dei giorni scorsi e si sono fermate nelle ore più calde a poco più di 30 gradi. Per chi è rimasto in città, qualche alternativa c'è stata, dai musei al cinema, dal teatro ai monumenti. Immancabile qualche pranzo nei pochi ristoranti aperti, mentre i turisti - non tanti - che hanno scelto le Due Torri come meta delle vacanze si son trovati davanti a una città semivuota, dove anche prendere un caffè era difficile. E la politica? Se ieri si è assistito ad una strana assemblea legislativa regionale al completo , anche oggi alcuni politici si son fatti vedere, in particolare durante il pranzo per i più bisognosi in Comune. Da Benedetto Zacchiroli a Tommaso Petrella, da Corrado Melega a Daniele Carella. Solidarietà. Tradizionale Ferragosto dedicato alla solidarietà a Palazzo d'Accursio. Duecento bolognesi in difficoltà hanno pranzato nel cortile d'onore del Palazzo. L'iniziativa - ormai un classico dell'estate felsinea - è stata organizzata da Caritas e Fondazione Camst, in collaborazione con la Mensa della Fraternità, l'Opera Marella e la Confraternita della Misericordia, sotto il patrocinio del Comune. Ai tavoli, insieme ai volontari di Caritas, Opera Marella e segretariato Sociale Giorgio La Pira, hanno servito la vicesindaco Silvia Giannini, gli assessori Riccardo Malagoli e Nadia Monti e alcuni consiglieri comunali, nel primo anno senza Maurizio Cevenini, consigliere regionale recentemente scomparso, grande sostenitore del pranzo di Ferragosto. Il suo spirito è con noi - ha scandito Giannini ripresa dalle telecamere nel cortile di Palazzo d'Accursio - : lo ricordiamo tutti con affetto, ci manca". FOTO Tutti a tavola Cultura. In una città semivuota, non sono mancati i turisti e i bolognesi che hanno trascorso il Ferragosto in giro per musei. Oggi, del resto, erano tanti quelli aperti, dal museo Archeologico a quello della Musica, dal Mambo al museo di Ustica. Qualcuno ha visitato i monumenti simbolo: torre degli Asinelli e San Petroni. FOTO Turisti a caccia dell'ombra Fede. Tanti i fedeli, infine, che hanno partecipato al tradizionale appuntamento di Ferragosto al parco di Villa Revedin, sede  del seminario arcivescovile. Alle 18 il Cardinal Caffarra ha celebrato la messa all’aperto, animata dalla  Corale parrocchiale “Sicut Cervus” di Penzale di Cento. 
