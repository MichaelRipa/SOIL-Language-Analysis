ROMA - "Fa bene Tosi a esporre la foto perché Napolitano è anziano, metti che muore domani, aggiunge un velo nero ed è già pronto". Con questa frase shock l'europarlamentare leghista Mario Borghezio ha risposto alla trasmissione "La zanzara" a una domanda sulla scelta di Flavio Tosi di esporre la foto del presidente della Repubblica. AUDIO LE DICHIARAZIONI DI BORGHEZIO Parole che hanno provocato l'immediata reazione del neosegretario della Lega Nord, Roberto Maroni, secondo il quale le frasi di Borghezio "sono sgradevoli e fuori luogo". Ma l'eurodeputato del Carroccio, pur parlando di "dichiarazioni scherzose", non arretra e rilancia: "Maroni si deve abituare all'idea che noi indipendentisti, allevati alla  scuola di Bossi, siamo usi a parlare chiaro con il linguaggio del  popolo e non con il felpato politichese dei politicanti di Roma". Nel corso del suo intervento, Borghezio aveva avuto modo di prendersela anche con Garibaldi e le celebrazioni per i 150 anni dell'Italia unita: "Quando ci sarà la Padania sostituiremo tutte queste statue con quelle di Bossi, colui che ci ha guidato all'indipendenza, che ha fondato il movimento di liberazione". Leggi i commenti I commenti dei lettori In caricamento.. 
TORINO - "Pogba è della Juve". L'annuncio arriva da un Ferguson letteralmente furibondo: "A quanto ne sappiamo noi - dichiara il manager del Manchester United al canale tematico del club inglese -, Pogba ha firmato per la Juventus tanto tempo fa. E' deludente. Penso che non abbia mostrato alcun rispetto nei nostri confronti. Se questo è il suo comportamento, meglio che se ne vada". Colpo grosso della Signora che per il possibile nuovo Vieira ha sborsato appena un milione (500 mila euro di penale più altri 500 mila al Manchester United). Da Oltremanica arrivano anche le chiusure di Arsenal e Liverpool dei fronti per Van Persie e Suarez. A parole i top player nel mirino della Juventus sembrano tutti fuori dal mercato, blindati dai rispettivi club. Ma nei fatti nessuno è incedibile, tutti hanno un prezzo. La Signora non è preoccupata dalle dichiarazioni del presidente dell'Arsenal Hill-Wood: "Van Persie? Nessuno ha presentato un'offerta. Non abbiamo alcuna intenzione di cederlo". L'olandese non sembra intenzionato a rinnovare il suo contratto in scadenza nel 2013. Il rischio, per i Gunners, è di perderlo l'anno prossimo a costo zero. In corso Galileo Ferraris non si allarmano nemmeno per le frasi pronunciate dal manager del Liverpool Rodgers: "Suarez è impaziente di iniziare la nuova stagione. Vogliamo fargli prolungare il contratto". Il manuale del bravo operatore di mercato parla chiaro: dichiarare che un giocatore è in vendita equivale a svenderlo. Da un uruguayano all'altro, non cambia la musica per Cavani, che rispetto alle sue parole possibilistiche di ieri ("secondo me, se arrivasse un'offerta, il presidente si siederebbe a trattare"), fa un secco dietrofront: "Il mio futuro è a Napoli, dove sto molto bene. Quello che succederà dopo si vedrà". Parole al miele per il presidente De Laurentiis che comunque non ha mai dichiarato incedibile il suo bomber. Tutto, insomma, ha un prezzo. Basta aspettare, e la Juve non sembra avere fretta: assistere al gioco delle parti per poi tentare di affondare il colpo. Sulla questione oggi è intervenuto il presidente Agnelli, a margine di un incontro allo Juventus Stadium che nel primo mese e mezzo di vita ha accolto oltre 20 mila visitatori, circa 500 al giorno: "Top player? Magari bastasse il museo per portarlo qui da noi..." La Juve, intanto, mette a punto il piano di scorta: in serata c'è stato un nuovo incontro per Destro tra l'ad Marotta e il ds del Siena. I bianconeri contendono l'attaccante a Milan, Inter e Roma. Intanto è nuovamente slittato il Lucio-day. Niente di grave, l'affare è praticamente fatto. Arrivato a Torino in serata, domani mattina il brasiliano si sottoporrà alle visite mediche per poi mettere il suo autografo su un biennale a circa 2,4 milioni più bonus a stagione. Intanto il suo nuovo compagno di reparto Chiellini si è sottoposto a un'ecografia muscolare che ha evidenziato una lesione di primo-secondo grado al gemello mediale del polpaccio sinistro. L'azzurro, finito ko nella finale di Euro 2012 persa contro la Spagna, sfrutterà le vacanze per smaltire l'infortunio. Oggi, infine, è stato ufficializzato l'ingaggio per 3,8 milioni del portiere Leali, che già si sintonizza sulle frequenze bianconere di Buffon: "Essere nella società di Gigi è una soddisfazione enorme". Sempre dal Brescia, a breve, è atteso anche il trequartista El Kaddouri: "Ha un impegno morale con la Juve  -  ha ammesso il suo agente Striani -, se non va a Torino adesso ci andrà l'anno prossimo a costo zero". Come Van Persie? Leggi i commenti I commenti dei lettori In caricamento.. 
La grande voce del jazz Dee Dee Bridgewater, il sax di Joshua Redman ospite speciale dei Bad Plus, la tromba di Enrico Rava. Sono solo alcuni dei protagonisti che spiccano dal calendario del festival estivo nel Parco della Casa del Jazz. Ovvero un mese di grande musica che mette in fila star internazionali e "numeri uno" del panorama italiano. E proprio il re del jazz made in Italy è chiamato stasera ad aprire il cartellone: per l'occasione Enrico Rava ha convocato una formazione che mette insieme più di una generazione di musicisti. Ovvero Gianluca Petrella, tra i migliori trombonisti jazz su scala internazionale, Giovanni Guidi al pianoforte, la giovane promessa Gabriele Evangelista al contrabbasso e Fabrizio Sferra alla batteria. Un quintetto con il quale il musicista jazz italiano più celebre e apprezzato all'estero ha registrato l'album "Tribe", tra distillazione sonora, improvvisazione creativa, graffi ritmici, melodie insinuanti, accenti lirici. E lunedì 9 la voce di Maria Pia De Vito incontra il pianoforte del compositore inglese Huw Warren, con il quale ha realizzato il progetto "O Pata Pata" (sul palco anche il clarinettista Gabriele Mirabassi). Ancora una cantante italiana martedì 10: è la volta di Roberta Gambarini, nuovo "caso" del jazz italiano grazie al riscontro conquistato a New York e nella scena a stelle e strisce. La tromba di Flavio Boltro si farà sentire mercoledì 11 per presentare l'album "Joyful": il musicista è leader di un quintetto di primo piano con Andrè Ceccarelli alla batteria, Darryl Hall al basso, Rosario Giuliani al sax e Pietro Lussu al piano. Il versante internazionale del festival prende corpo il 13: sul palco di via di Porta Ardeatina 55 sale Joshua Redman. Il grande sassofonista garantisce una caratura di alto livello e si esibisce come special guest di una originale formazione come i Bad Plus (Ethan Iverson al piano, Reid Anderson al contrabbasso e David King alla batteria). Il 14 luglio è il turno del trio di David Kikoski, pianista tra i più efficaci della scena mondiale. Il 17 tocca al pianoforte di Aaron Goldberg e al rhodes dell'argentino Guillermo Klein. Il 22 luglio arriva il trombettista Roy Hargrove, in primo piano tra i grandi maestri del jazz contemporaneo, forte di molteplici riconoscimenti internazionali come due Grammy Award. Grande attesa, il 26, per Dee Dee Bridgewater: la stella del canto jazz presenterà il suo ultimo progetto, "To Billie With Love: a Celebration of Lady Day", omaggio a Billie Holiday. E ancora, tra i tanti altri, il contrabbassista Omer Avital e il trombettista Avishai Cohen (il 21), il batterista Brian Blade (il 25). Più ancora altri artisti italiani di spicco: la cantante Cristina Zavalloni (il 23) o il quartetto guidato dal contrabbassista Enzo Pietropaoli (il 30). Gran finale, il 31, affidato al più celebrato batterista sulla scena europea: Roberto Gatto. Al suo fianco, sul palco, la giovane tenorsassofonista di origini cilene Melissa Aldana, il chitarrista Nir Felder e il contrabbassista Joseph Lepore. 
Esce finalmente, a partire dal 4 luglio, nelle sale cinematografiche italiane, ma i fan sono già in fermento da parecchio tempo: il cosiddetto reboot dell’Uomo Ragno – intitolato “The Amazing Spider-Man” – non ha nulla a che vedere coi precedenti film diretti da Sam Raimi e interpretati da Tobey Maguire. Alla regia, infatti, c’è Marc Webb (nomen omen…) già autore della deliziosa commedia “(500) giorni insieme”, mentre nella parte di Peter Parker/Spider-Man troviamo Andrew Garfield, già apprezzato come attore non protagonista in “The Social Network” di David Fincher. La trama del film – che vede l’uomo rettile Lizard come antagonista dell’Uomo Ragno – prende molti spunti e atmosfere dalle vicende di “Ultimate Spider-Man”, la collana regolare che dodici anni fa contribuì a ridefinire e a rilanciare il concept originario legato al personaggio ideato nel 1962 da Stan Lee e Steve Ditko. Come sempre accade in questi casi, anche stavolta la Marvel Comics, casa editrice storica del character, ha lanciato un adattamento a fumetti del film, raccolto in due numeri. Scritto da Tom Cohen e disegnato da Neil Edwards, il comic-book tratto dalla pellicola vede come assistente e rifinitore di punta il napoletano Lorenzo Ruggiero, ormai da anni affidabile artista di riferimento per la Marvel e la DC Comics nonché docente di Tecniche del Fumetto alla sede partenopea della Scuola Internazionale di Comics (in via Tarsia, 44). 
L'Istituto mediterraneo di Ematologia non sarà soppresso. C'è stato il dietrofront del governo. La proposta anticipata da Repubblica , è rientrata. Dal decreto firmato dal ministro Renato Balduzzi (Salute) è stato tolto il primo punto dell'articolo 21, sulla soppressione dell'Ime e, quindi, il punto 7 che prevedeva il passaggio di fondi e funzioni all'Istituto per il contrasto delle malattie di migranti e poveri (Inmp), ospitato da sempre negli ambienti dell'ex San Gallicano in Trastevere, che ora divide con la Comunità di Sant'Egidio. Che, chiamata in causa, precisa: "Non abbiamo niente a che fare con l'Inmp, salvo svolgere alcune attività in locali contigui". La Comunità dichiara di avere "firmato recentemente un accordo con l'Inmp". È così, il 15 giugno scorso, in una nota congiunta si afferma: "Si consolida il rapporto di collaborazione tra la Comunità di Sant'Egidio e l'Inmp già in essere per la coabitazione nell'ex ospedale San Gallicano". L'intesa mira alla "accoglienza da parte dell'Inmp dei pazienti inviati dalla Comunità di Sant'Egidio". "Le ragioni delle decisioni del governo sull'Ime", ancora la Comunità, "non sono a noi note". Tant'è, l'orientamento del governo aveva allarmato, con gli 82 dell'Istituto, i consiglieri comunali che in 39, all'unanimità, hanno votato una mozione "contro". Anche dal Parlamento si era levato il dissenso. "L'Ime", per il senatore Mario Baldassarri (Fli) presidente della commissione Finanze, "non è un ente inutile: la sua chiusura non avrebbe fatto risparmiare un centesimo. Suggerirei di riconoscere all'Ime le prestazioni di trapianto del midollo anche per gli 8mila bambini italiani malati di talassemia e anemia falciforme e sottoposti anche per dieci anni a trasfusioni di sangue che costano 300mila euro pro capite, mentre la soluzione del trapianto di euro ne richiederebbe 105 mila". 
MILANO - "Mi assumerò tutte le mie responsabilità quando avrò le prove della mia  paternità". E' quanto dichiara Mario Balotelli a proposito della  maternità della sua ex fidanzata Raffaella Fico. "Qualche giorno fa sono  venuto a sapere da terzi che Raffaella era incinta - spiega Balotelli  in un comunicato -. Per questo ho deciso di contattarla e solo a seguito  della mia domanda mi ha confermato che era vero. Sono molto deluso, non  credo sia normale non sapere nulla fino al quarto mese". DA APRILE NON FREQUENTO PIU' LA FICO - "Anche se avrei preferito non parlare in pubblico della mia vita  privata, mi vedo costretto ad intervenire per chiarire, una volta per  tutte, il mio rapporto con Raffaela Fico", esordisce l'attaccante della  Nazionale nella nota: "La nostra relazione è finita ad inizio aprile e  da allora non ci siamo più frequentati, nè sentiti. Io non ho avuto più  nulla a che vedere con la sua vita e Raffaella non ha avuto più niente a  che vedere con la mia vita". "Raffaela - prosegue Balotelli - sa bene  dal momento che ci siamo lasciati che non avevo e che non ho nessuna  intenzione di ritornare con lei. Tuttavia per rispetto di quello che c'è  stato tra noi non ho mai voluto parlarne neppure quando sono state  dette e scritte cose non vere. Qualche giorno fa sono venuto a sapere da  terzi che Raffaella era incinta. Per questo ho deciso di contattarla e  solo a seguito della mia domanda mi ha confermato che era vero". DELUSO PER AVER SAPUTO NOTIZIA AL 4° MESE - Balotelli  si dice "molto deluso. Non credo sia normale non sapere nulla fino al  quarto mese. Non capisco - sottolinea - perché non mi abbia contattato  lei subito per dirmi una cosa di questa importanza. Mi assumerò tutte le  mie responsabilità quando avrò le prove della mia paternità. Anche  perché mi dà molto fastidio vedere che su questa vicenda si sia già  voluto lucrare vendendo foto ed interviste". "Credo che Raffaella sia  già abbastanza famosa per potersi permettere di non dover sfruttare  anche questa storia per scopi pubblicitari. Questa è la prima e unica  volta che parlerò di questo argomento in pubblico e quindi non ho  intenzione di replicare indipendentemente da quello che verrà detto o  scritto da Raffaella". Leggi i commenti I commenti dei lettori In caricamento.. 

