Agenda CITTA' DELLA SCIENZA Dalle 14.30 a Città della scienza a Bagnoli, via Coroglio 104, al via la prima convention internazionale dell'Associazione verace pizza napoletana: oltre cento pizzaioli in arrivo da quattro continenti per le Olimpiadi della tradizionale pietanza. In programma laboratori del gusto e workshop. E per la serata finale, giovedì, "Pizza con le stelle". Accensione dei forni olimpici alle 15.30. Info 081 420 1205. PALAZZO SAN SEVERO Dalle 11.30 a Palazzo San Severo, piazza San Domenico Maggiore, Anna Gesualdi e Giovanni Trono presentano la seconda edizione di Alto Fest, che porterà per 3 giorni la cultura attiva negli spazi privati, donati per l'occasione dai cittadini. In programma performance di teatro, danza, musica, arti visive e simposi. Info 320 030 4861. SAN DOMENICO MAGGIORE Dalle 18 nella sala del Capitolo del convento di San Domenico Maggiore, vico San Domenico, Tonino Ferro, Marco Lombardi, Piero Sorrentino in conversazione con Mario Persico. Danza PALAZZO REALE Dalle 21 nel cortile d'onore di Palazzo Reale lo spettacolo "Cantata", coreografia Mauro Bigonzetti, musiche originali e tradizionali composte dal gruppo As. Sur. d. con Cristina Vetrone (voce, organetto, tammorra), Lorella Monti (voce, tammorra, nacchere e danza), Enza Pagliara (voce, tamburello, nacchere e danza), Enza Prestia (voce, tammorra, tamburello). Info 081 797 2331. POZZUOLI JAZZ FESTIVAL Dalle 21 in largo Sedile di Porto, Rione Terra, Pozzuoli, per il Pozzuoli Jazz Festival", Four Brothers Swing & Stop. Sul palco Mario Castiglia, Franco Castiglia, Nora Giannini, Paola Subrizi (voci), Pino Tafuto (pianoforte), Peppe Timbro (contrabbasso), Enzo Pinelli (batteria). Segue "Viaggio in duo" con Carmine Marigliano al flauto e Mariano Bellopede al pianoforte. Info  347 331 2416. Classica FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23, per il ciclo "Più classica", di scena il Coro della Leonessa, fondato da Melina Pignatelli nel 1986 e formato da un gruppo di amatori non professionisti. Attualmente è diretto dal maestro Carlo Forni. In programma brani di Arbeau, Azzaiol, di Lasso, Donato, Janequin e Willaert. Info 081 240 5411. Teatro GAMBRINUS Dalle 11.30 al Caffè Gambrinus (piazza del Plebiscito), presentazione della rassegna teatrale "Drago d'oro", dedicata ad Antonio Sorrentino, in programma dal 5 al 15 luglio a Villa Bruno di San Giorgio a Cremano. ORTO BOTANICO Dalle 21.30 all'Orto botanico, via Foria 223, torna in scena "Desaparecidos", lo spettacolo di danza della compagnia Skaramacay Art Factory di Erminia Sticchi che racconta attraverso il corpo, in musica e parole, il dramma delle madri di Plaza de Majo. Ingresso 10 euro. Cinema PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "Battleship" di Peter Berg con Liam Neeson, Taylor Kitsch e Rihanna. Ingresso 3,50 euro. Info 081 777 5103. SAN SEBASTIANO AL VESUVIO Dalle 21.15 al Parco urbano di San Sebastiano al Vesuvio, via Panoramica, il film "Almanya - La mia famiglia va in Germania". Ingresso 3,50 euro. Info 081 596 7493. ISCHIA Nel Castello aragonese di Ischia, per l'Ischia Film Festival: dalle 10 il convegno "Cineturismo in Italia: il neologismo compie 10 anni - Problematiche e prospettive del location placement". Dalle 21.30 "Parliamo di Cinema" con Chiara Martegiani, Marina Pennafina e Fabrizio Cattani. Dalle 22 "Maternity blues", di Fabrizio Cattani. Per il programma completo www. ischiafilmfestival. it. SALERNO Dalle 11 alla Provincia di Salerno, palazzo Sant'Agostino, via Roma 104, presentazione della 42esima edizione del Giffoni Film Festival: 170 film in concorso e fuori concorso, 3.300 giurati provenienti da 54 nazioni e centinaia di città e piccoli paesi d'Italia. 8 sezioni in gara, le migliori anteprime della stagione, rassegne ed eventi particolarmente suggestivi, arte, spettacolo e il festival della musica Neapolis@Giffoni. Libri FELTRINELLI EXPRESS Dalle 18 alla Feltrinelli Express, Stazione Centrale, piazza Garibaldi, presentazione del libro "Nei tuoi occhi di bambino" (Longanesi), di Tiberio Timperi. Nel suo romanzo il giornalista e conduttore televisivo affronta il tema della fine di un matrimonio. Interviene Carlo Albano. Modera Ida Di Martino. Info 081 225 2801. PAN Dalle 17.30 al museo Pan, via dei Mille 60, presentazione del libro "Vico Ultimo della Sorgente" di Floriana Coppola. Intervengono con l'autrice Anna Petrazzuolo e Aldo Putignano. Letture di Mariarosaria Riccio. 
ROMA - Si è aperto lunedì mattina a Roma il processo sportivo d'appello sullo scandalo legato al calcio scommesse. I giudici della Corte di giustizia federale, presieduta da Gerardo Mastrandrea, sono chiamati a valutare i ricorsi presentati da club e tesserati condannati in primo grado, mentre 4 società - Ancona, Piacenza, Ravenna (tutte ormai inesistenti) e Avesa - e tre tesserati - Marco Paoloni, Federico Cossato e Vincenzo Santoruvo - hanno rinunciato al dibattimento. Prima di concedere la parola alle difese, i giudici hanno respinto i ricorsi presentati da Codacons e Federsupporter contro la mancata ammissione al processo di primo grado e rigettato le istanze di sospensione del procedimento. 5 CLUB CONTRO ENTITA' PATTEGGIAMENTI - Cinque società - Cesena, Nocerina, Vicenza, Gubbio e Barletta - hanno poi presentato ricorso come parti terze interessate all'esito del processo, scagliandosi soprattutto contro l'entità dei patteggiamenti considerati iniqui. Più precisamente, il Cesena (appena retrocesso in serie B) ha chiesto l'inammissibilità della penalizzazione concordata dall'Atalanta (2 punti) e la retrocessione del Novara (punito dalla Disciplinare con 4 punti di penalizzazione da scontare il prossimo anno in serie B) all'ultimo posto della classifica di serie A. Nocerina, Vicenza e Gubbio hanno invece contestato il patteggiamento del Grosseto (6 punti da scontare nella prossima stagione), ma il club umbro ha presentato ricorso anche contro le sanzioni inflitte a Modena, Ascoli (patteggiamenti), Empoli, Padova e Reggina (sentenza primo grado): in ballo c'è la classifica dell'ultimo campionato di serie B 2011-12. LA DIFESA DELLA SAMP - Nel pomeriggio hanno invece preso la parola i legali dei club e dei tesserati condannati in primo grado. Tema importante è la presunta esistenza di un'associazione finalizzata alla commissione di illeciti, alla base della radiazione sancita dalla Disciplinare per Mario Cassano, Alessandro Zamperini, Nicola Santoni e Luigi Sartor, ma negata dal Tribunale del Riesame di Brescia almeno per ciò che riguarda Cristian Bertani. E proprio su tale ordinanza si è basata la difesa della Sampdoria (punita con 50 mila euro d'ammenda in primo grado per responsabilità oggettiva relativa al tesserato Bertani) così come quella di Cassano, opposte dal procuratore Stefano Palazzi con diversi argomenti: secondo l'accusa, l'ordinanza del Riesame non sarebbe utilizzabile perché non definitiva e oltretutto la partecipazione di Bertani e Cassano all'associazione sarebbe dimostrata da diversi indizi e comportamenti. Terminato in tarda serata, il dibattimento riprenderà domani mattina alle 9.30 e dovrebbe chiudersi in giornata, mentre il dispositivo delle sentenze dovrebbe arrivare entro fine settimana. AL VIA IL TERZO FILONE DELL'INCHIESTA DI NAPOLI - Intanto a Roma la Procura federale ha ripreso le audizioni sul terzo filone dell'inchiesta sportiva, aprendo ufficialmente le indagini sul materiale ricevuto da Napoli: al riguardo sono stati ascoltati i calciatori Claudio Furlan e Marco Zamboni, mentre l'interrogatorio di Dario Passoni è stato rinviato. Argomenti calcioscommesse Leggi i commenti I commenti dei lettori 
"Non comprate moto o scooter senza ABS: sono pericolose". Lo diciamo da una vita ma ora, finalmente, qualcosa si muove. In attesa che con la velocità del bradipo la legge entri in vigore (l'Abs sarà si serie solo nel 2016, o se volete fra 5000 italiani morti fra gli utenti delle due ruote) qualcuno anticipa i tempi e lo propone di serie su tutta la gamma. Questo "qualcuno" è la Bmw. Onore al merito. Lo stesso Franco Uncini in questa intervista ci ha spiegato che l'Abs è un fondamentale dispositivo di sicurezza e che non toglie nulla alla guida, anzi... Ma è triste constatare che si debba stare qui a parlare di Abs si Abs no quando le statistiche parlano chiaro: gli incidenti che coinvolgono veicoli a due ruote a motore (moto, ciclomotori) non accennano a calare: 1.378 morti nel 2000, 1.380 nel 2008 e finalmente un appena discreto calo nel 2009 con 1249 lenzuoli bianchi stesi sulle strade, tenendo però conto degli anni di mezzo che avevano anche superato più volte le 1.500 vittime (record di 1.552 nel 2004). Insomma dal 1998 a oggi sulle strade italiane hanno perso la vita più di 15 mila motociclisti e ciclomotoristi. Per capire la gravità del fenomeno basti dire che nel 2000 le vittime fra i dueruotisti erano il 21 per cento e che oggi sono arrivate al 30 per cento del totale. Insomma con l'attuale trend che vede fortunatamente un calo generale delle vittime della strada, la percentuale dei morti fra i motociclisti e ciclomotoristi entro il 2020 potrebbe toccare e superare il 50 per cento delle vittime della strada, benché il parco delle due ruote si ferma poco sopra al 20 per cento del parco totale veicoli e le percorrenze medie sono infinitesime rispetto ai km totali percorsi dal resto dei veicoli, auto, pullman e camion. Insomma, è davvero allarme rosso. Un allarme rosso che la Bmw raccoglie, sposa, e cerca di fronteggiare dotando di serie a partire dal 2013, di Abs tutti i modelli. Un primato che tuttavia fa riflettere e, per certi versi, innervosire considerando poi che proprio la Bmw 20 anni fa è stata la prima casa  motociclistica al mondo ad equipaggiare le proprie motociclette con il  sistema antibloccaggio ABS. E che poi l'ABS nel 1988 venne introdotto inizialmente come optional ex  fabbrica nei modelli della Serie K, come la K100 e la K1, venne montata  poco tempo dopo anche nella Serie boxer e, successivamente, anche nei  modelli F e G... Di tempo ce ne è voluto insomma e di progressi ce ne sono stati eccome: i primi ABS pesavano 11,1 chilogrammi e un po' di gusto nella guida levavano. Oggi pesano appena 700 grammi e il pilota si può accorgere della sua presenza solo quando evita di finire per terra... Anche i piloti più esperti sanno bene infatti - come spiega lo stesso Uncini - che prima o poi in tanti km la ruota anteriore "prende sotto". Un po' di brecciolino, una frenata un po' azzardata e si finisce per terra. Con l'Abs no. Insomma la sicurezza in moto compie oggi un grande passo avanti. Certo, ovvio che la Bmw sia favorità in questa corsa (le sue sono moto costose e il prezzo dell'Abs è più facile da inglobare nel listino), ma il sasso nello stagno è stato lanciato e ora gli altri costruttori non dovranno che adeguarsi. In ritardo, ovvio, ma adeguarsi: di questi tempi la sicurezza non è più accettabile che sia considerata un optional... Va detto a onor del vero che la strategia sulla sicurezza stessa per Bmw non si limita all'Abs e che per fortuna è un concetto molto più articolato. E non solo perchè è già pronta la regolazione dello slittamento in  accelerazione ASC (Automatic Stability Control) e, recentemente il  controllo dinamico della trazione DTC (Dynamic Traction Control): a Monaco spiegano che "La responsabilità non è limitata alla motocicletta: il principio di BMW Motorrad 360 gradi di sicurezza". Ossia dividono il settore in tecnologia per la sicurezza attiva della motocicletta; sicurezza passiva nell'equipaggiamento del pilota; sicurezza attraverso un training adeguato del pilota. Quindi spingono con forza in tutti questi settori, cercando di migliorare costantemente questi tre aspetti. "Guidare la moto senza stancarsi eccessivamente e in modo sicuro - spiegano alla Bmw - richiede però anche comfort e una limitazione delle distrazioni. Per questo motivo l? ergonomia e i comandi sono gli elementi che vengono considerati con la massima attenzione già nelle prime fasi di sviluppo di ogni modello Nel capitolato di produzione sono inclusi sia la posizione di guida anatomica e rilassata che il massimo livello di funzionalità e semplicità dei comandi". Così se per il futuro, sono previsti un'ulteriore ottimizzazione della regolazione elettronica della ciclistica ESA II in direzione di una tecnologia di ciclistica semiattiva, il Dynamic Damping Control DDC, nonché l'utilizzo di sistemi intelligenti di assistenza del pilota ("Progetto ConnectedRide"), poi si punta molto anche sulla protezione del pilota. L'ultima perla  è aumentata anche grazie al Neck Brace System che debuttò nel 2007, un sistema di protezione della nuca per ridurre il rischio di lesioni nella zona della colonna vertebrale cervicale e della clavicola in caso di cadute gravi. E, infine, kla terza sfaccettatura del principio "sicurezza a 360°" riguarda i training di base e di perfezionamento per i piloti: infatti, chi guida meglio viaggia più sicuro. Ecco quindi una sfilza di corsi di guida stradali, fuoristrada e in circuito, condotti da istruttori certificati. 
ORLANDO (Florida) - Un medico italiano è finito in manette a Disneyworld, a Orlando in Florida, per aver preso a pedate in faccia il figlioletto di soli tre anni. L'uomo, D.N., si trovava in vacanza a 'Epcot Center' con la moglie e i due figli, quando dopo un litigio ha sferrato un calcio verso il bambino che si trovava legato nel passeggino. Secondo quanto riferisce il New York Daily News , testimoni hanno raccontato che il piccolo stava piangendo prima che il padre sferrasse il colpo e hanno sentito la madre gridare: "No, no, nò". Probabilmente la lite è scoppiata perchè i due bambini si facevano dispetti tra di loro. Secondo la ricostruzione della polizia, alcuni impiegati del parco di divertimento, sentendo le grida del bambino, si sono avvicinati e hanno visto che aveva il viso sanguinante. Immediatamente è stata avvertita la polizia. Dopo l'arresto, la madre e il padre, attraverso un traduttore, hanno dato versioni diverse dell'accaduto. L'uomo è stato rilasciato dietro il pagamento di una cauzione di duemila dollari. E' accusato di abuso su un minore. Nessuno dei due genitori ha acconsentito al ricovero del piccolo, che è stato curato sul posto da un medico locale. Gli sono stati riscontrati un taglio sotto l'occhio sinistro, diversi lividi e un gonfiore piuttosto accentuato intorno ad un occhio. 
Mercato auto a picco nel mese di giugno: le vendite hanno fatto segnare un tragico meno 24,42%. Il che significa appena 128.388 autovetture vendute, contro le 169.870 del giugno 2011 (nel mese di maggio 2012 sono state invece immatricolate 147.707 macchine con una variazione di -13,90% rispetto a maggio 2011, durante il quale ne furono immatricolate 171.558). Male anche l'usato: sempre a giugno, sono stati registrati 333.143 trasferimenti di proprietà di vetture di seconda mano, con una variazione di -12,56% rispetto a giugno 2011, durante il quale ne furono registrati 381.012 (Nel mese di maggio 2012 sono stati invece registrati 380.007 Trasferimenti di proprietà di auto usate, con una variazione di -9,17% rispetto a maggio 2011, durante il quale ne furono registrati 418.371). Insomma nel mese di giugno 2012 il volume globale delle vendite (461.531 Autovetture) ha dunque interessato per il 27,82% auto nuove e per il 72,18% auto usate. Nel frattempo però la quota del gruppo Fiat a giugno è salita al 30,68% rispetto al 30,27 di giugno del 2011 e nel periodo gennaio-giugno i marchi del gruppo Fiat (Jeep inclusa) hanno totalizzato immatricolazioni per 240.497 unità, in calo del 20% rispetto alle 300.708 del periodo gennaio-giugno 2011. Una piccola buona notizia di ripresa che nulla toglie però alla difficoltà del momento. Forte, infatti, l'urlo di dolore della rete di vendita italiana: "Con la chiusura di giugno - spiega Filippo Pavan Bernacchi presidente di Federauto, l'associazione che rappresenta i concessionari di auto - il primo semestre del 2012 si inabissa come il Titanic. Solo che il nostro iceberg si chiama recessione. Abbiamo lanciato da tempo il mayday, ma il Governo Monti sembra esser sordo a ogni istanza di un comparto che dà lavoro a 1.200.000 addetti, 220.000 dei quali probabilmente non avranno protezione". Per questo Federauto auspica una iniziativa urgente del Ministro Passera che ci si augura non voglia nascondersi dietro la "foglia di fico" del provvedimento di iniziativa parlamentare sull'auto elettrica e i veicoli a basse emissioni di CO2. Provvedimento insufficiente, controproducente che farebbe solo sprecare denaro pubblico. Noi, in questo contesto, abbiamo paragonato - forzando il concetto ovviamente - il 2012 al 1929, con un'elaborazione grafica del nostro fotografo MASSIMO ZELINOTTI, ma poi a guardare i numeri siamo davvero tornati parecchio indietro: perché il calo di giugno è superiore a quello medio dei primi cinque mesi (-18,9%) e il consuntivo del primo semestre si attesta a quota 814.179 con un calo sullo stesso periodo dello scorso anno del 19,7%. "Quindi - Secondo il Centro Studi Promotor GL events, proiettando il risultato dei primi sei mesi su base annua si ottiene una previsione di immatricolazioni per l'intero 2012 di 1.403.000 unità, volume questo estremamente basso, tanto che per trovare un livello analogo bisogna tornare indietro nella serie storica delle immatricolazioni di 33 anni, risalendo fino al 1979". Come finirà? L'Unrae, associazione costruttori esteri, accusa duramente il Governo: "Ad un anno dall'entrata in vigore della "Manovra Estiva 2011" e di quella "Salva Italia" che hanno interessato il settore auto per, rispettivamente, 3,6 e 5,1 miliardi di euro, l'auto tira le somme dei primi 6 mesi 2012. A fronte, infatti, di 8,7 miliardi di euro di maggior introito fiscale previsto dalle due manovre (estate 2011 e Salva Italia), lo Stato ha in realtà perso: 1,25 miliardi di minor gettito IVA nei primi 6 mesi; saranno 2,3 miliardi a fine anno, l'equivalente di una piccola manovra; 65 milioni di euro di minor incasso IPT in 6 mesi, con una previsione di mancato introito a fine anno pari a 100 milioni di euro, rispetto allo scorso anno, nonostante il passaggio da IPT fissa a IPT a "geografia variabile", che avrebbe dovuto assicurare un aumento di oltre 400 milioni alle casse delle province; Superbollo: dei 168 milioni di euro previsti, lo Stato ne perderà più di 100". Particolarmente grave la situazione delle supercar. "Chissenefrega" verrebbe da dire in una situazione di crisi come questa? Non proprio: a rimetterci sono gli operai non i ricchi: "sono già quasi 7.000 le Porsche usate che hanno lasciato l'Italia per essere vendute in altri mercati europei la cui fiscalità è in linea con le esigenze di una mobilità libera, sicura e che non penalizza la passione. E i posti di lavoro delle concessionarie di auto sono ormai a rischio. Anche alla filiale di Padova" spiegano alla Porsche Italia. Fra l'altro il caso del superbollo andrebbe studiato sui banchi di scuola perché è un po' il simbolo stesso della lotta all'auto. Questa tassa - si stima - porterà appena 168 milioni di euro, ma ha condannato gran parte del sistema di distribuzione/assistenza, ecc. Con il risultato finale di avere - a fine anno - la perdita secca di circa 4000 posti di lavoro. Anche ai fini della lotta all'evasione è discutibile la crociata anti-auto: "Non c'è nulla di più trasparente dell'acquisto di un'automobile. Ogni operazione di acquisto passa attraverso il bonifico bancario tracciabile, pertanto  -  dice Luigi de Vita Tucci, direttore generale del Centro Porsche Padova  -   facilmente verificabile da chi ha il compito di controllare lo stato patrimoniale della persona fisica o della sua società". "Inoltre - continua Loris Casadei, direttore generale di Porsche Italia - il settore delle auto ad alte prestazioni, individuato attraverso il parametro della potenza, ha generato una fuga di clienti destinata a rendere poco credibile la previsione di incasso dal cosiddetto superbollo, che lo Stato indica in 168 milioni di euro. Il calo delle vendite stimato al 40% determinerà un minor gettito da IPT, IVA e bollo, valutato attorno ai 105 milioni di euro, e un aumento degli stock di vetture usate con deprezzamenti stimati del 30%, con conseguente notevole danno per gli operatori commerciali. Soprattutto, come raccontato anche dalla stampa quotidiana, sta aumentando il numero dei clienti che cercano di disfarsi delle auto ad elevate prestazioni. Gli accertamenti sono giusti, ma la criminalizzazione generalizzata sta allontanando proprio quel tipo di clientela che, avendo disponibilità economica, può meglio alimentare le entrate dello Stato". 
ROMA - Abituati alle vincite sul calcio, si rischia di perdere di vista la possibilità di ottenere cospicue vincite anche in altri sport. Basta avere competenza e quel pizzico di fortuna che non guasta mai. L'esempio viene da Gela, dove il super esperto di baseball ha colpito ancora una volta nel Negozio Eurobet di Via Venezia, con uno dei suoi cavalli di battaglia. Il mago del diamante (come è chiamato il campo da baseball) piazza ancora l'esatto pronostico su tutti i testa a testa di giornata, centrando un colpo da 614 euro di vincita con appena 3 euro di investimento. Non è la prima volta che l'abile scommettitore centra un colpo simile, frutto sì della fortuna (ben 10 pronostici corretti su 10) ma anche della sua grande conoscenza del baseball. Sembra infatti si tratti di un ragazzo che passa la notte a vedere le partite e a seguire le news d'oltreoceano. Leggi i commenti I commenti dei lettori 
Nel giorno dei dati di mercato che colano a picco (a giugno meno 24%) Fiat annuncia - dopo le giornate di giugno - una nuova cassa integrazione di quasi tre settimane. Lo stop interesserà circa 5 mila dipendenti, di cui solo 500 operai. La prima fermata sarà dal 30 luglio al 5 agosto, la seconda dal 27 agosto al 2 settembre, seguite da altri 4 giorni a settembre, il 13, il 14, il 20 e il 21. "Continua la crisi dell'auto. La cassa integrazione del quartiere generale della Fiat - commenta Giorgio Airaudo, responsabile auto della Fiom - è un segno di difficoltà e noi non sappiamo se ci siano piani sufficienti per garantire all'Italia il mantenimento delle Know how dell'auto. Il governo deve intervenire: non si vive solo di spread, servono industrie e prodotti". La cassa integrazione annunciata dalla Fiat interesserà anche gli Enti Centrali Powertrain di Mirafiori e Iveco, a Torino e di Balocco (Vercelli). In tutto 1.107 lavoratori, 830 dei quali impiegati e tecnici. 
