ROMA - La Lube Macerata e l'Itas Diatec Trentino dominano il campionato di serie A1 di volley. A leggere le cifre della seconda giornata di ritorno i due sestetti, appaiati in testa (ma per differenza vittorie con i marchigiani primi), proseguono la loro marcia con grande padronanza. Nell'anticipo di sabato i biancorossi regolano Roma e il giorno dopo arriva una chiara risposta con il facile successo dei campioni d'Italia su Piacenza. La Bre Banca Cuneo conserva il terzo posto superando Vibo Valentia in casa, mentre prosegue l'ottimo cammino di Casa Modena che schiaccia Ravenna e rimane al quarto posto con un occhio rivolto verso l'alto. Il derby veneto consacra il buono momento della Marmi Lanza Verona e frena la risalita della Sisley Belluno uscita sconfitta. Invece torna a occupare il quinto posto Monza che espugna il palazzetto di Padova. San Giustino perde in casa al tie break contro l'Andreoli Latina, ma diventa l'unica delle squadre che occupano le ultime quattro posizioni in classifica a mettere un punto in cassaforte. MACERATA 9/o SUCCESSO DI FILA - Ad aprire le danze del weekend la Lube Macerata che ottiene il nono successo di fila in campionato. La squadra di Alberto Giuliani piega, in un antipasto del quarto di finale di Coppa Italia, Roma. Una vittoria mai messa in discussione costellata da buone cifre: 68 per cento in attacco e addirittura Podrascanin che viaggia al cento per cento di media in fase offensiva e 12 punti. Top scorer Simone Parodi con 15 punti. Un'ora e tredici minuti di gioco bastano a Trento per piegare la debole resistenza della Copra Piacenza (prima volta in panchina di coach Luca Monti) e raggiungere in vetta la Lube Macerata. Un match a senso unico dominato dai campioni del Mondo. Anche le cifre sono impietose nei riguardi della squadra ospite con il 43 per cento in attacco contro il 63 per cento della banda guidata in panchina da Stoytchev. E ancora due ace e due muri contro i sette ace e altrettanti muri vincenti di capitan Kaziyski e soci. Insomma una partita che dal punto di vista tecnico dice ben poco: promuove a pieni voti Trento e rimanda a un futuro migliore la Piacenza del nuovo corso Monti. In evidenza Stokr con 15 punti (75 per cento in attacco), Juantorena 14 punti (due ace, un muro e il 65 per cento in attacco). Migliore della partita scelto Emanuele Birarelli capace del 78 per cento nelle giocate in primo tempo e tre muri che spezzano la sfida. VIBO VALENTIA SOFFRE IL MESTIERE DI CUNEO - Cuneo fa il suo dovere contro la Tonno Callipo ma è costretta a recuperare dopo aver perso il primo set. Nonostante le statistiche raccontino di una formazione calabrese migliore in qualche fondamentale, la Bre Banca mette sotto rete tutta la sua esperienza e nei momenti cruciali della partita fa sempre la cosa giusta. A essere premiato come migliore il libero Henno con il 75 per cento di ricezione positiva e il 50 per cento perfetta. Mentre top scorer è Wout Wijsmans con 16 punti. A fine gara le riflessioni del coach piemontese Flavio Gulinelli: "Non è stato un bel match, bravi i nostri avversari nel primo set con un buon ritmo in battuta, attenti in ricezione e un ottimo Diaz. Poi noi siamo venuti fuori soprattutto in situazione di muro-difesa e migliorando in attacco". MODENA SUCCESSO AUTOREVOLE - Casa Modena conserva il quarto posto con autorità dimostrando di essere superiore alla Cmc Ravenna in ogni fondamentale. I romagnoli sono apparsi in difficoltà a partire dalla ricezione e hanno favorito il gioco in attacco dei canarini. Alla fine gli emiliani confezionano sei ace contro nessuno di Ravenna. A supportare la squadra diretta da Daniele Bagnoli l'americano Anderson autore di 13 punti e Kooy 12 punti. Il derby veneto, così come accaduto nella gara di andata, quest'anno ha un solo padrone: la Marmi Lanza Verona. Gli ospiti concedono al sestetto di coach Piazza solo il primo set prima di rientrare in partita e dominare gli altri tre parziali. Verona può stropicciarsi gli occhi nel dare uno sguardo alle cifre con Gasparini mvp della serata autore di 27 punti un ace e il 55 per cento in attacco. Buona pure la prestazione del centrale Zingel con quattro muri, dei sette totali di squadra, e addirittura il 61 per cento in attacco. BAGNOLI: "PRESSIONE COL SERVIZIO" - L'analisi di coach Bruno Bagnoli: "Abbiamo fatto un primo set brutto davvero sbagliando tanto in attacco e battuta. Poi dal secondo ci siamo ritrovati e abbiamo messo sotto pressione gli avversari a cominciare dal servizio. Una bella vittoria, che dopo il successo contro Cuneo, ci rilancia in classifica". Stati d'animo diversi in casa Belluno: "Venivamo da due belle partite  -  dice l'allenatore della Sisley Roberto Piazza  -  oggi non ha funzionato niente. La ricezione ha fatto troppa fatica e il nostro gioco ne ha risentito. Abbiamo attaccato male e anche Fei che di solito ci trascina non ha trovato il ritmo giusto. Può succedere ma dobbiamo rifletterci su e pensare alle prossime gare e ai quarti di finale di Coppa Italia contro Cuneo fissati per il 25 gennaio". MONZA SFRUTTA L'OCCASIONE - Per scavalcare proprio la Sisley, l'Acqua Paradiso Monza sfrutta le diverse imprecisioni della Fidia Padova e conquista tre punti importanti. Il sestetto brianzolo conta sulla buona vena di Rooney (17 punti), Gavotto (15 punti) e Conte (14 punti). A dirigere sotto rete l'orchestra lombarda il migliore del match il palleggiatore argentino Luciano De Cecco. Coach Zanini ammette: "Dobbiamo ancora mette a posto qualche cosa e far diminuire i nostri passaggi a vuoto. La partita era stata preparata bene e siamo riusciti a portare a casa l'intera posta in palio". Ancora una delusione per San Giustino che deve digerire la seconda sconfitta consecutiva. Questa volta maturata al termine di una partita a fasi altalenanti e arrivata in casa al quinto set contro l'Andreoli Latina. I laziali si affidano alle prodezze di Rivera autore di 17 punti, stesso bottino anche da parte del centrale Cester e Jarosz. RISULTATI Lube Macerata-M. Roma Volley 3-0, Itas Diatec Trentino-Copra Piacenza 3-0, Fidia Padova-Acqua Paradiso Monza 1-3, Energy Resources San Giustino-Andreoli Latina 2-3, Bre Banca Cuneo-Tonno Callipo Vibo Valentia 3-1, Sisley Belluno-Marmi Lanza Verona 1-3, Casa Modena-Cmc Ravenna 3-0 CLASSIFICA Lube Macerata, Itas Diatec Trentino 38, Bre Banca Cuneo 35, Casa Modena 32, Acqua Paradiso Monza 24, Sisley Belluno 22, Tonno Callipo Vibo Valentia 20, Marmi Lanza Verona, Andreoli Latina 19, M. Roma Volley 18, Fidia Padova 15, Copra Elior Piacenza 14, Energy Resources San Giustino 13, Cmc Ravenna 8. Leggi i commenti I commenti dei lettori 
Dopo Stefan Simic, difensore sedicenne dello Slavia Praga (ha già esordito nella serie A ceka), il grande colpo del Genoa sul mercato riguarda Andy Polo, 17 anni, centravanti dell'Universitario e considerato un talento, tanto che il Genoa ha dovuto vincere la concorrenza di Juve, Schalke 04 e Arsenal. Insieme al suo agente Borja Gonzalez incontrerà oggi Preziosi per la firma (essendo extracomunitario arriverà a giugno); ieri ha seguito dalla tribuna la partita con l'Udinese, stamattina si sottoporrà alle visite mediche. E' atteso l'annuncio ufficiale del ritorno di Sculli: "Se la Lazio ce lo darà in prestito, Sculli arriverà - ha detto Preziosi - Lotito ed io siamo due presidenti contenti, magari faremo una trattativa più semplice...". In uscita potrebbe esserci invece Merkel, che potrebbe tornare anzitempo al Milan: "E' un giocatore importantissimo, sarà un futuro campione in Europa. Vorremmo godercelo, ma vorrei anche che fosse felice: vedremo in settimana se ha voglia di stare con noi o se ha qualche dubbio, in questo case ne parleremo". Preziosi ha affermato che non arriverà alcun nuovo difensore, nonostante l'emergenza in cui versa il reparto rossoblu: "Ne abbiamo sette, comprarne un altro mi sembra assurdo. Con il rientro di Kaladze la situazione si normalizzerà". Infine ha scherzato sulle indiscrezioni relative al possibile arrivo al club rossoblù del fantasista brasiliano ex Milan Ronaldinho: "Sì, verrà insieme a Kakà...". 
GENOVA - Costa Crociere ha diffuso in serata una lunga dichiarazione, parlando chiaramente di "errori di giudizio" del comandante hanno avuto "gravissime conseguenze". Questa la dichiarazione integrale di Costa Crociere:: "Costa Crociere ribadisce il suo più profondo dolore per questo terribile incidente che ha colpito i suoi affetti più cari: i suoi ospiti, i suoi dipendenti, una propria nave;  si scusa per le sofferenze e il disagio che queste persone hanno subito e porge le più sentite condoglianze alle famiglie delle vittime accertate". "Circa 1.100 persone di Costa Crociere in tutto il mondo stanno lavorando dalla serata di venerdì nella gestione di questo terribile incidente e la loro priorità è stata di supportare le operazioni di salvataggio, assistere ospiti ed equipaggio e riportarli in sicurezza alla loro residenza. Le operazioni di ricerca e salvataggio sono ancora in corso coordinate dalla Guardia Costiera e dalle autorità italiane. Confermiamo che sfortunatamente vi sono tutt'ora dei dispersi e, dato che la situazione è in continua evoluzione, non ci è consentito fornire dati". "Il Comandante Francesco Schettino, che era al comando di Costa Concordia, è entrato in Costa Crociere nel 2002 come ufficiale responsabile della sicurezza e promosso comandante nel 2006, dopo essere stato comandante in seconda. Come tutti i comandanti della flotta egli ha partecipato ad un continuo programma di aggiornamento e addestramento ed ha superato positivamente tutte le verifiche di idoneità previste". "Come già reso noto, la Magistratura, con cui Costa Crociere sta collaborando, ha disposto il fermo del Comandante, verso il quale sono state mosse gravi accuse. Sembra che il comandante abbia commesso errori di giudizio che hanno avuto gravissime conseguenze: la rotta seguita dalla nave è risultata troppo vicina alla costa, e sembra che le sue decisioni nella gestione dell'emergenza non abbiano seguito le procedure di Costa Crociere che sono in linea e, in alcuni casi vanno oltre, gli standard internazionali". "Costa Crociere opera nel pieno rispetto di tutte le norme relative alla sicurezza ed è fiera dell'impegno che i suoi dipendenti dedicano alla gestione della sicurezza degli ospiti. Tutti i membri di equipaggio dispongono di un certificato BST (Basic Safety Training), vengono formati e addestrati alla gestione di emergenze e ad assistere gli ospiti in caso di abbandono nave attraverso numerose esercitazioni. Ruoli, responsabilità e compiti sono chiaramente definiti e assegnati per consentire la gestione di una situazione così importante. Tutti i membri dell'equipaggio fanno un'esercitazione di abbandono nave ogni due settimane. Per tutti gli ospiti in crociera è prevista un'esercitazione entro 24 ore dal giorno dell'imbarco, come richiesto dalla legge. Costa Crociere ha un sistema computerizzato che consente di verificare che tutti gli ospiti abbiano partecipato all'esercitazione e porvi di conseguenza rimedio". "La preparazione dei membri degli equipaggi Costa Crociere viene periodicamente verificata dalle Guardie Costiere e dagli enti di classificazione indipendenti in linea con il rispetto ai requisiti specificati nel sistema SMS (Safety Management Systems). A bordo di Costa Concordia e di tutte le navi Costa sono disponibili giubbotti di salvataggio, lance e zattere in numero superiore al massimo delle persone che possono essere ospitate dalla nave. Nelle lance sono presenti dotazioni di sicurezza, come riserve d'acqua e cibo, cassette medicinali e strumenti di segnalazione e comunicazione, che consentono di aspettare in sicurezza l'arrivo dei soccorsi. Le lance sono inoltre oggetto di scrupolose verifiche periodiche da parte del personale della nave e degli organismi di certificazione. Tutte le navi Costa Crociere sono certificate dal RINA e sono costruite secondo i più elevati standard e tecnologie". "In seguito all'incidente, Costa Crociere è intervenuta immediatamente per impedire un potenziale impatto ambientale e sin dalla giornata di sabato si sta avvalendo della società leader al mondo nel settore, Smit & Salvage, con cui sta elaborando un piano di interventi; le azioni immediate a breve termine sono consistite nel realizzare una barriera di contenimento attorno allo scafo". "La Magistratura ha sottoposto a sequestro la nave e la VDR, la cosiddetta 'scatola nera'. Costa Crociere può quindi accedere alla nave solo con l'autorizzazione delle autorità". 
ROMA - La serie A vira la boa del girone di andata con un bel po' di sorprese. Siena è campione d'inverno con 24 punti, quattro di vantaggio sulla seconda. Alle spalle della Montepaschi un gruppetto di quattro squadre con Pesaro (quarto successo di fila) clamorosamente seconda davanti a Cantù, Milano (terzo stop in fila) e Bologna. Qualificate alla Final Eight di coppa Italia (Torino, 16-19 febbraio) Siena, Pesaro, Cantù, Milano, Bologna, Venezia, Avellino e Sassari. SIENA RIPARTE, MILANO CROLLA - La Montepaschi è campione d'inverno, primo posto rafforzato dopo il successo su Montegranaro (96-84). Una vittoria non facile, che matura solo nell'ultimo periodo quando la squadra di Pianigiani riesce a piazzare l'allungo vincente (dal 74-69 all'84-71). A trascinare Siena ci pensano Andersen (24), un Thornton vecchia maniera (22) e il solito Mc Calebb (17+6 assist). Alla Fabi non basta portare sei uomini in doppia cifra (Kirksay e Ivanov 14) per allungare a tre la striscia di vittorie consecutive. Clamorosa, per come matura, la sconfitta di Milano a Biella (84-76), la terza in fila per un'Armani che chiude la prima metà di stagione al quarto posto. La squadra di Scariolo gioca un primo quarto perfetto, tocca il +21 (9-30, quasi tutto prodotto da Fotsis e Bourousis) e non sbaglia un tiro dal campo (9/9 da due, 3/3 da tre). Nel secondo periodo, però, la partita cambia. L'Angelico, reduce da cinque sconfitte consecutive, rientra un po' alla volta, Milano abusa del tiro da tre (0/5), perde un'infinità di palloni (8, 26 alla fine) e va nel pallone. Biella produce un 13-0 per andare al riposo sul 44 pari, alla ripresa il parziale si allunga fino al 24-2 che vale il +9 (55-46). L'Angelico tocca il massimo vantaggio sul +11 (60-49), Milano reagisce e con le triple di Nicholas e i canestri di Rocca l'Olimpia pareggia a quota 66. E' l'ultimo sussulto dell'EA7. Le triple di Soragna (17 punti, 7 rimbalzi) e quella di Dragicevic a 1'08'' dalla sirena mandano i titoli di coda regalando a Biella (sei in doppia cifra) un successo pesantissimo. Sul secondo gradino della classifica si issa la Scavolini. Pesaro conferma il gran momento di forma (sei vittorie nelle ultime sette giornate) piegando anche Casale (79-72), al quarto stop di fila. Trascinata da Hickman (22), White (21) e Jones (16) la squadra di Dalmonte sembra chiuderla già al 29' (60-41), Casale non ci sta, con Malaventura (13) e Temple (22) rientra fino al -1 (65-64) ma Hickman si riprende la scena, segna otto punti e cala il sipario. Sassari passeggia con Caserta (74-56) chiudendo la pratica già nel primo tempo (41-17). La squadra di Sacchetti trova punti da tutti, quella di Sacripanti litiga con il canestro (4 punti nel secondo quarto con 1/17 al tiro e 0/10 da tre), imbarazzante Bell (nessun punto e 0/8 al tiro) e Collins (0/9), l'unico a salvarsi è Smith (28). Quarta vittoria consecutiva per Teramo, che batte Varese (81-75) e aggancia Montegranaro a quota 12 lasciandosi alle spalle Cremona e Casale. Infine il posticipo di Avellino, delicato perché il quintetto di Vitucci, che era già sicuro della sua qualificazione alla Final Eight di Coppa Italia, aveva in mano la qualificazione di Sassari (se perdeva Varese entrava nell'elite). Nella gara casalinga con l'Umana Venezia ha invece sofferto nel primo tempo, poi nel terzo quarto (35-11 il parziale), anche grazie alla bella vena offensiva di Golemac e Dean ha allungato staccando i veneti (espulso Bowers) e controllandoli sino alla fine. ACCOPPIAMENTI COPPA ITALIA Montepaschi Siena (1) - Banco di Sardegna Sassari (8) Canadian Solar Bologna (5) - EA7 Emporio Armani Milano (4) Bennet Cantù (3) - Sidigas Avellino (6) Umana Venezia (7) - Scavolini Siviglia Pesaro (2) Montepaschi Siena-Fabi Shoes Montegranaro 96-84 (22-25, 48-50, 72-67) Siena : McCalebb 17, Zisis 2, Andersen 24, Rakocevic 6, Carraretto 3, Thornton 22, Ress 2, Michelori 4, Lechthaler, Stonerook 5, Aradori 4, Moss 7. All.: Pianigiani. Montegranaro : Karl 13, Piunti ne, Perini ne, Antonutti 10, Nicevic 6, Di Bella 4, Mazzola 10, Kirksay 14, McNeal 13, Ivanov 14. All.: Valli. Arbitri : Paternicò, Ramilli, Gori. Note - Tiri liberi: Siena 21/23, Montegranaro 12/14. Tiri da tre: Siena 7/16, Montegranaro 8/18. Usciti per falli: nessuno. Rimbalzi: Siena 26, Montegranaro 28. Spettatori: 4.500 circa. Scavolini Siviglia Pesaro-Novipiù Casale Monferrato 79-72 (19-12, 40-27, 62-44) Pesaro : White 21, Cavaliero, Hickman 22, Traini, Flamini 3, Hackett 5, Lydeka 12, Jones 16. N.e. Alibegovic e Tortù. All.: Dalmonte. Casale Monferrato : Malaventura 13, Gentile 7, Nnmaka, Pierich, Chiotti 9, Tample 22, Stevic 1, Ferrero, Shakur 13, Janning 7. N.e. All.: Crespi. Arbitri : Cerebuch, Biggi, Caiazza. Note - Osservato un minuto di silenzio per le vittime del naufragio al Giglio. Tiri da due punti: Pesaro 17/26, Casale 18/43. Tiri da tre punti: Pesaro 9/26, Casale 7/17. Tiri liberi: Pesaro 18/23, Casale 15/19. Rimbalzi: Pesaro 31, Casale 29. Uscito per 5 falli: Nnamaka al 37'15". Spettatori 4.584, incasso 34.630 euro. BancaTercas Teramo-Cimberio Varese 81-75 (18-22, 39-40, 61-50) Teramo : Ricci, Brown B. 10, Amoroso 13, Cerella 10, Brown D. 8, Lulli ne, Green, Borisov 19, Listwon ne, Goods 12, Polonara 9. All. Ramagli. Varese : Demartini 2, Hurtt 6, Stipcevic 8, Rannikko 4, Talts 6, Diawara 15, Reati ne, Garri 1, Kangur 26, Ganeto, Bertoglio ne, Fajardo 7. All. Recalcati. Arbitri : Tola, Lanzarini, Provini. Note : tiri liberi Teramo 17/25; Varese 12/18; tiri da tre: Teramo 6/19, Varese 9/31 ; rimbalzi: Teramo 40, Varese 33. Usciti per 5 falli: Hurtt (31'), Diawara (40'). Falli tecnici fischiati a Ganeto (29') e Borisov (35'). Spettatori circa 3.000. Angelico Biella-EA7 Emporio Armani Milano 84-76 (17-33, 44-44, 60-53) Biella : Pullen 15, Coleman 13, Soragna 17, Dragicevic 11, Miralles 11, Jurak 10, Chessa 4, Lombardi 3, Tavernari. Ne Minessi , Laganà, De Vico. All. Cancellieri. Milano : Cook 4, Gentile 2, Mancinelli 14, Fotsis 23, Bouroussis 12, Giachetti, Nicholas 6, Rocca 13, Radosevic 2, Filloy. Ne Melli. All. Scariolo. Arbitri : Sabetta, Seghetti, Pinto. Note : Tiri da 2 Biella 20/39, Milano 24/36. Tiri da 3: Biella 9/22, Milano 5/18. Tiri liberi: Biella 17/22, Milano 13717. Rimbalzi: Biella 34, Milano 26. Assist: Biella 11, Milano 24. Spettatori: 5.000. Incasso. 9.882 Euro. Banco di Sardegna Sassari-Otto Caserta 74-56 (26-16, 41-20, 59-38) Sassari : Metreveli 6, Binetti, Hosley 10, Devecchi 5, Diener T. 6, Sacchetti 3, Plisnic 12, Diener D. 9, Vanuzzo 9, Pinton 7, Easley 7. All. Sacchetti Caserta : Rianna ne, Maresca 4, Righetti ne, Marzaioli, Collins 1, Smith 28, Stipanovic 6, Bell, Di Monaco ne, Cefarelli 2, Doornekamp 11, Fletcher 4. All. Sacripanti Arbitri : Paolo Taurino, Massimiliano Duranti e Paolo Quacci Note - Tiri da due: Sassari 23/41, Caserta 17/41. Tiri da tre: Sassari 8/23, Caserta 4/24. Totale tiri: Sassari 31/64 Caserta 21/65. Tiri liberi Sassari 4/5 Caserta 10/18. Rimbalzi: Sassari 32 - Caserta 45. Usciti per falli: Spettatori: 4194 Incasso: 65.921 (compresi abbonati) Sidigas Avellino - Umana Venezia 84-63 (23-20, 35-35, 70-46) Avellino: Green 11, Gaddefors 9, Ferrara, Alborea ne, Spinelli ne, Lauwers, Infanti ne, Golemac 22, Soloperto 2, R. Slay 4, Johnson 18, Dean 18. Allenatore: Vitucci. Venezia: Clark 5, Allegretti ne, Causin 3, Tomassini, T. Slay 10, Szewczyk 6, Meini 5, Young 20, Fantoni 5, Bowers, Rosselli 4, Bryan 5. Allenatore: Mazzon. Arbitri: Facchini-Weidmann-Bettini. Note: Tiri liberi: Avellino 16/19, Venezia 7/17. Usciti per 5 falli: R. Slay, T. Slay, Bowers. Leggi i commenti I commenti dei lettori 
L' umiltà fa mezza squadra e l'Inter ha fatto di questa caratteristica la sua forza.  Ha lottato, ha sofferto, ha colpito alla prima occasione e ha vinto il derby con il gruppo. Difficile dire chi sia stato il migliore perché è la squadra che ha funzionato. Si vede che è un gruppo ritrovato e qui cominciano i meriti di Ranieri. Ha raccolto una squadra in crisi e giorno dopo giorno è riuscito a tirare fuori l'anima dell'Inter del triplete. Milito, Samuel, Chivu, Cambiasso, Zanetti, insomma tutta la vecchia guardia, ha la stessa rabbia di quella di Mourinho. Sono diverse le motivazioni: allora voleva stupire il mondo con le vittorie, oggi quei campioni vogliono dimostrare di non essere diventati brocchi, finiti. E ci stanno riuscendo: sesta vittoria consecutiva, il successo nel derby che darà una grandissima carica. Ormai nella lotta scudetto possiamo e dobbiamo contare anche l'Inter di Ranieri. Male il Milan, sembra la brutta copia della squadra che abbiamo visto nelle settimane scorse. Paura del derby? Sembra di sì dalle scelte di Allegri. Incomprensibile la posizione di Emanuelson: ha giocato prima come trequartista dietro le punte, poi come terzino. Mi sembra ci sia un pò di confusione: e come su un allenatore avesse fatto giocare Kakà o Beccalossi prima a fare il regista e poi a coprire sulle fasce. Scelta incomprensibile, avendo tra l'altro giocatori come Robinho e Seedorf in panchina, che dimostra come nel Milan il momento non sia dei più tranquilli. Pato, poi, rischia di diventare un caso o un problema per la squadra: tutti felici per il suo attaccamento al Milan, meno i compagni di squadra che, si sa, lo sopportano poco. La Juventus ha fatto un brutto passo falso perché queste sono partite che una squadra che vuole vincere lo scudetto deve portare in casa in tutti i modi. Invece credo che sia proprio il limite degli uomini di Conte: per vincere deve giocare bene e non sempre è possibile in un campionato così lungo e difficile. La Juventus dipende troppo da tre giocatori: Pirlo, Pepe e Vucinic, quando loro non sono al massimo la squadra ne risente, il gioco non scorre come dovrebbe e non ha tante altre alternative per vincere le partite. Ed è un limite pericoloso perché in una stagione si devono mettere in preventivo gli alti e bassi anche dei campioni. Ora Conte deve essere bravo a saper trovare le giuste alternative. Segnale positivo: anche in una domenica andata male, il risultato del derby di Milano regala alla Juventus il primo posto solitario in classifica. Fa bene al morale. E vorrei chiudere con la Lazio: occhio alla squadra di Reja. Ha vinto bene con l'Atalanta riscattando il brutto passo falso di Siena. La Lazio ha tanti campioni e tanta qualità, se riuscirà a rimanere agganciata al gruppo delle prime e recuperare tutti i giocatori importanti infortunati, nel finale di campionato potrebbe essere una sorpresa. 
Cuore e agonismo, coltello tra i denti e il sostegno incessante e fragoroso di cinquemila tifosi. Così, con una prova di squadra nella quale ciascuno ha portato il suo piccolo o grande mattone, la provinciale Angelico Biella è riuscita a costruire l'impresa: battere 84-76 la milionaria Armani Milano dei campioni Fotsis e Bourousis, Nicholas e Cook, squadra tra le migliori sedici dell'Eurolega. Le immagini del match Tutto esaurito al Lauretana Forum per lo scontro tra Milano e Biella, due squadre in crisi di risultati, con Biella che deve invertire al più presto la tendenza negativa dopo cinque sconfitte consecutive. La società aveva lanciato per tutta la settimana appelli sul futuro del basket biellese. L'iniziativa, ribattezzata "Uno di noi" con incasso destinato al settore giovanile, ha portato al Palazzetto il pubblico delle grandi occasioni. Messaggio recepito anche dai tifosi della Curva Barlera che hanno srotolato a inizio partita uno striscione che recitava: "Questo spettacolo per nessun motivo deve finire". Stesso inciso ripetuto prima del match dall'ex presidente Alberto Savio a tutto il palazzetto in pieno spirito kennediano: "Non domandatevi cosa Pallacanestro Biella può fare per voi, chiedetevi invece cosa voi potete fare per Pallacanestro Biella". Ma l'atmosfera bollente non pare contagiare la squadra, che gioca un primo quarto imbarazzante in cui a Milano riesce tutto, con un inequivocabile 100 per cento di percentuale realizzativa. Ma dal 30-9 per Milano inizia un'altra partita. Biella tira fuori il cuore e grazie a un gioco di squadra collettivo surclassa l'Olimpia. La squadra di casa manderà in doppia cifra tutto il quintetto base e anche Jurak, vincerà la battaglia dei rimbalzi, del tiro da tre, finalmente determinante, prevarrà nell'apporto della panchina con il giovane Lombardi autore di otto minuti reattivi. Biella si scuote quindi di dosso quell'aura negativa che ne aveva contraddistinto le ultime uscite, mentre per l'Armani è notte fonda e forse diventa indispensabile il lettino di uno psicanalista. La cronaca. Cancellieri con il solito quintetto: Soragna, Pullen, Coleman, Dragicevic e Miralles, a cui Scariolo contrappone Gentile, Bourousis, Fotsis, Mancinelli e Cook. Partita in sostanziale equilibrio fino al 7 pari con un canestro dalla lunga distanza di Miralles mai visto al Forum, poi c'è solo Milano: in cinque minuti il parziale dice 20-0, l'Armani arriva sul 30-9, ma Biella ricuce parzialmente lo strappo con l'innesto di Jurak e Chessa. Dopo il primo intervallo si riparte dal 33-17 per Milano, ma è un'altra Angelico quella che è sul campo: cattura rimbalzi, tira con maggiore precisione e soprattutto ritrova i suoi campioni, fenomenale il canestro di Pullen  che impatta al suono della sirena sul 44 pari. Il terzo quarto, quello che  ultimamente ha dato maggiori preoccupazioni all'Angelico, vede invece la squadra concentrata che allunga su Milano; fondamentale l'apporto della panchina con Jurak che in pochi secondi mette un tap in vincente e centra la retina dalla lunga distanza; 57-49, massimo vantaggio a 2 minuti dalla fine del terzo quarto. Scariolo chiama time out e con Mancinelli tiene a galla la squadra. Si entra nell'ultima frazione con Milano che tenta di ritornare sotto affidandosi a Mason Rocca ed è proprio lui a siglare il pareggio a 3' dalla fine a quota 66. Ma poi c'è solo Biella. Soragna, Dragicevic da tre oltre ai fulminanti contropiedi di Coleman chiudono sull'84-76 per Biella. E' la vittoria di tutto il "sistema basket". Biella per una sera dimentica i problemi e sembra di essere tornati al 2009, quando questa partita valeva la semifinale scudetto. Angelico Biella  - EA7 Armani  84-76 (17-33; 44-44; 60-53) Angelico Biella: G. Jurak 10, N. Minessi n. e., A. Coleman 13, T. Soragna 17,  J. Pullen 15, M. Laganà n. e, A. Miralles 11, E. Lombardi 3,  M. Chessa 4, T. Dragicevic 11,  N. De Vico n. e. , J. Tavernar 0. EA7 Armani: j. Giachetti 0, S. Mancinelli 14, A. Fotsis 23, O. Cook 4, D. Nicholas 6, R. Mason Rocca 13, A. Filloy, I. Bourousis 12, N. Melli n. e., A. Gentile 2, L. Radosevic 2 
La Novipiù chiude con una sconfitta l'ultima trasferta del girone d'andata, cedendo 79-72 all'Adriatic Arena contro una Scavolini Siviglia Pesaro che si conferma la squadra del momento del campionato. Sfortunato il ritorno nella Marche per Marco Crespi e Matteo Malaventura, nel  2005 protagonisti in Eurolega con i colori pesaresi. Il terzo grande ex della partita, Ricky Hickman trascina subito una Scavolini pimpante e decisa ad allungare a quattro la striscia di vittorie. Casale fatica a prendere confidenza con i ferri dell'impianto marchigiano. Incoraggiante "furto" di Temple che lancia in  contropiede Shakur; poi ancora tripla di Temple e due iniziative di Gentile entrato nel finale di periodo. Un mini-parziale che permette alla Junior di accorciare le distanze: 19-12 sulla prima sirena. Si stringono le maglie rossoblù in difesa, con Pesaro costretta a girare lontano dal canestro; segnali incoraggianti anche da Shakur, che per tre  azioni consecutive si libera della guardia asfissiante dei padroni di casa. Ma quando i tre mori di Pesaro riescono a cantare in coro, diventano assordanti: mitragliate a tutto spiano dall'arco per Jones e Hickman, incursioni puntuali per White. L'energia offensiva della Scavolini annulla i buoni canestri di Temple, Chiotti e Janning. Proprio Temple (che finalmente ritrova la sua verve di cecchino: 22 punti per lui) e Janning rientrano dagli spogliatoi (40-27 a metà partita) con la faccia giusta: 46-39 dopo un coast-to-coast da centometrista di Temple. Per completare la rimonta i rossoblùu devono però trovare più continuità sui due lati del campo; Jones e White invece puniscono ogni incertezza e con talento e muscoli scrivono +18 al 28'. La Scavolini Siviglia si chiude a riccio su ogni possesso offensivo soffocando l'area e lasciando a Casale le briciole dalla distanza: 62-44 al 30'. Ci vuole una scossa decisa per riaprire la partita, e la Novipiù, proprio quando il match sembra ormai indirizzato verso una netta sconfitta, si illumina come una lampadina: 0-10 timbrato da Malaventura e Temple e Dalmonte costretto al time-out sul 62-54 del 32'. Ora Casale ha fiducia:  ancora cinque punti per Malaventura, Junior a -6, poi a -1 (65-64 al 37') dopo una tripla e due liberi di un Temple straripante. Pesaro ritrova però la solidità di Lydeka, presenza fondamentale in due possessi offensivi decisivi. E alla fine Casale perde il bandolo della matassa sul più bello: Hickman, ironia del destino, infilza due  volte la sua ex squadra e fa partire i titoli di coda. SCAVOLINI SIVIGLIA PESARO-NOVIPIÙ CASALE 79-72 (19-12; 40-27; 62-44) SCAVOLINI SIVIGLIA PESARO: White 21 (8/10, 1/4), Cavaliero (0/7 da 3),  Hickman 22 (3/5, 4/6), Traini, Alibegovic ne, Tortù ne, Flamini (0/2,  1/2), Hackett (1/3, 0/1), Lydeka 12 (3/3 da 2), Jones 16 (2/3, 3/6).  All.: Dalmonte NOVIPIÙ CASALE: Malaventura 13 (3/4, 1/3), Gentile 7 (2/6 da 2),  Nnamaka  (0/3 da 2), Pierich, Chiotti 9 (4/7 da 2), Temple 22 (4/8,  4/6), Stevic  1, Ferrero, Shakur 13 (3/11, 1/3), Janning 7 (2/4, 1/3).  All: Crespi. 
