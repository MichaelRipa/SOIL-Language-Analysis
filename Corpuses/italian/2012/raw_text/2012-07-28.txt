LONDRA - Comincia presto e finisce tardi la domenica azzurra del beach volley. Alle ore 10 esordio all'Horse guards parade (impianto da quindicimila posti), situato nel centro città in prossimità di Downing Street, per Greta Cicolari e Marta Menegatti contro le russe Ukolova-Khomyakova. Mentre a mezzanotte, sotto le stelle, tocca a Paolo Nicolai e Daniele Lupo sfidare gli svizzeri Heuscher-Bellaguarda. Dopo Sidney 2000 questa è la seconda volta che la pallavolo sulla sabbia è presente alle Olimpiadi con due squadre e soprattutto che nutrono ambizioni di medaglia (sarebbe la prima nella specialità). Le azzurre, seste nel ranking mondiale, partono contro le avversarie più toste e sono costrette a mettere da parte le sensazioni particolari che offre una prima volta e pensare soprattutto a esprimere il loro beach: "Giocare davanti a Buckingham Palace è emozionante  -  dicono le due atlete  -  ci sarà una folla immensa e anche il principe Harry". Il sorriso e le battute lasciano subito spazio alla parte tecnica: "Dopo le russe affronteremo inglesi e canadesi, una novità per noi. Ma siamo sicure di poter fare molto bene, c'è ottimismo. L'obiettivo è dare il cento per cento e mantenere il sangue freddo". A una coppia in costante ascesa non basta eguagliare i quarti di finale del team Bruschini-Solazzi ottenuti a Sidney 2000. Cicolari e Menegatti hanno le carte in regola per centrare almeno le semifinale e poi giocarsi le loro chance. L'unico dubbio è il "fattore esordio": entrambe le ragazze, divise da otto anni, sono alla prima Olimpiade. Importante vedere, quindi, subito l'impatto con la competizione e il terreno di gioco. Invece la nota positiva è rappresentata dall'intesa raggiunta dalla coppia sportiva in campo e fuori. Il binomio tecnico creato dal ct brasiliano Lissandro, che ha il merito di averle fatte conoscere, nella stagione in corso ha dato grandi risultati: da una parte esperienza e solidità di Greta Cicolari la maggiore di età e dall'altra il talento fatto di un vasto repertorio di colpi vicino alla rete della più giovane Marta Menegatti. Passata la prima fase, le due atlete dell'aeronautica dovranno fare i conti con nomi leggendari del beach volley. Sul cammino ci sono le icone statunitensi Walsh-May Traenor a caccia del terzo oro di fila, le "ragazzone" sempre a stelle e strisce Kessy-Ross, le prime al mondo le brasiliane Larissa-Juliana e gli altri spauracchi proveniente dal Brasile che si chiamano Talita-Antonelli. Ma in corsa per l'oro ci sono senza dubbio pure le cinesi Zang Xi-Xue. Nonostante la coppia orientale sia partita stamattina con il piede sbagliato: sconfitte dalle russe Vasina-Vozakova 2-1. Il difficile cammino di Nicolai-Lupo, coppia abbastanza giovane su cui si è puntato dalla fine del 2011 quando Nicolai era stato abbandonato da Matteo Martino, sempre a caccia di certezze tra indoor e outdoor. La salita fino al dodicesimo posto del ranking mondiale dei giovani azzurri fa ben sperare anche in chiave Giochi. Il girone è duro, spiccano i nomi dei campioni del mondo Emanuel-Alison, e per questo la sfida notturna contro gli svizzeri vale già tanto in chiave qualificazione. La formula prevede la qualificazione diretta agli ottavi di finale (venerdì 3 e sabato 4 agosto) per le prime due di ogni girone e le migliori due terze. Le altre due, per chiudere il quadro, vengono fuori dagli spareggi che si giocano la sera di giovedì 2 agosto. 
BERLINO - La cancelliera Angela Merkel e il suo ministro delle Finanze Wolfgang Schaeuble difendono Mario Draghi e si dichiarano pronti a salvare l'euro a ogni costo, ma i loro elettori e cittadini voltano loro le spalle. Secondo il sondaggio che uscirà su Bild am Sonntag il 51 per cento dei tedeschi non crede più nell'euro, e ritiene che la Germania starebbe meglio e sarebbe più prospera e stabile se non avesse abbandonato il marco federale a vantaggio della moneta unica. Solo 29 tedeschi su cento, cioè ben meno (secondo i sondaggi) degli elettori stimati del partito della cancelliera, la CduCsu, sono invece del parere che l'euro abbia portato più vantaggi che svantaggi alla Repubblica federale. Il sondaggio, anticipato nei lanci stampa di Bild am Sonntag , cioè l'edizione domenicale del quotidiano popolare conservatore-democratico del grande gruppo editoriale Axel Springer ( Bild , l'edizione quotidiana normale, è il quotidiano più letto d'Europa con tirature e readership sui cinque milioni e oltre, ed è influentissimo sull'opinione pubblica nel decidere chi governa) è un duro colpo alle speranze di salvataggio dell'euro, in questo difficile weekend di attesa della riapertura dei mercati. Tanto più seria è la situazione fotografata dall'indagine, se teniamo conto del fatto che venerdì la cancelliera Merkel e Schaeuble hanno difeso Draghi contro gli attacchi della Bundesbank, contraria quest'ultima all'acquisto di titoli sovrani dei paesi deboli. 'Angie' Merkel è in vacanza, a bordo del bianco Airbus 340 battezzato Konrad Adenauer (il fondatore della democrazia postbellica tedesca, il De Gasperi di Germania) è atterrata ieri in Italia, scortata dagli Eurofighter Typhoon delle migliori squadriglie dell'Aeronautica militare italiana. Ma la vacanza della 'donna più potente del mondo' e del marito, il professor Joachim Sauer, sarà spesso interrotta da chiamate di lavoro sulla crisi dell'euro. Lunedì il segretario al Tesoro dell'amministrazione Obama, Tim Geithner, visiterà il ministro delle Finanze federale Schaeuble nel suo luogo di vacanza a Sylt, la più esclusiva isola tedesca, sul mare del Nord. Dopo l'incontro, Geithner sentirà anche Draghi e il presidente della Bundesbank, Jens Weidmann. Il sondaggio pone Merkel e Schaeuble - che cercano intese con Draghi, Monti, Hollande, Barroso e altri europeisti al potere per salvare l'euro - nella difficile posizione di statisti senza le spalle coperte dagli elettori. In Germania le prossime elezioni politiche federali si terranno prevedibilmente nel settembre 2013, 'Angie' vuole vincerle forse per poi governare insieme alla Spd (socialdemocrazia) facendo una campagna europeista, per il salvataggio dell'euro e per più Europa politica. Ma la prospettiva non piace agli elettori: 71 su cento secondo il sondaggio di Bild am Sonntag vogliono cacciare la Grecia dall'Unione monetaria. E in dichiarazioni al giornale il vicecancelliere e ministro dell'Economia liberale (Fdp), Philipp Roesler, ha affermato che Atene non rispetta gli impegni, in un durissimo attacco alla Grecia che peserà su mercati e negoziati. 
ALESSANDRIA – Quella che è una volta era un’amichevole che si giocava a spalti gremiti, grazie alla “tessera del tifoso” diventa una partita per pochi intimi (1.037 i paganti). Il Genoa vince 3–0 e con quelle del Moccagatta diventano 40 le reti segnate dalla squadra rossoblù nelle prime quattro uscite stagionali. Ma forse il dato più significativo è che la porta genoana continua a restare inviolato. E non è poco per una squadra che l’anno scorso aveva stabilito il record negativo delle reti subite (69). Sono numerosi i giocatori tenuti a riposo da De Canio. Oltre ai lungodegenti Antonelli e Bovo, in tribuna vanno anche Mesto, Tomovic, Marco Rossi e Velazquez, aggregatosi al gruppo soltanto martedì notte. Precauzionalmente non gioca nemmeno il bomber Immobile a segno 10 volte nelle prime tre uscite stagionali. “Giovedì – spiega - ho avuto un crampo proprio nel punto dove mi ero stirato lo scorso anno, meglio non rischiare…”. De Canio insiste sul 4-3-3, il tridente d’attacco questa volta prevede Jankovic e Jorquera esterni con Zè Eduardo al centro. Il brasiliano conferma di essere un giocatore ritrovato segnando i primi due gol della squadra rossoblù. Il primo dopo 22’, va però anche detto che il cross teso di Jankovic era così perfetto che anche il colpo di testa non irresistibile del brasiliano risulti vincente. Il secondo gol è confezionato dalla premiata ditta Zè Eduardo-Jorquera. Il brasiliano scarica al compagno e va senza palla proprio come nelle indicazioni di De Canio. Particolare non trascurabile è di tacco il passaggio di ritorno Jorquera, che partendo largo da sinistra sembra aver trovato la posizione dove poter incidere maggiormente. Nella ripresa il centravanti lo fa Gilardino (anche contro l’Entella, De Canio l’aveva fatto partire nel secondo tempo) e Zè Eduardo,sino a quando non lascia il posto a Birsa, si trasferisce sull’out di destra. Gilardino, mostra qualche segnale di miglioramento rispetto alle prime non esaltanti prestazioni. Prima si guadagna un rigore (la trattenuta è di Barbagli) che trasforma con un tiro centrale ma molto potente. Poi è il portiere Pavanello a negargli il gol, respingendo d’istinto la mezza girata al volo dell’attaccante genoana che era stato pescato in area da Birsa. Alessandria p.t . (4-3-1-2): Servili – Gambaretti, Cammaroto, Ghinassi, Mazzuoli – Caciagli, Menassi, Mora – Degano – Bertocchi, Martini. Alessandria s.t . (4-3-1-2): Pavanello – Viviani, Barbagli, Boron – Bianchi, Roselli, Mora (20’ Caciagli) – Degano (29’ st Di Fiore) – Bertocchi (37’ st Poli), Martini. Genoa (4-3-3): Frey (37’ st Zima) – Sampirisi, Canini, Von Bergen (27’ st Granqvist), Moretti (29’ st Alhassan) – Anselmo (1’ st Seymour), Tozser, Kucka (1’ st Biondini) – Jankovic (1’ st Gilardino), Zè Eduardo (16’ st Birsa), Jorquera (27’ st Lazarevic). Arbitro : Mangialardi di Pistoia. Reti : 21’pt  e 39’ pt Zè Eduardo, 15’ st Gilardino (rig). Note : Spettatori paganti 1.037 
LONDRA - Domenica alle ore 21 l'Italia maschile del volley completa gli esordi delle squadre legate al mondo della pallavolo. Per la nazionale allenata dal ct Mauro Berruto una partita difficile contro la Polonia, guidata da Andrea Anastasi, allenatore e giocatore dall'antico colore azzurro e adesso in prestito all'estero. Ma soprattutto un gruppo segnalato in grande forma che atterra a Londra con ambizioni simili agli uomini del tecnico torinese: portare a casa una medaglia. Si tratta di una sfida tradizionale, si affrontano per la 66esima volta con 28 vittorie italiane e 37 sconfitte, tra due modi diversi di interpretare il volley. L'ultima volta olimpica risale a Pechino 2008: può sorridere Berruto, si imposero gli azzurri al tie break. La storia recente, però, ci riporta al match di World cup in Giappone quando Fei e compagni subirono una scottante rimonta da 0-2 a 3-2, partita che segnò il cammino nella competizione. Questa volta, comunque, siamo ancora alla prima uscita di un girone di qualificazione, nulla di irreparabile. Ma affrontare la partita con la giusta mentalità dà garanzie per il futuro. Le condizioni di Ivan Zaytsev, vero punto di forza del sestetto italiano soprattutto in attacco, non destano preoccupazioni. Il giocatore ritorna disponibile, ora sarà l'allenatore a decidere se schierarlo oppure lasciarlo riposare in panchina senza rischiare e dare ore preziose di riposo in più. Una parte sostanziosa dell'attacco azzurro passa pure per le mani del debuttante e per giunta capitano Cristian Savani, un martello dotato di una battuta potente e precisa che crea parecchi problemi alla ricezione avversaria. "Forse siamo troppo carichi e finalmente posiamo giocare. Siamo sicuri di poter fare bene nonostante per molti di noi sia la prima volta alle olimpiadi. E' difficile stare calmi". Per quanto riguarda la Polonia avverte: "Hanno giocato più partite di noi. La nostra preparazione è stata più incentrata sul lato fisico. Non sarà facile incontrarli nella prima sfida. Il nostro motore, come spesso accade, comincia a carburare più tardi. Il cammino è ancora lungo servono tante energie per arrivare in fondo". Per quanto riguarda la Polonia, finora, il viaggio di Anastasi, coadiuvato da Gardini, nell'est europeo è risultato spesso vincente e carico di soddisfazione: ha portato la squadra al terzo posto del ranking mondiale. L'ultima trionfo in World league e prima ancora la qualificazione ai Giochi ottenuta direttamente nella World cup in Giappone l'anno scorso. Il sestetto può contare su un Bartman diventato opposto d qualità e fisicamente al top. Da tenere d'occhio pure la continuità di Kurek. Insomma una squadra ben assortita che rappresenta un esame difficile per il muro e la difesa azzurra. 
ROMA - Sabato con molte squadre di serie A in campo. L'unica sfida amichevole tra formazioni del massimo campionato è andata in scena a Bergamo, dove l'Atalanta ha superato l'Udinese per 1-0. Pari tra Parma e Varese, vince il Cagliari, mentre il Bologna cede al Grosseto. ATALANTA-UDINESE 1-0 - Allo stadio 'Atleti Azzuri d'Italia' la squadra di Colantuono ha battuto l'Udinese grazie ad un guizzo di Tiribocchi a cinque minuti dal termine. E' stata una partita senza troppe emozioni: nella prima frazione di gioco i padroni di casa si sono visti di più nell'area di rigore avversaria. Moralez ha colpito una traversa e doppia occasione importante per Schelotto e Denis. L'Udinese ha sprecato con il brasiliano Maicosuel un'occasione nel finale dei primi 45'. Nel secondo tempo poche occasioni e all'85' il gol che decide la partita: cross di Scozzarella e Tiribocchi approfitta dell'errore di Coda e mette in rete. PARMA-VARESE 2-2 - Quattro gol e spettacolo a Levico Terme dove Parma e Varese hanno pareggiato 2-2. Lombardi due volte in vantaggio, poi sempre raggiunti dagli uomini di Donadoni. Ad aprire le marcature De Luca. Alla mezz'ora il pareggio di Biabiany con un colpo di testa. Nel secondo tempo vantaggio del Varese con Tripoli e risposta del Parma ancora di testa con MacEachen. CAGLIARI-PORTO TORRES 3-0 - Tre a zero del Cagliari a Macomer contro il Porto Torres, squadra di serie D, nella terza amichevole dei rossoblù in vista del campionato 2012-2013. Un buon test per la squadra di Ficcadenti, con Pinilla e Sau che continuano a trovare la via della rete. E' stato il bomber cileno al 17' del primo tempo a sbloccare il risultato. In avvio di ripresa, al 7', il raddoppio di Nainggolan, tra i migliori in questo avvio di stagione: il belga è rimasto in campo quasi tutta la partita. Al 18' il terzo gol del Cagliari con Sau. Esordio stagionale per il colombiano Ibarbo. Prossima amichevole giovedì 2 agosto (ore 18) a Oristano contro il Casale. BOLOGNA-GROSSETO 0-2 - Con un gol per tempo il Grosseto supera 2-0 il Bologna, che chiude così con una sconfitta in amichevole il ritiro ad Andalo. Le reti sono di Obodo nella prima frazione di gioco e di Curiale nel secondo tempo. Leggi i commenti I commenti dei lettori In caricamento.. 
LAGUNA SECA (Stati Uniti) - Jorge Lorenzo partirà in pole position nel Gran Premio degli Stati Uniti della MotoGP, in programma domenica alle 23 (ora italiana) sul circuito californiano di Laguna Seca. Nell'ultimo giro a disposizione, il maiorchino della Yamaha ha fermato il cronometro su 1'20"554, battendo per 74 millesimi la Honda di Casey Stoner. Terzo tempo per Pedrosa sull'altra Honda davanti alla Yamaha di Spies che è anche caduto nel finale senza conseguenze. Andrea Dovizioso (Yamaha) è sesto a 985 millesimi. Ancora in grande difficoltà Valentino Rossi, che non è andato oltre il decimo posto con la Ducati a quasi due secondi (1"990) da Lorenzo. Leggi i commenti I commenti dei lettori In caricamento.. 
LONDRA  - La prima medaglia d'oro italiana ai Giochi l'ha vinta, per interposta persona, la persona sbagliata: Ezio Gamba, dt della nazionale russa di judo, il Capello del tatami, già campione olimpico proprio a Mosca '80 (vedi gli scherzi del destino) emigrato volentieri nelle palestre dove rotola il rublo, ha consegnato il primo oro a Putin, judoka praticante dato in arrivo a Londra nei prossimi giorni. Gamba ha guidato al successo nei 60 chilogrammi Arsen Galtsyan, ventritreenne di origine armena, e non ha nascosto l'orgoglio. "Galtsyan ha vinto perché così era programmato". Pochi minuti prima si era sfarinato il sogno dell'italiano giusto, Elio Verde, napoletano di 24 anni, passato dalla concreta speranza di inaugurare la serie delle medaglie azzurre alla disillusione del piazzamento che tutti vorrebbero evitare, il quarto posto di chi avrà quattro anni per metabolizzare una sconfitta, ma intanto la batosta se la deve tenere. Quando la piccola torcida brasiliana ha sventolato le sue due bandiere verdeoro per il bronzo di Felipe Kitadai, il poliziotto Verde è scoppiato a piangere. Più tardi ha raccontato il perché. "Perché fino alla semifinale sono andato benissimo. E perché i due che mi hanno battuto, il giapponese Hiraoka in semifinale e il brasiliano nella finalina, li avevo sconfitti io, prima dell'infortunio". Già, l'infortunio: i legamenti del ginocchio sinistro a pezzi, giusto un anno fa, e una preparazione tutta in salita, con sette mesi di assenza dalla gare. "Ma non mi va di cercare alibi: io so che posso essere il più forte, almeno una medaglia era alla mia portata". In effetti l'avvio era stato folgorante: uno dopo l'altro aveva superato il peruviano Postigos, l'ucraino Zantaraia, il messicano Castillos e l'armeno Davtyan. Poi lo choc con Hiraoka, giapponese di Hiroshima: un ippon dopo 1'08". "Una botta, non me l'aspettavo". Col brasiliano è finita al golden score  -  i supplementari del judo  -  dopo 9", ma nei primi 5' Verde era stato davvero a un passo dal bronzo, per la penalità assegnata all'avversario. "In questo sport basta una distrazione e sei perduto. Non penso ancora a Rio, ma intanto ho già deciso che cambierò categoria. Il mio peso naturale è 68 chili, anche se riesco a perderne 8 per le gare con lo sprone del mio allenatore, Dario Romano". Adesso, eliminata Elena Moretti, tocca agli altri azzurri del ct Felice Mariani: Francesco Faraldo, Antonio Ciano, Roberto Meloni e tre ragazze, la campionessa di Pechino Giulia Quintavalle, Rosalba Forciniti e la ventiduenne Edwige Gwend, il più fresco talento. Ma l'avversario sarà soprattutto il gongolante Ezio Gamba, ct azzurro fino al 2004 e assunto nel 2009 dalla federazione russa, come dice il suo assistente Makarov, "perché lui è il meglio del meglio del meglio". Di sicuro, nel suo trasferimento a Mosca, ha pesato un trattamento alla Capello, ovviamente con i parametri del judo rispetto al calcio: a lui non toccano certo 6 milioni di euro a stagione, ma circa duecentomila all'anno (un judoka della Nazionale può arrivare in media a millecinquecento euro al mese). Che non si viva di sola gloria lo spiegano benissimo, del resto, il sorriso dello stesso Gamba e una battuta ammiccante. "Perché sono finito in Russia? Perché era il momento". Quel momento che hanno già colto al volo altri tecnici: Spalletti nel calcio, Messina nel basket, Bagnoli nel volley e naturalmente Capello, dal quale Putin si aspetta un ippon ai Mondiali del  Brasile. 
