ROMA - L'interprete del raï influenzato dal rock al fianco della chitarra fiammeggiante che segnò con il suo suono la rivoluzione musicale dei Clash. L'algerino Rachid Taha e il londinese Mick Jones saranno insieme sul palco la sera del 31 maggio (con loro anche il compositore Rodolphe Burger), a Roma, per la prima serata del Festival "Villa Aperta 2012" a Villa Medici, la tre giorni dedicata alla musica etnica, elettronica e rock. Un piccolo laboratorio di incontri e di scontri artistici che per la terza volta si tiene nel parco dell'Accademia di Francia, con vista mozzafiato sulla capitale, proprio in cima a Trinità dei Monti. Incontriamo i due musicisti, Taha ha appena terminato di pranzare e parla con due bicchieri di rosso davanti a sé che allunga di tanto in tanto con acqua minerale, Jones preferisce un cappuccino sormontato da due dita di schiuma. Non è la prima volta che vi incontrate sullo stesso palco: che cosa vi unisce? Jones : "Per me trovarmi a suonare con Rachid e il suo gruppo è molto interessante, rappresenta il mio viaggio verso la frontiera più lontana della musica, per uscire dal concetto occidentale della forma canzone, ovvero portare ritmo e genuino caos nella struttura tipica del rock. Tutta la musica in fondo arriva dal nulla, il suo punto di origine è una terra di nessuno dove si deve essere solo pronti e recettivi e in grado di intercettarla. Sta tutto qui il senso di questa esperienza". Taha : "Una delle ultime volte in cui ci siamo trovati insieme è stato due anni fa in Spagna per l'album Africa Express , c'era anche Damon Albarn anche lui molto interessato all'incontro tra il rock e la musica etnica". Taha, lei all'inizio della sua carriera era un grande fan dei Clash, tanto da portar loro una casetta con la sua musica perché l'ascoltassero. Più tardi ha registrato una cover della loro Rock the Casbah , ma chi ha davvero ispirato chi? "Sono io ad aver fatto la cover del loro brano, amavo e amo tuttora la loro musica. Per me i Clash rappresentano una rivoluzione musicale e coincidono con il cambiamento politico che ho vissuto in Francia alla fine degli anni Settanta e all'inizio degli anni Ottanta, dopo 30 anni di governo della destra. Una rivoluzione che è stata come una primavera senza fiori, però". Jones : "È già stato detto da qualcuno che per quel brano noi ci saremmo ispirati alla musica di Rachid. La verità è che scrivemmo Rock the Casbah nel 1978 al tempo della rivoluzione islamica in Iran, quando l'ayatollah Khomeini e il suo regime vietarono l'ascolto del rock'n'roll nel loro Paese. Quindi cominciammo a prendere spunto dalla musica indiana, inserendo suoni di sitar, con il nostro manager che impazziva perché tendevamo a dilatare i tempi. È vero che avremmo anche potuto ascoltare la cassetta con la musica di Rachid ma sono sicuro che non lo facemmo". A proposito di rivoluzione, alcuni paesi del Nord Africa e del Medio Oriente stanno vivendo grandi trasformazioni, che giudizio ne dà l'algerino Taha? "È anche questa una primavera senza veri fiori. Guarda ad esempio cosa accade in Egitto, dopo le elezioni c'è alla guida l'ex-primo ministro Kamal al-Ganzuri, che era già al fianco di Mubarak negli anni Novanta: come dire, la peste e il colera. Ma non va certo meglio nei paesi Occidentali, dove sono al potere democrazie di facciata mentre in realtà si tratta di vere e proprie dittature guidate dai potentati economici. La vera democrazia non esiste neanche in Europa". Jones : "Io credo che l'intervento dei paesi occidentali in Africa o in Medio Oriente dovrebbe essere guidato solo da motivi umanitari, non ci dovrebbe essere altra ragione. Nessuno dovrebbe avere il diritto, ad esempio, di fare contratti economici intervenendo con aiuti militari in altri paesi. Questo dovrebbe ad esempio guidare il nostro intervento in Siria in queste settimane, per fermare i bombardamenti sui civili". Taha : "Quanto accade in Siria è tipico dell'atteggiamento delle forze occidentali, che intervengono senza riuscire a risolvere le questioni, come accaduto in Iraq e in Afghanistan. La guerra non si fa più in Europa e allora si esporta nei paesi del terzo mondo, d'altronde la Francia è al terzo posto in quanto alla vendita di armi". La musica oggi nasce soprattutto dall'incontro di diversi generi e stili musicali, come dimostra questo vostro concerto. Il rock etnico è utile anche come strumento di comunicazione e dialogo in questo mondo globalizzato? Jones : "Forse è così ma io credo che il problema resti sempre quello di scrivere belle canzoni". Taha : "L'incontro tra diversi generi c'è sempre stato, il rock'n'roll, Chuck Berry, Bo Diddley, tutto viene dall'Africa. Anche la musica italiana, quella napoletana, deve tutto alla musica araba, e la musica araba ci arriva dalla Grecia e dall'Iran. Anche Mozart, in fondo, deve tutto alla musica turca". 
Presentato oggi il Palermo pride 2012, con un programma ricco di appuntamenti e di iniziative. Presenti alla conferenza stampa l'assessore alla cultura Francesco Giambrone, l'assessore alle politiche sociali Agnese Ciulla, i 4 portavoce del pride (Giulia de Spuches, Sofia Gangi, Valerio Angelini e Massimo Milani), il curatore della mostra Francesco Pantaleone, l'artista Stefania Galegati Shines. Gli assessori hanno ribadito la disponibilità del Comune per la realizzazione del pride e la vicinanza della nuova amministrazione alla comunità Lgbt cittadina ed alle sue istanze. Per Massimo Milani, portavoce del pride nonché co-fondatore del primo circolo Arcigay italiano, "il Palermo pride è la casa di tutti i diritti non riconosciuti, e Palermo in questo è all'avanguardia. E' una realtà fondamentale per questa città, e coinvolge tutta la città". Tra le novità del 2012, la collaborazione con Addiopizzo; l'attenzione ai temi di partecipazione, democrazia "dal basso", cittadinanza, periferie (geografiche, sociali, culturali); il rapporto con l'arte contemporanea; la realizzazione, per la prima volta in Sicilia, di un village, una struttura multifunzionale che ospiterà tutti gli eventi della settimana del pride. Il Palermo pride 2012 ha ottenuto il patrocinio della Provincia Regionale di Palermo, dell'Università di Palermo e del Comune di Palermo. Il Palermo pride 2012 avrà inizio ufficialmente con l'inaugurazione della settimana del pride sabato 16 giugno al pride village, presso villa Pantelleria. Gli eventi procederanno fino al 23 giugno, giorno della parata, la pride parade che è il momento culminante dell'intera manifestazione. 
L'AIA - Bilancio negativo per le azzurre nella prima giornata dei campionati Europei di beach volley partiti oggi, mercoledì, all'Aia in Olanda: il conto totale per le coppie italiane è di tre sconfitte e una sola vittoria. L'unico sorriso arriva per merito dell'inedito duo composta da Greta Cicolari (orfana di Marta Menegatti infortunata) e Laura Giombini che si sono imposte 2-1 (19-21, 21-17, 15-7) contro le estoni Bratuhhina-Bratuhhina. Mentre in precedenza la campionessa d'Europa in carica e la sua nuova partner non hanno superato l'ostacolo russo Ukolova-Khomyakova uscendo sconfitte piuttosto nettamente 2-0 (21-17, 21-14). Per le nostre esponenti di punta giovedì ultima sfida della fase a girone contro le tedesche Borger-Buthe. CICOLARI: "NIENTE E'PERDUTO" - Comunque tutto rimane sotto controllo, Greta Cicolari ammette le difficoltà ma è in Olanda per non perdere il ritmo in vista dei prossimi impegni tra i quali Roma soprattutto i Giochi di Londra: "Marta aveva bisogno di fermarsi per evitare complicazioni. Non possiamo rischiare perché a giugno abbiamo l'appuntamento romano e poi in estate vogliamo ben figurare alle olimpiadi. Per quanto mi riguarda non voglio perdere il ritmo e preferisco continuare a giocare. Sono venuta qui senza nessun obiettivo specifico, solo per continuare la mia preparazione e non interrompere il cammino verso Londra. Speriamo di superare questa fase a gironi e poi prendiamo tutto quello che riusciamo a strappare lungo il percorso. In competizioni del genere non si mai come possono andare le cose, vediamo di restare fino al termine". GIORIA-MOMOLI SCHIANTATE - Nessuna soddisfazione per Daniela Gioria e Giulia Momoli che nella lunga giornata di esordio cedono per due volte: prima contro le teutoniche Kholer-Sude 2-0 (24-22, 21-12) e di seguito alla coppia austriaca Schwaiger-Schawaiger 2-1 (21-19, 14-21, 15-7). Adesso le due ragazze italiane si giocheranno il passaggio del turno giovedì contro le padrone di casa Mooren-Van Der Hoeven. LE SORPRESE - Nel turno inaugurale non sono mancate le sorprese come la vittoria delle spagnole Liliana Steiner ed Elsa Baquerizo che ottengono un prestigioso risultato contro Isabel Forrer e Anouk Vergé Depré. Finiscono ko pure le medagliate Ilka Semmler e Katrin Holtwick contro le ceche Barbara Hermanova e Martina Bonnerova. Cominciano bene le eroine di casa Sanne Keizer e Marlene van Iersel con un successo contro le norvegesi Janne Kongshavn e Cindy Treland. Nel tabellone maschile buona striscia positiva del duo olandese Oude Elferink e Richard Rademaker. Avvio impegnativo ma vincente per i favoriti della vigilia Reinder Nummerdor e Richard Schuil. La coppia deve faticare per superare la formazione turca, turca Murat Giginoglu-Hakan Gogtepe, che per raggiungere l'Olanda ha usufruito di una wild card assegnata dalla Cev Leggi i commenti I commenti dei lettori 
MILANO - Il cda dell'Eni delibera la cessione alla Cassa depositi e prestiti del 30% meno un'azione di Snam, un'operazione da 3,51 miliardi di euro, pari a 3,47 euro per azione, la media dei prezzi di mercato tra il 26 aprile e il 25 maggio, giorno del varo del Dpcm che ha sancito la separazione della società dei metanodotti dalla casa madre. Prezzi attualmente superiori rispetto alla Borsa, dove Snam vale 3,136 euro. Il corrispettivo sarà pagato in tre tranche, la prima al momento del closing (previsto tra ottobre e la fine del 2012) per 1,76 miliardi, la seconda entro il 31 dicembre per 879 milioni, la terza entro il 31 maggio 2013 da altri 879 milioni. L'operazione Snam è finanziariamente neurale per la Cdp. La copertura finanziaria sarà così assicurata: circa 2 miliardi dal corrispettivo della cessione sul mercato di circa il 3% di azioni Eni, in pancia alla Cassa, che insieme al Tesoro resterà socia poco sopra il 30% del gruppo di idrocarburi. Proprio ieri il cda Eni ha deliberato, a riguardo, l'annullamento delle azioni proprie e il contestuale riavvio del buy back. Il resto dei quattrini verrà coperto dai flussi di cassa derivanti dalla cessione di altri asset legati all'operazione e da dividendi. Il gruppo energetico si adegua così a quanto stabilito dal decreto del presidente del consiglio dei ministri il 25 maggio. "Dopo la cessione Eni sarà più forte di oggi", ha detto l'ad del gruppo, Paolo Scaroni, confermando la politica dei dividendi per il 2012. La Cdp manterrà una quota non inferiore al 25,1% del capitale di Snam, poco meno del 5% potrà essere ceduta. Anche Eni, quando le condizioni di mercato lo consentiranno, sarà venditore di altre azioni Snam. "Eni uscirà totalmente dal capitale Snam nel tempo necessario - ha detto l'ad del gruppo dell'Eur, Paolo Scaroni, durante  la conference call -. Non siamo nel business di detenere partecipazioni di minoranza". E ha aggiunto: "Si è già manifestato un notevole interesse per la nostra quota residua. Snam è appetibile per via della solidità del dividendo". 
GLI EVENTI del 20 e del 29 maggio in Emilia hanno dato origine alle più strane congetture sulle cause dei sismi. Idee, fantasie, timori ed anedotti che si intrecciano a scampoli di scienza, fantascienza e pseudoscienza. La realtà è che malgrado gli sforzi della comunità scientifica mondiale, i terremoti rimangono un fenomeno naturale imprevedibile. Il perché lo spiega Gianluca Valensise, sismologo dell'Istituto Nazionale di Geofisica e Vulcanologia italiano (INGV). Valensise, molti si chiedono quale aspetto si può prevedere dei terremoti. "Oggi riusciamo a prevedere dove sono le faglie che possono dare terremoti distruttivi, la magnitudo massima attesa e un quadro dello scuotimento atteso. E questo include sia l'accelerazione attesa al bedrock sia le eventuali amplificazioni dovute a diversi aspetti nella forma e nella geologia dei siti. Per esempio l'origine dei due forti terremoti del 20 e 29 maggio erano ben identificate da anni nella nostra banca dati. Su questa base riusciamo anche a prevedere con buona approssimazione l'altezza dell'onda di maremoto che si può generare a seguito di un terremoto e come questa si propagherà (sia in termini di velocità che di altezza con cui l'onda inciderà sulle diverse coste)". Cosa è invece che non si può prevedere dei terremoti? "Sicuramente l'istante di accadimento esatto. Ma anche il solo fatto che possano verificarsi: in altre parole, esistono ancora tipi di faglie di cui non sappiamo nemmeno l'esistenza, ad esempio perché cadono in mare o perché sono "cieche". Questo sarebbe il caso anche della Pianura Padana, se non fosse per la formidabile conoscenza acquisita nei decenni dell'esplorazioni petrolifera". Perché, dopo tanti studi i geologi non possono ancora prevedere quando avviene un terremoto? "Innanzitutto il geologo è comunque una figura professionale inadatta a esprimersi sul "quando". Al geologo bisogna chiedere grandezze e valutazioni in linea con gli strumenti a sua disposizione, che sono l'osservazione diretta della geologia, della tettonica e delle geomorfologia, l'analisi di dati di sottosuolo, la datazione dei fenomeni di deformazione attiva". Se non il geologo, chi è più indicato ad esprimersi sul "quando"? "Il sismologo di estrazione fisica. Quella figura professionale che sa maneggiare bilanci energetici e che in generale conosce e capisce gli aspetti dinamici del terremoto. Al geologo, con poche eccezioni competono di più gli aspetti statici-descrittivi". Comunque presto o tardi si arriverà a poter prevedere con precisione il dove, l'intensità e il quando un terremoto può avvenire, o no? "No, non vedo questo traguardo raggiungibile nei prossimi due o tre decenni almeno. Anche perché nel frattempo molte agenzie internazionali hanno drasticamente ridotto il finanziamento dedicato ai precursori sismici preferendo focalizzarsi su altre ricerche più "solide" (per non parlare della ricerca in sismologia applicata, che giustamente oggi privilegia - ad esempio - gli studi sulla risposta sismica)". Esistono tecnologie che si stanno sviluppando per migliorare la previsione dei sismi? "Ci sono diverse linee di pensiero in corso di sviluppo. La mia opinione tuttavia è che le ricerche degli anni '70 e '80 erano più originali e condotte con maggiore onestà intellettuale, mentre quella che vedo oggi o non è ricerca (si veda ad esempio l' incredibile video di Giuliani , o è vaga, come quella di Panza che utilizza un metodo sviluppato insieme a ricercatori russi e che consente di prevedere forti terremoti su aree molto vaste e all'interno di finestre della durata di alcuni mesi". Nei documenti degli istituti scientifici si parla di "faglie", che poi sarebbero le zone da cui si sprigiona un evento sismico. Non sono convinto che tutti sappiano di cosa parliamo, ci puoi spiegare? "La faglia è una frattura della crosta terrestre lungo la quale due blocchi di roccia possono scorrere tra loro, se sollecitati dalle forze tettoniche. Lungo il piano di faglia normalmente esiste un certo attrito: l'accumulo di sforzo può portare al superamento di quell'attrito e quindi al movimento dei due blocchi, ovvero al terremoto, con liberazione di energia sismica e deformazione delle rocce circostanti. Le faglie possono avere dimensioni molto variabili, dal millimetro, ai 1000 km della faglia di Sant'Andreas, alle migliaia di km delle zone di subudzione del Pacifico". E questo per il mondo. In Italia? "In Italia le faglie sismogenetiche (cioè che possono originare terremoti) sono mappate in un database, che per ognuna ipotizza anche una magnitudo massima attesa e un valore di dislocazione (che dà il tempo di ricarica della faglia e quindi in ultima analisi quantifica la frequenza con cui si muoverà). In generale esistono grandi faglie sismogenetiche lungo il piede delle Alpi meridionali tra la Lombardia e il Friuli, al piede dell'Appennino sotto la Pianura Padana e l'Adriatico, lungo tutto l'asse dell'Appennino fino allo Stretto di Messina, in Sicilia orientale, nel Gargano e nel Tirreno meridionale". Poi ci sono i cosiddetti "effetti di sito", ovvero le caratteristiche locali del terreno e la morfologia. Quali terreni sono a maggior rischio? "A partire dal forte terremoto di Città del Messico del 1985 si è iniziato a mettere a fuoco seriamente gli "effetti di sito", ovvero effetti di amplificazione del moto del suolo dovuti a particolari condizioni della geologia superficiale. Tra queste condizioni vi è l'esistenza di sedimenti sciolti sovrapposti a un basamento più rigido, come avviene tipicamente nelle valli fluviali. In questo caso al passaggio dalla roccia più dura ai sedimenti sciolti si determina un forte aumento di ampiezza delle onde stesse e una tendenza di tutto il corpo sedimentario a entrare in riconanza, con l'effetto di aumentare sia l'intensità dello scuotimento sia la sua durata". 
ROMA - L'incontro di lunedì era andato a buon fine. Poi, però, nulla (o quasi) più. E la voce di Zdenek Zeman che, dopo aver dato a tutti la sensazione di sentirsi già l'allenatore della Roma, aggiusta il tiro: "Nell'intervista su Sky non ho parlato da allenatore della Roma, non c'è ancora niente di certo e di ufficiale". Non lo sapevano, forse, i malintenzionati che hanno svaligiato la sua casa mentre era sul campo per l'ultimo allenamento con il Pescara. Il "regalo" d'addio. Forse. ZEMAN FRENA: "NULLA DI UFFICIALE" - La Roma e Zeman, una favola che ricomincia, come tredici anni fa. Eppure, per la firma servirà attendere ancora. Si parla del weekend, anche se sabato il tecnico sarà nuovamente a Pescara per giocare con il suo attuale club il Memorial Franco Mancini, dedicato all'ex portiere che Zdenek aveva voluto come preparatore a Pescara, scomparso lo scorso 20 marzo. Prima avrà certamente incontrato Sabatini, con cui restano da definire i contorni tecnici della Roma, prima di potersi dire davvero d'accordo. E proprio su questo punto si era incagliato, poche settimane fa, il discorso tra i giallorossi e Montella. Sarà forse per questo che il Boemo preferisce frenare gli entusiasmi eccessivi: "Non c'è ancora niente di certo e di ufficiale", ha spiegato a chi gli chiedeva come mai si fosse sbilanciato a parlare da tecnico romanista. Interpretazione rigettata dal tecnico: "Nell'intervista su Sky non ho parlato da allenatore della Roma, ma ho parlato di scelte eventuali, se dovessi essere io l'allenatore... Ho detto che nel caso in cui andrò a Roma si faranno determinate scelte. Questo però è stato tagliato nel servizio". MA FENUCCI SPINGE: TRA POCO IL NUOVO TECNICO" - Abbastanza per far pensare che, come accaduto proprio a Montella, possa subentrare qualche intoppo nel discorso con la Roma? Non interpretando le parole dell'amministratore delegato romanista Claudio Fenucci che, pur non nominando mai il nome di Zeman, ammette discorsi avanzati per la definizione della guida tecnica: "Tra poco formalizzeremo il rapporto con il nuovo allenatore e da lì inizierà la costruzione di una squadra che spero dia quest'anno grandi soddisfazioni ai tifosi". In più, una descrizione che sembra il ritratto dell'idea di calcio proposta dal Boemo: "Vorremmo infatti portare avanti un progetto di squadra spettacolare e divertente". Con chi, se non con Zeman? Leggi i commenti I commenti dei lettori 
MILANO  - Se l'Italia è percorsa da un'ideale staffetta di campestri antimafia, alle quali partecipano centinaia di studenti delle scuole medie, è merito di due donne che hanno iniziato a correre insieme per i parchi di Roma. Sono Lucilla Andreucci - ex maratoneta azzurra, campionessa italiana di 5.000,  10.000 metri  e mezza maratona, ora commentatrice televisiva per le gare di atletica leggera - e Gabriella Stramaccioni, ex mezzofondista e maratoneta, dieci titoli nazionali, azzurra alle Universiadi di Zagabria nel 1987 e poi protagonista di una brillante carriera da dirigente sportiva e ora direttrice di Libera. Proprio ascoltando i racconti di Gabriella sulle attività dell'associazione fondata da Don Ciotti, tra un chilometro e l'altro sulle strade della Capitale, Lucilla inizia a maturare l'idea di "Libera  la Natura ", una serie di campestri in luoghi simbolo della lotta alle mafie, organizzate da Libera e dal Corpo forestale dello Stato al quale Lucilla appartiene (ora è responsabile dell'ufficio stampa): "E' stato il primo gruppo sportivo di una forza di polizia ad aprire alle donne  -  racconta  -  non a caso ne hanno fatto parte Stefania Belmondo e Deborah Compagnoni". E adesso tutto il gruppo sportivo  -  formato da atleti (in attività ed ex) e fisioterapisti  -  collabora all'iniziativa. Prima tappa a Milano il 18 maggio sul campo da calcio del centro sportivo Ripamonti, bruciato dalla ndrangheta nell'ottobre dell'anno scorso dopo che il Comune aveva sottratto  -  a causa di malversazioni e incuria verso la struttura pubblica  -  la gestione del palazzetto a una società legata a un clan molto potente nei quartieri e nell'hinterland nord della città. Da quel momento è iniziata una lunga serie di intimidazioni di chiaro stampo mafioso. Faceva un certo effetto sentire le parole, piene di senso civico, dei ragazzi della scuola media milanese che hanno partecipato all'evento: "Siamo qui perché non è giusto che la mafia bruci un palazzetto sportivo", dicevano per spiegare le motivazione alla base di quella mattina particolare, prima di percorrere i  600 metri  del tracciato appena disegnato dagli uomini della Forestale, efficientissimi a trasformare in poche ore un prato brullo in un coloratissimo serpentone. Merito di un furgoncino che sembra una scatola magica. Da lì esce di tutto: i picchetti ai quali legare il nastro per il percorso, il mini arco di trionfo gonfiabile per arrivo e partenza, bibite dissetanti per i ragazzi, magliette e pettorali con i numeri di gara. Intanto Lucilla, microfono in mano, fa da speaker, telecronista e animatrice della mattinata, a poche decine di metri dalla palestra ancora annerita dalle fiamme. La scena si è ripetuta il 24 maggio a Naro, nei dintorni di Agrigento, sui terreni della cooperativa sociale "Le terre di Rosario Livatino", il giudice ucciso dalla mafia del settembre 1990 e nata proprio sulle proprietà confiscate ai responsabili di quel delitto. Il 31 maggio nuovo appuntamento a Castelvorturno in provincia di Caserta. Poi altre date ancora fa fissare a settembre tra Marche, Abruzzo e Lazio. Un tour reso possibile dallo stacanovismo alla guida di Maurizio De Marco, ex mezzofondista e ora responsabile delle squadre di corsa sulla mezza distanza della Forestale. E' lui, accompagnato a turno da altri ragazzi del Corpo, a spostare il furgoncino verde da una parte all'altra della Penisola, come ha fatto pochi giorni fa viaggiando dalla Lombardia alla Sicilia. Ogni corsa viene preceduta da incontri nelle scuole coinvolte dove si parla di legalità e sport pulito con gli atleti della Forestale e i volontari di Libera. "E' bello  -  racconta Lucilla  -  vedere come questi ragazzi, cresciuti conoscendo quasi solo il calcio, si appassionato a sentire parlare di altri sport. In una scuola erano diventati matti a sentire le parole degli schermidori che gli spiegavano le differenze tra spada, sciabola e fioretto". Un fiume di speranza che poi si riverserà su percorsi conquistati alla criminalità organizzata per correre una gara simbolicamente molto più lunga di due giri di campo. 
A Carmignano, dov’è scomparso il 29 maggio, Alberto Moretti c’era nato 90 anni fa. E sotto l’influsso Ardengo Soffici, all'epoca attivo nella vicina Poggio a Caiano, e di un altro nume tutelare dell’arte italiana dell'epoca, Ottone Rosai, conosciuto invece nei vivaci caffè fiorentini insieme a Gadda, Landolfi, Ungaretti e Luzi, aveva mosso i primi passi in ambito figurativo. I primi e gli ultimi perché Moretti, uomo di squisita gentilezza e intelligenza acutissima, allora e poi sensibile agli stimoli più largamente europei e contemporanei, così come profondamente legato alla natura, lasciò presto il realismo di ritratti, paesaggi e vedute di metà Quaranta, per raggiungere i tanti che dal reale a vario titolo si distaccarono a tutto vantaggio della grande stagione dell’astrattismo. Una tendenza che, già dalla metà dei Trenta, s’era anche in Italia, grazie a Casorati, Veronesi, Fontana, Licini e Melotti fra gli altri, già consolidata d'una sua forte, originale tensione formale. Nella seconda metà dei Quaranta Moretti - di cui fra le tante vanno ricordate almeno la partecipazione alla Biennale di Venezia del ‘78, le importanti personali alla Galleria d’arte moderna di Pitti, 1999, e al Pecci, 2008 - mette a fuoco, in una luce di taglio espressionista e cubista, anche l’impegno sociale a fianco delle classi lavoratrici, testimoniato da possenti tele di scultorea plasticità come Lavoratori , 1946, e Contadini , 1947. La fine del decennio lo vede fare il gran salto da seguace di altrui esperienze a creatore autentico e autonomo. In lui come in tanti altri la guerra ha sconvolto mente e sensibilità: l’urgenza di ricominciare allontanandosi da quell’orrore lo instrada, spiega l’artista, verso «ad esempio il rapporto col cosmo, quello che poteva essere allora la geometria, i rapporti di armonia. Per me in quel momento c’era proprio bisogno di superare questa tragedia e ricominciare da quelle che potevano essere le basi di una nuova espressività artistica». Non una fuga dal reale reso mosrtuoso dalla devastazione di corpi e spiriti dunque, ma un autentico, pulsante anelito di ricostruzione: l’ottimismo che dalla tragedia solo può nascere. Che trova nella natura leggi inevitabilmente rigorose e altrettanto inevitabili deroghe — dalle quali secondo Moretti si rivela la grazia delle forme in cui la vita si mostra. Dai primi Cinquanta l’artista accentua l’infaticabile suo percorso di tangenze e confluenze con la più dinamica contemporaneità, con le quali alimenta la sua gentile, vibrante inquietudine: gli astrattisti fiorentini insieme a Berti e Nativi, i milanesi di Arte Concreta, le sgocciolature che lo avvicinano al dripping di Pollock e allo Spazialismo di Fontana, l’Arte Nucleare. Sono le premesse alla sua personale adesione all’Informale - al quale tornerà vent'anni più tardi in nome però, stavolta, di un'arte sociale e memore di un mondo arcaico e popolare -  affrontato col potente piglio emozionale che manda in frantumi il precedente ordine geometrico del suo lavoro, e che innerva una pittura grondante materia e gestualità. Nel ’55 si trasferisce a Firenze ed entra nel giro delle storiche gallerie L’Indiano, diretta da Piero Santi, e Numero, guidata da Fiamma Vigo, frequenta il gruppo nordeuropeo Cobra, fondato fra gli altri dagli olandesi Appel e Corneille come reazione d'impronta post surrealista alla didascalica grevità del realismo socialista, inizia le sue lunghe e fortunate frequentazioni parigine. E, fra ’59 e ’62, prefigura con gli assemblage - mediante i quali, a metà fra Informale e Neo Dada, punta l’attenzione sul nascente potere dei media applicando sulle pitture manifesti pubblicitari, foto, giornali - una via italiana alla Pop Art. Che conoscerà poi da vicino incontrandone a più riprese negli Usa i protagonisti: non è un caso che entri, nel ’63, a far parte del Gruppo 70 che di lì a poco avvierà a Firenze la vivace stagione della Poesia Visiva che di immagine e media nutrirà la sua sferzante, ironica critica sociale. Esperto incisore fin da metà Cinquanta, Moretti amplia dai Settanta la sua “tavolozza” espressiva includendovi installazioni, cinema e fotografia, in una modernissima prospettiva multimediale. Nella quale entra anche Schema, la storica galleria da lui fondata e diretta con Raul Dominguez, fulcro fra il ’72 e il ’94 della vita culturale non solo fiorentina. Prima di trasferirsi, nel 2003 grazie a Comune, Provincia di Prato e Centro Pecci, a Carmignano come “Cantiere d’arte Alberto Moretti”, divenuto con la nuova sede dal 2008 “Spazio d’arte Alberto Moretti-Schema Polis”, per documentare sia l’attività del maestro che quella di artisti suoi coetanei e delle nuove generazioni. Ed è lì che, malgrado la scomparsa di Moretti (di cui il 31 alle 15 nella chiesa di San Michele si tengono i funerali), e anzi proprio per onorarne la memoria di instancabile, appassionato, generoso quanto schivo sperimentatore, che il 2 giugno (via Borgo 4, ore 18; fino 31/7, gratis, 348/5655831) si inaugura una sezione del “Tum Project” con la mostra “Due ma non due” che presenta installazioni di Virginia Zanetti, che già prima della morte l'aveva voluta dedicare a Moretti. 
