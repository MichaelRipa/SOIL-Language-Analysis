Il "giallo Melazzi" che aveva scosso la vigilia della partita col Siena si è risolto. Il ventunenne attaccante uruguaiano, che il Genoa aveva prelevato in estate dal Danubio, non si era presentato all'allenamento di rifinitura a Pegli, senza avvertire e senza successivamente dare spiegazioni. Ieri mattina, invece, si è recato al Pio XII e si è allenato da solo (ufficialmente, infatti, non era stato convocato per Siena). Nella seduta di venerdì era stato ripreso un paio di volte da Delneri, ma si trattava di normali indicazioni che un tecnico dà a un giocatore. Sembra che Melazzi abbia motivato la sua mancata presenza alla rifinitura col fatto che non gli sia suonata la sveglia. 
TORINO - "Alla fine è successo, siamo caduti. Ma ci rialzeremo". Angelo Alessio prende con filosofia il ko con l'Inter: "Abbiamo fatto la nostra partita, ma non è bastato. Purtroppo è capitato contro l'Inter, una squadra che lotterà per lo scudetto fino alla fine. Ci dispiace aver perso, ma nonostante questo, dobbiamo fare i complimenti ai nostri ragazzi, siamo fieri di loro per la lunga striscia di imbattibilità che hanno saputo costruire". NON SIAMO STATI CINICI - Il vice di Conte recrimina soprattutto per gli errori nel primo tempo che non hanno consentito alla Juve di chiudere la partita. "L'Inter ha sfruttato le occasioni, noi no. Abbiamo avuto almeno tre palle gol sull'1-0, due con Marchisio e una con Vidal, ma non siamo stati cinici. E alla fine siamo stati puniti". IN DIFFICOLTA' SOLO DOPO L'1-1 - Alessio dice di non essere rimasto sorpreso dal tridente d'attacco schierato da Stramaccioni: "Eravamo pronti ad ogni evenienza e a fare la nostra partita. Siamo andati in difficoltà solo nella ripresa dopo aver subito il rigore. Abbiamo sbagliato troppi passaggi in uscita e abbiamo permesso all'Inter alcune ripartenze che ci hanno messo in difficolta. Accettiamo la sconfitta, non ne facciamo un dramma. Avevamo comunque di fronte un'ottima squadra, che ha avuto i suoi meriti". MAROTTA SI SPIEGA - Marotta, invece, tiene a chiudere la polemica a distanza con Stramaccioni: "Il mio voleva essere un complimento. Sostenevo che aveva coraggio a venire qui da noi a giocare con tre punte. In più avevo premesso che Juve e Inter sono ottime squadre. Mi dispiace essere stato frainteso, il mio intento non era ironico. Ho usato il termine spensieratezza, potevo usarne un altro ma non volevo certo offendere nessuno e anzi avevo espresso il mio rispetto per i nerazzurri". BUFFON: "NON ERAVAMO ABITUATI A PERDERE, INTER HA MERITATO" - "Tenevamo molto a vincere questa partita. La sconfitta non può farci piacere, è ovvio, c'eravamo abituati bene. Avevamo una tale convinzione che non mettevamo neanche in preventivo di perdere, per cui è stata una sorpresa. Però l'Inter ha meritato di vincere ed è giusto dar loro il merito: non hanno rubato niente, hanno giocato con grande voglia, e poi davanti hanno dei grandi giocatori che possono far pendere l'ago della bilancia dalla loro parte". Buffon ci tiene a parlare bene dei nerazzurri: "E' una squadra che ha grande convinzione, che vuole tornare al posto che le compete. Che sta lavorando molto per tornare grande e che grazie a un condottiero come Stramaccioni può essere l'outsider tra noi e il Napoli". Buffon fa anche autocritica: "Siamo passati in vantaggio subito, poi non ho capito perché dopo un quarto d'ora abbiamo lasciato condurre la partita a loro. Forse ci è mancata personalità. Invece l'Inter ha mostrato di avere le idee molto chiare e di cosa dovesse fare per uscire dallo Juventus Stadium con i tre punti". Leggi i commenti I commenti dei lettori 
Ha vinto la squadra che ha avuto più qualità in attacco ma soprattutto ha vinto Stramaccioni. Ha vinto prima della partita quando ha deciso di giocare contro la Juventus, nel suo stadio, con le tre punte, con Milito, Palacio e Cassano. Ha mandato un segnale chiaro alla squadra, di nessuna sudditanza e questo ha dato coraggio. Ma quei tre poi la differenza l'hanno fatta davvero, psicologia a parte. Hanno sempre messo in difficoltà la difesa juventina, hanno fatto giocate di grande qualità, ma hanno anche coperto bene il campo. Non hanno mai dato riferimenti e hanno costretto i difensori bianconeri a tanti falli che poi sono pesati nell'economia della partita. Ma Stramaccioni l'ha vinta anche nei cambi durante la partita: ha capito quando era il momento di inserire Guarin, quando era il momento di dare maggior peso al centrocampo e ha avuto ragione: il secondo gol è nato proprio da una pressione del colombiano. La Juventus deve invece ora riflettere su questa sconfitta e le cause che l'hanno determinata. La prima è un problema strutturale: la poca qualità dell'attacco. Con Vucinic la lacuna è apparsa poco evidente perchè il montenegrino è riuscito a fare buone giocate e in qualche occasione ha messo in difficoltà Ranocchia e Samuel, e la Juventus riusciva a salire. Poi il buio. Intanto perché è stato sbagliato il cambio: Bendtner non può essere preferito a Quagliarella, non ha le qualità tecniche per poter garantire profondità e difesa del pallone. Quagliarella, evidentemente non è in sintonia con il tecnico, perchè altrimenti non si capisce come possa essere messo alle spalle del danese. Sbagliata poi la gestione dei cambi: sbagliato far uscire Lichtsteiner per paura del "rosso" al 35 del primo tempo. Troppo presto e prudenza eccessiva. Poi Alessio è stato cotretto a sostituire Vucinic infotunato e così sono nati i problemi. Perché Pogba sarebbe dovuto entrare prima al posto di un Vidal spento o di un Marchisio esausto e invece l'ultimo cambio è stato fatto solo nel finale, a partita ormai decisa. Evidenti gli errori anche dell'arbitro e del guardalinee: fortuna ha voluto che alla fine non siano stati decisivi sul risultato, ma quell'errore sul gol in fuorigioco al 18" ha condizionato Tagliavento. Tanti episodi nella ripresa sembravano più la voglia di rimediare a quell'errore. Ma almeno questa volta non è l'arbitro ad aver determinato il risultato di una partita: dallo "Juventus Stadium" è uscita una grande Inter. 
di ALESSANDRO VOCALELLI Dovrebbero fare un monumento a Stramaccioni.  Dovrebbero farglielo, prima di tutti, Abete, Nicchi e tutti quelli che hanno  responsabilità nel calcio: perchè dopo quel primo tempo, in molti sarebbero  dovuti arrossire e qualcuno avrebbe fatto anche bene a presentare una bella  lettera di scuse e dimissioni. Però ci ha pensato l'Inter a rimettere le cose a  posto e adesso tutti parleranno di questa bella squadra, coraggiosa, piena di  talento che ha battuto per la prima volta la Juve dopo 49 partite. Lo faranno  anche quelli, scripta manent direbbe Lotito, che dopo tre giornate avevano già  bollato la squadra nerazzurra come una creatura fragile, senza giocatori e senza  gioco, guidata da un ragazzo a cui era stata affidata una cosa più grande di  lui. Viva invece Stramaccioni e viva Moratti che ha creduto in lui, dimostrando  che si può essere presidenti dello Special One ma si può anche credere nel  talento e nelle idee di un giovane a caccia di un' occasione. E' nata così  l'Inter che ha inflitto la prima sconfitta alla Juve di Conte, lo ha fatto  sull'invincibile campo di Torino e ,soprattutto, lo ha fatto con determinazione,  coraggio, giocando a calcio, senza arretrare mai di un metro. Sì, perchè dopo  quel gol in avvio di gara e dopo la mancata espulsione di Lichtesteiner (errore  addirittura più grande e inammissibile), un'altra squadra si sarebbe potuta  sciogliere nelle proprie tenerezze, inseguendo semplicemente una protesta,   cadendo in un nervosismo anche comprensibile. Invece l'Inter in quel nervosismo  non è mai caduta, continuando piuttosto nella sua tensione, che è tutt'altra  cosa. E' rimasta così in partita, bruciando gli avversari con una ripresa che  resterà nella storia di questo campionato. Con un gioco a cui Stramaccioni non  ha mai rinunciato, presentando quel tridente che è sinonimo di coraggio,  convinzione, fedeltà assoluta della squadra. Sì, perchè nessuno ha dubitato, ha  dato mai l'impressione di dubitare, ma ha continuato a spingere  sull'acceleratore, sicuro che prima o poi sarebbe arrivato il  risultato. Che è  arrivato, fragoroso, alla faccia di chi - due mesi e mezzo fa - si chiedeva  com'era possibile affidare la squadra a un ragazzino di 36 anni, tre in meno di  Zanetti. Dicevano che era un colpo di testa di Moratti, o forse semplicemente il  modo più facile e più semplice per ridimensionare l'Inter. Che invece ha  superato l'esame più difficile, più duro, più entusiasmante. Difficile sapere  cosa succederà dalla prossima domenica, cosa saprà fare l'Inter di Andrea  Stramaccioni, se davvero c'è una nuova pretendente allo scudetto. Una cosa è  certa: i suoi critici, quelli che avevano bocciato con pregiudizio ed ironia  questa Inter guidata da un ragazzo, saranno adesso i primi ed i più svelti a  prendere posto sul suo carro. Per favore, non spingete. Leggi i commenti I commenti dei lettori 
TORINO - "E' fastidioso sentire alcuni dirigenti della Juventus fare commenti ironici sulla spensieratezza tattica dell'Inter. Ci vuole rispetto. Noi abbiamo lavorato sodo per questa partita e abbiamo dimostrato di saper fare la nostra figura in casa della squadra più forte e alla fine siamo riusciti a batterla". Andrea Stramaccioni si toglie un sassolino dalla scarpa prima di commentare il successo dell'Inter a Torino. "Ho sentito con le mie orecchie che lui ironizzava sul tridente - dice ancora riferendosi a Marotta -, ma loro sono così. Non mi è piaciuta questa ironia, sono curioso di sentire come Marotta commenta adesso. E non parliamo degli episodi". Prima della partita, a Sky, il dg della Juve aveva detto che sapeva "della spensieratezza tattica di Stramaccioni, ma non siamo impreparati, abbiamo preparato bene la partita". DIMOSTRATA LA GIUSTA MENTALITA' - Stramaccioni, poi, applaude i suoi: "Abbiamo fatto un grande lavoro e tutto è andato come avevamo previsto sapendo di giocare con una certa mentalità. Eravamo partiti bene, nonostante il gol. Poi però siamo cresciuti e abbiamo fatto la partita, mettendo in difficoltà la Juventus, che resta la capolista e quella davanti". Un piccolo merito, comunque, il tecnico lo dà anche a sé stesso. "Ho fatto bene a non far capire prima come avrei giocato. Non ho una formazione tipo, ma una base importante su cui lavorare. Perché dovrei rivelare all'avversario come giocherò? Il lavoro di Palacio e Milito su Pirlo è stato incredibile, più efficace di quanto avesse potuto fare un centrocampista. Eravamo tutti carichi a fine primo tempo ed eravamo motivati e convinti di poterla ancora vincere. Io l'avevo detto che volevamo i tre punti, ma non ci credeva nessuno". Stramaccioni si schernisce quando gli si chiede se sia il giorno più bello da quando allena: "No, è stato quello in cui il presidente mi ha affidato l'Inter - risponde -. Certo è stato bello venire a giocare qui in questa maniera, ma ora pensiamo alla prossima partita". Infine glissa sull'episodio del gol irregolare della Juve: "Oggi abbiamo vinto sul campo e questo mi basta", conclude. MORATTI: "QUESTO E' BRAVO...." - Stramaccioni come Mourinho, è lo Special Two? "Non facciamo paragoni, però questo è bravo". Così Massimo Moratti, presidente dell'Inter parla del tecnico della sua Inter che è andata ad espugnare lo Juventus Stadium presentandosi con il tridente offensivo. "Lo sapevo da tre giorni" rivela il numero uno nerazzurro a Mediaset Premium. Sulla lotta allo scuetto, Moratti, aggiunge: "Questa doveva essere una stagione di passaggio ed invece è diventata una stagione interessante". Parlando del gol in fuorigioco, il presidente nerazzurro ha detto: "Dopo 17 secondi prima mi sono preoccupato che eravamo partiti male, poi quando ho visto il fuorigioco ho pensato alla solita storia: sono stati bravi i giocatori a reagire ad un'ingiustizia di quel tipo. Ora sono felice perché da una stagione che sembrava di passaggio, ora si fa interessante, ma aspettiamo a parlare di obiettivi scudetto". Leggi i commenti I commenti dei lettori 
TORINO - E' stato il protagonista ancora una volta. Con la sua doppietta Diego Milito ha dato il via alla rimonata dell'Inter e alla vittoria per 3-1 sul campo della Juventus. L'argentino spiega il segreto del successo: "Quando ci hanno detto che il gol della Juventus era in fuorigioco ci siamo un po' arrabbiati. E poi ci poteva stare anche il secondo giallo per Lichtsteiner. Ma noi abbiamo preparato la partita benissimo e meritato di vincere. Siamo entrati addormentati, il primo gol ci ha sorpreso, ma abbiamo reagito e fatto una grandissima partita. E poi abbiamo avuto grande coraggio nel giocare con tre attaccanti in questo stadio, nessuno lo aveva mai fatto". Milito festeggia e guarda al futuro con fiducia: "Sogno scudetto? Noi dobbiamo andare avanti sulla nostra strada e fare il nostro campionato. La Juventus è una squadra straordinaria, è ancora davanti e non mollerà fino alla fine, ma noi cercheremo di metterla in difficoltà". Poi l'argentino analizza i 90': "E' stata una partita durissima e tosta. Siamo entrati un po' addormentati e siamo passati subito in svantaggio, ma poi siamo cresciuti e alla fine abbiamo meritato la vittoria". ZANETTI: "CUORE E PERSONALITA'" - "Abbiamo ottenuto una vittoria importante: la Juventus era imbattuta da tantissimo tempo, ma noi abbiamo giocato con grande cuore e personalità". Questo il commento del capitano dell'Inter Javier Zanetti: "Il mister ha scelto i tre attaccanti e ci ha chiesto grande sacrificio - ha spiegato Zanetti ai microfoni di Sky - ma noi lo seguiamo volentieri perchè quando prendono palla le nostre punte sono sempre pericolose. Io ho ancora grande voglia di giocare con questa maglia. Il nostro obiettivo? Diventare una grande squadra, crescere con consapevolezza e umiltà e lottare per lo scudetto fino alla fine". Leggi i commenti I commenti dei lettori 
FIRENZE - Un malore improvviso ha costretto ieri sera Ennio Morricone a interrompere il concerto in programma al Mandela Forum di Firenze. Dopo circa mezz'ora, e la visita di un medico, il maestro è però tornato sul palco e non solo ha ripreso a dirigere l'orchestra Roma Sinfonietta e il Coro lirico sinfonico di Verona, concludendo tutto per intero il programma della serata. Ha concesso pure tre bis, tra l'ovazione del pubblico. Per lo staff di Morricone il maestro ha avuto un calo di pressione, nulla di grave. E complice forse un pò di stanchezza Morricone, che sabato prossimo compirà 84 anni, ha preferito lasciare la pedana e si è portato verso un lato del palco per poi, accompagnato da altre persone, dirigersi all'interno della struttura. Quindi la visita del medico, nell'infermeria del Mandela Forum. Con calma si é ripreso e poi si è presentato nuovamente al pubblico e ha ripreso il concerto, tra gli applausi che si sono ripetuti fino all'ovazione finale. Dopo aver chiuso il programma del concerto con la colonna sonora di Mission, acclamato dal pubblico oltre che dall'orchestra e dal coro, chiaramente ripresosi dal malore avuto, è tornato nuovamente in pedana per concedere ben tre bis. Il maestro ha poi lasciato in auto il Mandela forum. Quella di Firenze è una tappa del tour Ten, 10 anni di concerti dell'autore di tante famose colonne sonore dal 28 settembre 2002, data del concerto all'Arena di Verona dove, si legge nel sito di Morricone, ha avuto inizio una nuova vita artistica per il maestro: fu la sua prima esperienza live da direttore delle proprie musiche. E proprio all'Arena di Verona lo scorso 15 settembre Morricone è tornato a esibirsi con Ten, dopo il concerto-esclusiva per Udine l'8 settembre. Prossima tappa invece Torino (8 novembre) poi Milano, proprio il giorno del compleanno di Morricone e ancora Roma, Bologna e infine Padova l'1 dicembre. 
TORINO - La regina è caduta. Dopo 49 giornate la Juve s'inchina all'Inter e consente ai nerazzurri di riaprire il campionato. E' un tonfo che fa rumore, non tanto per il risultato finale (1-3) ma soprattutto per come è avvenuto, con un crollo nella ripresa della capolista, andata al riposo avanti 1-0 grazie a un gol dopo appena 18" di Vidal. GRAVE ERRORE SULL'1-0 DELLA JUVE - Il successo dei nerazzurri, 7° consecutivo, fa, per fortuna, passare in secondo piano la pessima direzione di gara della terna arbitrale, condizionata, evidentemente, dal grave errore in avvio del primo assistente, Fabiano Preti, che ha giudicato regolare la posizione in fuorigioco di un metro di Asmoah che ha dato l'assist a Vidal per il gol bianconero. TAGLIAVENTO FRASTORNATO - Una decisione grave che ha frastornato prima lo stesso guardalinee che, al 37', non ha segnalato a Tagliavento un evidente fallo da secondo giallo di Lichtsteiner su Palacio, sia sullo stesso fischietto di Terni che, da quel momento in poi, ha decisamente arbitrato condizionato, non punendo con le dovute ammonizioni alcuni duri interventi dei giocatori nerazzurri (Gargano, Cambiasso e Juan Jesus). LA VITTORIA DI STRAMACCIONI - Detto degli arbitri, non si possono togliere i giusti meriti a Stramaccioni che ha vinto tatticamente la gara. Ha mostrato coraggio, sfidando la Juve nell'uno contro uno col tridente Palacio-Milito-Cassano, e poi, dopo aver raddrizzato la sfida con il rigore di Milito, ha azzeccato la mossa giusta (Guarin per Cassano) che ha spaccato in due la partita. JUVE, E' MANCATO IL COLPO DEL KO - La Juve ha avuto il grosso demerito di non chiudere i conti nel primo tempo. Ha fallito tre ottime occasioni con Marchisio e Vidal e ha finito, nella ripresa, per pagare dazio. Anche e soprattutto per le uscite di scena di Lichtsteiner e Vucinic che le hanno fatto perdere la necessaria profondità. Caceres e Bendtner non sono stati all'altezza dei titolari e hanno contribuito a dare fiducia all'Inter che, alzando il baricentro, ha fatto la differenza. E' SUBITO VIDAL - Pronti via e la Juve ha subito segnato con il suddetto tocco a porta vuota di Vidal su assist di Asamoah. L'Inter ha stentato a rialzarsi e ha rischiato l'immeditato colpo del ko da Marchisio che, smarcato per due volte in area da Pirlo, non ha trovato di meglio che calciare addosso ad Handanovic. Solo a questo punto l'Inter si è risvegliata ma, dopo un gol annullato a Palacio per millimetrico fuorigioco, è riuscita a impensierire Buffon solo con un destro a giro dal limite di Cassano. La Juve, col passare dei minuti, si è chiusa meglio e, di rimessa, ha mancato il raddoppio di nuovo prima della fine del tempo con Vidal che non ha approfittato di un incredibile regalo di Samuel. MILITO RIBALTA LA PARTITA - Lasciato Vucinic negli spogliatoi per un problema al polpaccio, la Juve si è consegnata in mano agli avversari che, al 58' si sono procurati (ingenua trattenuta di Marchisio su Milito) l'occasione migliore per pareggiare. Sul dischetto è andato lo stesso centravanti argentino che non ha fallito. La Juve ha sbandato, si è sbilanciata alla ricerca del 2-1 e, di rimessa, è stata punita. Guarin, appena entrato, ha rubato palla sulla trequarti, ha saltato un uomo e ha scagliato una sassata da 25 mt che Buffon non ha potuto far altro che respingere sui piedi dell'accorrente Milito che, come un falco, ha raddoppiato. PALACIO CHIUDE I CONTI - Alessio ha tentato il tutto per tutto togliendo Caceres ed inserendo Quagliarella ma la Juve non ha fatto altro che andare ad intasare tutti gli spazi. E a contribuire a non farle guadagnare neanche un metro ha pensato anche Stramaccioni che ha messo dentro un altro incontrista (Mudingayi) al posto di Milito. Così ai bianconeri non è restato che spaventare Handanovic con un paio di conclusioni insidiose di Pirlo e Quagliarella, uscite di poco. L'Inter ha respirato e, al 90', ha chiuso i conti con Palacio, smarcato in area alla perfezione da Nagatomo. JUVENTUS-INTER 1-3 (1-0) Juventus (3-5-2): Buffon 5.5, Barzagli 6, Bonucci 6.5, Chiellini 6, Lichtsteiner 5.5 (37' pt Caceres 5.5, 32' st Quagliarella sv), Vidal 6.5, Pirlo 6.5, Marchisio 5.5, Asamoah 6.5, Vucinic 5.5 (1' st Bendtner 5), Giovinco 6. (30 Storari, 34 Rubinho, 2 Lucio, 39 Marrone, 11 De Ceglie, 6 Pogba, 20 Padoin, 33 Isla, 24 Giaccherini, 32 Matri). All. Alessio. Inter (3-4-3):  Handanovic 6.5, Ranocchia 6.5, Samuel 6, Juan Jesus 5.5, Zanetti 6.5, Gargano 6.5, Cambiasso 7, Nagatomo 7, Cassano 6.5 (23' st Guarin 7.5) Milito 8 (34' st Mudingay sv), Palacio 7. (12 Castellazzi, 27 Belec, 6 Silvestre, 11 Alvarez, 31 Pereira, 33 Mbaye, 41 Duncan, 88 Livaja) All. Stramaccioni. Arbitro : Tagliavento 4,5 Reti : nel pt 1' Vidal; nel 13' (rigore) e 29' Milito, 44' Palacio. Angoli : 3-3. Recupero : 1' e 3'. Ammoniti : Lichtsteiner, Samuel, Pirlo, Chiellini, Bonucci, Zanetti per gioco falloso. Spettatori: 40.563, incasso 1.672.898 euro. Leggi i commenti I commenti dei lettori 
"Federica non assumeva droghe e non beveva, anzi ne aveva il terrore". Dopo il chiarimento dello zio, intervistato nel pomeriggio da un emittenze televisiva nazionale,  ora è il sindaco a lanciare un appello alla cittadinanza, affinché "chi sa qualcosa, per favore parli e aiuti gli inquirenti a risolvere il giallo", dice. Francesco Pizzorno, sindaco di Anguillara, si è rivolto ai sui concittadini con queste parole: "Chi sa qualcosa almeno parlasse - ha detto - Chi ha visto Federica nelle ultime ore dicesse quello che ha visto, anche un minimo particolare, per cercare di risolvere una vicenda tristissima ma dai lati oscuri". Perché "non si comprende - afferma -  come una 16enne abbia fatto ad arrivare qui da sola, di notte, sotto la pioggia e con questo freddo". 
