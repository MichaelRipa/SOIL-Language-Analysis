BEIRUT - Il primo diplomatico siriano ad abbandonare la nave di Bashar el Assad è stato l'ambasciatore a Bagdad, Nawaf Fares. Non una fuga senza spiegazioni, come quella di Manaf Tlass, il generale della guardia repubblicana che ha fatto perdere le sue tracce, probabilmente diretto a Parigi, ma una scelta politica motivata. "Dichiaro che da questo momento mi unisco alla rivoluzione del popolo siriano. Chiedo ai membri dell'esercito di unirsi alla rivoluzione e di difendere il paese e i cittadini. Volgete le armi contro i criminali di questo regime", ha attaccato Fares in un video su Facebook. Un diplomatico di lungo corso che, secondo una fonte dell'opposizione, "aveva forti legami con gli apparati di sicurezza", Fares doveva essere vicino al vertice politico-militare, il cuore del potere siriano, sin dai tempi in cui il bastone del comando era nelle mani di Hafes el Assad, padre dell'attuale presidente, che ha guidato il paese per 30 anni. Posizione che Fares ha mantenuto anche sotto Bashar, il quale nel 2008 lo ha mandato a Bagad, primo diplomatico siriano a tornare nella capitale irakena dopo 30 anni, una volta che si erano per cosi dire appianati i pessimi rapporti tra i due regimi quando a comandare erano Hafes el Assad e Saddam Hussein. Originiario di Abu Kamal, un piccolo centro presso Deir al Zur, la capitale della marca orientale siriana, di cui è stato governatore, al confine con l'Iraq, l'ambasciatore dissidente è inoltre capo della grande tribu degli Uqaydat, un esteso clan sunnita. Superfluo aggiungere che la guerra civile siriana ha sempre più assunto le caratteristiche di uno scontro settario tra la minoranza alawita al potere da oltre 40 anni e la maggioranza sunnita emarginata, o parzialmente cooptata nelle posizioni di vertice. Per questo il passaggio di Fares all'opposizione è per il regime potenzialmente più pericoloso della fuga di Tlass, molto strombazzata da Washington e Parigi come una possibile frattura nel bunker del potere siriano ma probabilmente innescata da semplice opportunismo. Perché Fares ha un seguito e potrebbe far scattare una sorta di solidarietà tribale e settaria anche in altri esponenti sunniti della burocrazia di regime. Il quale regime ha reagito di conseguenza, con un gelido comunicato in cui viene dato il benservito all'ambasciatore, lo si accusa di avere abbandonato il posto e lo si minaccia di non meglio precisate conseguenze sul piano penale e amministrativo. A differenza del generale Tlass, il diplomatico non ha preso la via di Parigi, ma secondo il ministero degli esteri iracheno s'è rifugiato nel Qatar, l'emirato che assieme all'Arabia Saudita sostiene e pratica la necessità di armare i ribelli e perora in tutte le sedi l'ipotesi di un intervento militare internazionale contro il regime. Ma si sa che sul modo migliore per cercare fermare la violenza in Siria la comunità internazionale, rappresentata al massimo livello dal Consiglio di sicurezza delle nazioni Unite che si riunirà nei prossimi giorni, è e resta divisa. Persino Kofi Annan, il mediatore deluso dall'intransigenza delle parti, ha suggerito che il prossimo vertice delle cinque grandi potenze, accompagni le nuove misure che saranno prese con la minaccia di "conseguenze", se il governo di Damasco da un lato e gli oppositori armati dall'altro non rispetteranno gli impegni. Già circola una bozza di risoluzione preparata dalla Gran Bretagna in cui nuove sanzioni contro Damasco vengono rafforzate dalla minaccia di "conseguenze" in caso d'inadempienza. Ma la Russia, come da copione, non è d'accordo. Mosca considera le sanzioni come "estremo rimedio" e proporrà un suo documento in cui non compaiono "conseguenze" di sorta. 
E' stato iscritto nel registro degli indagati della procura di Roma il tunisino identificato dalla polizia per aver trascorso la notte tra martedì e mercoledì insieme alla turista australiana di 22 anni soccorsa poi all'alba per una emorragia. Anche se gli accertamenti degli investigatori hanno evidenziato un rapporto sessuale consenziente tra i due, gli inquirenti della procura di Roma del pool reati sessuali, coordinati dal procuratore aggiunto Maria Monteleone, hanno deciso di iscrivere il tunisino nel registro degli indagati con l'ipotesi del reato di violenza sessuale per poter compiere più approfonditi accertamenti. Mercoledì i due ragazzi avevano parlato di un rapporto consenziente , tanto che gli stessi magistrati avevano deciso di non emettere capi d'accusa nei confronti del ragazzo nordafricano, confortati anche dalle immagini di una telecamera di vigilanza che ritraeva i due giovani mano nella mano. Quel video però era probabilmente solo il prologo del presunto abuso che di lì a poco si sarebbe consumato. Una possibile conferma arriva anche dal racconto di quella notte, che la stessa 22enne australiana ha fatto a Pamela Bruni, la psicologa del Policlinico Umberto I. "La ragazza ha voluto nascondere l'abuso per la vergogna e la difficoltà di trovarsi in un paese straniero - ha detto la dottoressa -. Forse era consenziente inizialmente, ma non credo lo sia stata anche dopo. Hanno fatto un giro dei locali notturni ed è normale che possa scattare il desiderio di intimità, ma da lì ad arrivare in camera operatoria ce ne corre". "Sei pub in 4 ore, poi la nostra amica è sparita" La ragazza, ricoverata nel reparto di ginecologia dell'ospedale romano, ha ricevuto oggi la visita di tutte le sue amiche che, zaino in spalla, sono state con lei gran parte della giornata. Intorno alle tre del pomeriggio, davanti al reparto, è arrivato anche un ragazzo straniero, probabilmente lo stesso tunisino che poi è stato indagato per stupro. "Aveva pinocchietti, capelli ricci, occhiali da sole ed un cappellino, un tipo poco raccomandabile, ha detto di essere il fidanzato.- ha raccontato Terenzio Boni, il medico ginecologo che ha in cura la giovane - la ragazza però ci ha risposto di non avere fidanzati e di far allontanare quella persona che, di buon grado, ha accettato di essere accompagnato all'esterno dell'ospedale". Le notti del suk Termini Le condizioni dell'australiana sono migliorate ed è stata messa in dimissioni già per domani mattina, quando probabilmente lascerà l'Umberto I. "Da quello che mi è sembrato di capire, lei e le sue amiche hanno intenzione di continuare il loro viaggio - ha continuato Boni -. Dovrebbero andare a Firenze e poi in Grecia. Io però le ho consigliato di restare a Roma per precauzione almeno un paio di giorni". Non è escluso anche che in questi giorni, forse già domani, gli inquirenti tornino a sentire la ragazza per capire realmente cosa sia accaduto in quella drammatica notte romana. 
DAMASCO - Oltre 200 persone, in gran parte civili inermi, sono state massacrate ieri in Siria, secondo quanto denunciano gli attivisti anti-regime, che puntano l'indice contro l'esercito fedele al presidente Bashar al Assad. Il luogo teatro della strage è Tremseh, nella provincia orientale di Hama, una di quelle più martoriate nella guerra civile in Siria. I resoconti sono ancora incompleti, "stiamo contando i cadaveri" riferiscono fonti nel villaggio. La tv di Stato siriana conferma il "massacro" nella cittadina, un migliaio di anime a maggioranza sunnita, e accusa i "gruppi terroristi" che "in combutta con alcuni media", vogliono "incitare l'opinione pubblica" per favorire un intervento militare alla vigilia di un nuovo incontro del Consiglio di sicurezza Onu. A New York è stallo: la Russia in particolare si oppone a una risoluzione che richiami al capitolo VII della Carta Onu, con le potenze occidentali che evocano il ricorso all'articolo 41, ovvero embargo economico e diplomatico, ma che nello specifico esclude un intervento armato. Per Mosca però si tratta di "una linea rossa" invalicabile. Secondo i comitati di coordinamento locale (Lcc), che forniscono ogni giorno sul proprio sito web un elenco dettagliato delle vittime nel Paese, a Tremseh c'è stato un bombardamento, durato almeno 7 ore, dell'artiglieria dei militari, che "hanno circondato la cittadina, chiudendo tutte le vie di accesso". Poi sarebbero entrate in azione le famigerate milizie degli Shabiha, i paramilitari filo-governo in gran parte alawiti. Avrebbero ucciso tutti quelli che incontravano a colpi di coltello e armi da fuoco, sterminando intere famiglie rintanate nelle proprie case. I militari siriani, afferma invece la tv di Stato che parla espressamente di "massacro", "sono entrati nella cittadina dopo una richiesta dei residenti". Negli scontri, "sono stati uccisi tre soldati" delle forze pro-governative e ci sono "forti perdite tra i terroristi". Secondo alcuni testimoni, vicini all'opposizione, "i cadaveri sono ancora nei campi, lungo i fiumi, nelle case, diverse delle quali sono in fiamme". Molti cercavano di "fuggire dopo il bombardamento a colpi di carri armati ed elicotteri, ma sono stati uccisi". Una scuola "é stata rasa al suolo". Altri attivisti, che hanno iniziato a diffondere via Twitter e Youtube quelle che dicono essere le "immagini del massacro", affermano che "molti civili si erano rifugiati in una moschea, dove poi hanno trovato la morte". Gli attivisti dell'Osservatorio siriano per i diritti umani, basato a Londra, confermano il bombardamento della città con i carri armati e gli elicotteri, fissano il bilancio dei morti a "oltre 150", per un totale di almeno 200 vittime in sole 24 ore in Siria. Il coordinamento dei comitati locali, invece, parla di 189 morti nel Paese: 122 a Tremseh, 22 a Homs, 11 nei sobborghi di Damasco, altri 12 nei quartieri della capitale, 7 a Daraa, 6 a Dayr az Zor, 5 a Idlib, 3 ad Aleppo, 1 a Hasakeh. Dal canto loro, gli attivisti della Syrian Revolution Commission, citati da Al Arabiya, hanno contato almeno 250 morti, quasi tutti civili. Il Cns, il consiglio nazionale siriano, principale piattaforma dell'opposizione all'estero, "ha chiesto la convocazione di una riunione d'urgenza del Consiglio di sicurezza dell'Onu", scrive ancora Al Arabiya, e fatto appello agli osservatori dell'Onu nel Paese di recarsi immediatamente a verificare la strage. Se confermato, il massacro di Tremseh sarebbe quello più sanguinoso dall'inizio della rivolta contro il regime di Bashar al Assad: a Hula, il 25 maggio scorso, gli attivisti hanno denunciato la barbara uccisione di 108 civili. Il bilancio odierno delle vittime nella guerra civile salirebbe così a quasi 300 morti, anche questo uno dei più drammatici in 16 mesi di scontri e repressione. Nella provincia di Hama, secondo una denuncia dell'organizzazione umanitaria Human Rights Watch, le forze di regime "hanno utilizzato cluster-bomb", le bombe a frammentazione. Non è possibile verificare indipendentemente le notizie. 
Martedì prossimo, 7 luglio, gli Angeli del Bello interverranno al liceo Machiavelli di via Maggio a Firenze. L'associazione di volontari si propone di cancellare le numerose scritte a spary che si trovano sulla facciata. Chi volesse partecipare può contattare Olivia Turchi via mail a questo indirizzo: olivia.turchi@libero.it 
Le fiamme si sono alzate all'improvviso con il fumo. Un incendio di vaste proporzioni è divampato nel pomeriggio, in località San Pancrazio, nel comune di San Casciano (Firenze). Il rogo, probabilmente scaturito per cause accidentali, ha interessato un area di circa 35 ettari investendo boschi e campi coltivati. Le fiamme hanno raggiunto anche il giardino di un'abitazione. L'incendio è stato circoscritto dai vigili del fuoco intervenuti con un elicottero e con squadre via terra. Sempre nel pomeriggio pomeriggio, un incendio ha interessato un area boschiva di circa 200 metri quadrati nella zona di Palaia, nel comune di Sesto Fiorentino (Firenze). Alcuni animali da cortile rinchiusi in un recinto non lontano dalla zona dell'incendio, scaturito per cause in corso di accertamento, sono morti asfissiati dal fumo. Tra questi, due cani oltre a conigli e galline. 

Il governo regionale siciliano, guidato da Raffaele Lombardo, perde un altro pezzo. In serata ha rassegnato le dimissioni l'assessore ai Beni culturali e all'identità siciliana Sebastiano Missineo. "Credo che sia evidente il cambiamento in atto del contesto di riferimento per l'azione di governo in relazione alle sue prossime annunciate dimissioni" ha detto Missineo."Poiché non mi ritengo uomo per tutte le stagioni, credo opportuno rassegnare le mie dimissioni dall'incarico di assessore regionale a far data da mercoledì 18 luglio prossimo". "Compio questo passo a malincuore poiché in quest'esperienza ho investito, oltre alle mie conoscenze professionali, anche tutto il mio entusiasmo e la voglia di dare un contributo costruttivo alla nostra regione - ha proseguito Missineo -. Ho avuto il grande onore e l'enorme responsabilità di guidare l'assessorato più stimolante e diffuso sul territorio di tutta l'amministrazione regionale; ci ho messo il cuore e la testa e sono riuscito a portare a termine, con soddisfazione, svariati progetti importanti; altri li ho avviati e restano anche aperti, ma sono certo che l'amministrazione saprà realizzarli con efficacia". 
