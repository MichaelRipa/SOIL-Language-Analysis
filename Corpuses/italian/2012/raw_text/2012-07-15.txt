Quinta finale del 2012, terza finale agli Internazionali di Palermo (con già un successo, il suo primo in carriera nel circuito WTA, nel 2008), un morale da rimettere il sesto dopo l'uscita a Wimbledon per mano della moscovita di passaporto kazako Yaroslava Shvedova, che nel primo set le aveva inflitto un umiliante cappotto di 24 punti a 0. Bene, la notizia è che a un paio di settimane dalle Olimpiadi londinesi la nostra numero 1 è tornata in piena forma, realizzando - a nemmeno due terzi della stagione - un record per il tennis femminile italiano: quattro tornei vinti in una stagione,  Acapulco, Barcellona, Budapest e Palermo, appunto. Unica sconfitta al Roland  Garros contro Maria Sharapova. L'avversaria della romagnola è stata la pari altezza (1.64) Barbora Strycova Zahlalova, classe 1986, numero 71 nel ranking WTA. Un match inizialmente a senso unico, con Sara che ha comandato il gioco senza mai lasciare uno spiraglio alla ceca. Nel primo set (6-1) è stata davvero debordante, grazie a un'eccellente prima di servizio che le ha consentito di comandare il gioco (70%) e a una significativa percentuale di punti ottenuti sulla prima di Zahlavova (62%). I colpi migliori di Errani sono stati i micidiali drop, che noi ci ostiniamo a chiamare smorzate, soprattutto di rovescio. Secondo set più combattuto perché Sara ha un po' perso la sicurezza sul servizio e per due volte ha ceduto il suo turno. Per fortuna ha mantenuto inalterata la qualità nei turni di risposta, con quattro break in nove game e una notevole serie di lungolinea vincenti di diritto e di rovescio. L'ultimo punto, quello del 6-3, è stato splendido, con un'imprendibile diritto incrociato che la Zahlavova ha guardato passare sulla destra, sconsolata. Le statistiche finali mostrano una prevalenza indiscussa, con il 61% di punti ottenuti sia sul servizio sia sulla risposta. Nella ritrovata qualità di gioco post-erba di Sara ha sicuramente avuto un ruolo importante il coach Pablo Lozano, anche oggi chiamato in campo per fornire - rigorosamente in spagnolo - indicazioni e certezze. Il suo contributo sarà decisivo nei prossimi mesi, per i quali Sara ha fissato quattro obiettivi principali: le Olimpiadi in agosto in coppia con Roberta Vinci, lo Slam americano in settembre, almeno un altro dei tornei autunnali e, soprattutto, il gran finale WTA. Con la vittoria di Palermo, Errani s'avvicina infatti minacciosamente - meno di 500 punti - alla numero 8 del ranking mondiale, la stella precipitante Caroline Wozniacki, che dopo aver perso la testa della classifica non ha ritrovato più la propria, di testa. Nella speciale classifica della stagione, quella che mette in fila i risultati dal primo gennaio, Errani è sesta, preceduta da Azarenka, Sharapova, Radwanska, Serena e Kerber. Ha fatto cioè meglio di gente del calibro di Kvitova, Stosur, Li Na e Bartoli, per non dire della Wozniacki. Notevole, piccola Sara. Mail c. giua@kataweb. it Twitter @claudiogiua 
OLBIA - Una domenica all'insegna del fuoco in mezza Italia. Colpito il sud e le isole maggiori, ma la situazione più problematica si è registrata a San Teodoro, in Sardegna, con cinque persone ustionate e circa 800 turisti evacuati da villaggi e alberghi. Trentatrè in tutta Italia i roghi che hanno tenuto impegnati i canadair e gli elicotteri della flotta anti-incendio boschivo. Sono state ore di paura nella zona di San Teodoro sulla costa orientale sarda. Tra le forze impegnate allo spegnimento a terra, ci sono stati quattro ustionati, tra questi il Comandante della Protezione Civile di Olbia, Giuseppe Budroni, per lo scoppio di una cisterna nei pressi di un'officina, in località Badualga. La lingua di fuoco li ha investiti al volto, al petto e alle braccia. Gli altri feriti sono un volontario della Protezione Civile di Olbia e due operai di San Teodoro. Sono arrivati all'ospedale Olbia in codice rosso. Per fermare le fiamme sono stati impegnati anche quattro canadair e quattro velivoli regionali. A terra gli uomini della Forestale, Vigili del Fuoco e Protezione civile. Istituita una unità di crisi e richiamato in servizio personale sia dei Vigili del Fuoco sia della Forestale. Problemi anche alla circolazione con la chiusura al traffico, a causa delle fiamme e del fumo, di due strade statali. Poco dopo le 13, in località Ovilò, nel comune di Padru, è divampato l'incendio, parrebbe per cause di natura dolosa, e le fiamme si sono spinte oltre la statale raggiungendo la costa anche a causa del forte vento di maestrale, che in Gallura soffia oltre i 40 chilometri orari. Sempre in Sardegna, questa volta nel Nuorese, intorno all'una, altro incendio, a Ottana, partito da un campo coltivato alla periferia del paese che velocemente, con il maestrale, si è diretto verso Bolotana. A sud dell'isola, nel Cagliaritano, le fiamme sprigionatesi in un terreno con sterpaglie, hanno danneggiato due abitazioni e un'auto - senza feriti ma tanta paura - mentre, nell'Oristanese, ieri sono andati in fumo 60 ettari. L'operazione di messa in sicurezza ha richiesto molte ore ed è stata terminata solo in mattinata. La Protezione Civile dell'isola aveva lanciato l'allerta per oggi con "elevato pericolo", il livello massimo sulla scala della gravità. Nel resto d'Italia, da registrare il rogo, spento dopo tre giorni, che ha devastato la vegetazione alle pendici di monte Cuccio alla periferia di Palermo, dove il sindaco del capoluogo siciliano, Leoluca Orlando, ha annunciato vincoli di edificabilità per 15 anni sulle aree di sua competenza. Sempre in Sicilia, a Lipari, in località San Calogero, vicino lo stabilimento termale, sono andati distrutti alberi d'ulivo centenari. E nel Trapanese colpita una vasta area demaniale a monte Inici, in territorio di Castellammare del Golfo. Sul posto 4 Canadair e un elicottero, oltre a 50 uomini del servizio antincendio della forestale. Roghi molto significativi anche nell'area del Gargano, con un fronte di 2mila metri a S. Marco in Lamis e due fronti di mille metri a Vieste. Un rogo durato 48 ore nel Beneventano. Preoccupazioni per una struttura alberghiera a cinque stelle, un gruppo di case tra Castelvenere e Telese Terme, un ristorante e un parco termale, quello di Telese, proprio a ridosso del Monte Pugliano. Vigili del Fuoco in azione su più fronti in Abruzzo, nel pescarese per una serie di incendi che stanno interessando le campagne dell' entroterra minacciando le abitazioni. Fiamme anche in Molise. 
La Fiorentina non ha convocato De Silvestri per il ritiro di Moena. Il difensore ha raggiunto l'accordo con la Samp e oggi sarà dato l'annuncio ufficiale. De Silvestri va via in prestito con riscatto già fissato per l'anno prossimo. In tutto alla Fiorentina dovrebbero entrare circa cinque milioni. Per quanto riguarda Behrami e Gamberini, invece, la società viola gli ha concesso il permesso di effettuare le visite mediche con il Napoli, in giornata potrebbe arrivare anche l'annuncio del trasferimento. Nemmeno loro due partiranno per il ritiro di Moena. L'affare dovrebbe futtare alla Fiorentina dieci milioni. 
LONDRA - Orrore in Pakistan. La polizia ha arrestato un uomo accusato di aver sepolto viva la figlia perché nata deforme a Khanewal nel Punjab orientale. La piccola, riporta il Mail on Sunday, era nata giovedì. L'uomo, Chand Khan, che rischia la pena di morte, ha confessato. Secondo una prima ricostruzione Khan, dopo aver visto la bimba in ospedale, ha comunicato ai famigliari e agli amici che era morta e che si stavano organizzando i funerali. Durante la cerimonia funebre però la neonata ha cominciato a piangere sventando i piani del padre. Secondo il dottor Mohammed Farooq, medico dell'ospedale al-Shifa di Kacha Khoh, la piccola al momento della nascita stava bene tranne avere una testa molto più grande del normale. Khan, ha raccontato il medico, gli avrebbe chiesto anche di aiutarlo a sopprimere la piccola. In tutto questo, la madre, che ha già avuto altri 4 figli, era ancora in ospedale e sarebbe stata all'insaputa dei piani omicidi del marito. 
Un detenuto del carcere minorile bolognese del Pratello è evaso oggi dall'ospedale Maggiore, dove era stato ricoverato dopo aver ingerito un accendino. Il detenuto nordafricano ha aggredito i due agenti che lo controllavano ed è scappato, ma la fuga è durata meno di tre ore perché un altro agente del reparto del Pratello lo ha arrestato nei pressi della stazione e ricondotto in carcere, con l'aiuto di altri colleghi. Lo ha reso noto Giovanni Battista Durante, segretario generale aggiunto del sindacato di polizia penitenziaria Sappe. "Non capiamo il motivo - aggiunge - per cui il detenuto sia stato ricoverato al Maggiore, che non è dotato del reparto detentivo, e non al Sant'Orsola, dove invece il reparto c'è. Ci è stato riferito che non è la prima volta che lo stesso detenuto tentava di ingerire l'accendino, forse sempre con il proposito di tentare poi la fuga. Ciò dimostra come anche negli istituti per minori non si debba mai abbassare la guardia per quanto concerne la sicurezza; l'esito positivo della vicenda, con la cattura dell'evaso, dimostra tutta la professionalità della polizia penitenziaria in servizio a Pratello". 
