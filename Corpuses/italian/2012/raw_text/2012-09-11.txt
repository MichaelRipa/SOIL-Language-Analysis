MODENA - Arrivano i tre punti, non di certo il gioco. L'Italia di Cesare Prandelli raccoglie il primo successo nel girone B di qualificazione mondiale ma non cancella le ombre mostrate in quel di Sofia venerdì scorso: Destro e Peluso piegano l'ammirevole resistenza di Malta con i primi gol della loro carriera azzurra all'interno di una prestazione di squadra tutt'altro che memorabile. La scarsa condizione fisica, contro un avversario di questa portata, è un alibi che ha poca ragion d'essere. LA RETE IN AVVIO - Gli azzurri, accantonato il 3-5-2 per il ritorno alla difesa a 4 e al rombo di centrocampo, impiegano solo cinque giri d'orologio per sbloccare lo stallo. Marchisio si traveste da Pirlo e lancia per Destro, il romanista scatta sul filo del fuorigioco e batte Hogg con un tocco preciso con la punta del piede. Malta sbanda in difesa, Herrera atterra Cassani all'ingresso in area, sul pallone va Diamanti: mancino tagliato dal lato corto destro, l'estremo ospite alza sopra la traversa. A cavallo del quarto d'ora cerca di accendersi Osvaldo: colpo di testa a lato su corner di Pirlo al 13', stop e dribbling su Muscat prima del recupero provvidenziale di Dimech al 17'. Il ritmo delle azioni azzurre va in picchiata dopo il 20', l'unico tentativo degno di nota è di marca maltese, con Mifsud che da 60 metri cerca di sorprendere Buffon, senza riuscirci. LA CARTA INSIGNE - Stanco di richiamare Diamanti, Prandelli lascia il fantasista negli spogliatoi e inserisce Insigne, col chiaro obiettivo di allargare il fronte offensivo. L'esterno del Napoli riesce nell'intento e inizia a seminare il panico puntando a ripetizione Borg, senza però trovare con continuità il tempo e il tocco giusto per l'ultimo passaggio. Chi si aspetta le accelerazioni azzurre rimane spiazzato: è un'Italia lenta e prevedibile, dagli spalti del Braglia arriva anche qualche fischio. Pazzini rileva Osvaldo e va vicino al 2-0 poco dopo la mezz'ora: cross rasoterra di Insigne e girata mancina a lato del milanista. È proprio il centravanti ad infiammare il finale di una gara nel complesso noiosa: colpo di testa fuori misura su corner di Pirlo al 42', pallonetto ai danni di Hogg nel secondo minuto di recupero. Il "Pazzo" non riuscirebbe ad insaccare e tenta il colpo con il braccio, mettendo comunque sul fondo: Munukka non se ne avvede e assegna l'angolo. Dalla bandierina va il solito Pirlo, cross pennellato per la testa di Peluso: l'estremo maltese manca la presa ed è il 2-0, parziale consolazione al termine di una serata in cui da salvare c'è davvero solo il risultato. LA CLASSIFICA DEL GIRONE - Il successo della Bulgaria in casa con l'Armenia, griffato da Manolev in un match caratterizzato dai cartellini (tre rossi e otto gialli), porta la selezione allenata da Lubo Penev a quota 4 punti, esattamente come l'Italia: azzurri avanti per la differenza reti. Armenia ferma a 3, Repubblica Ceca e Danimarca a 1 (con una partita in meno), Malta fanalino di coda a 0. Italia-Malta 2-0 (1-0) Italia (4-1-2-1-2): Buffon; Cassani, Bonucci, Barzagli, Peluso; Pirlo; Nocerino, Marchisio; Diamanti (1' st Insigne); Destro (37' st Giovinco), Osvaldo (24' st Pazzini). (Sirigu, De Sanctis, Maggio, Ogbonna, Acerbi, Poli, Giaccherini, Verratti, Borini). All.: Prandelli Malta (4-4-1-1): Hogg; Borg, A. Agius, Dimech, Muscat (42' st Camilleri); Bogdanovic (24' st Cohen), Sciberras, Briffa, Herrera; Schembri; Mifsud. (Haber, Gauci, Caruana, Azzopardi, R. Fenech, P. Fenech, E. Agius, Barbara). All.: Ghedin Arbitro: Munukka (FIN) Reti : 5' pt Destro, 48' st Peluso Ammoniti : Hogg per perdita di tempo, Muscat e Schembri per gioco falloso, Cohen per simulazione Recupero : 0 e 3' Leggi i commenti I commenti dei lettori 
Per la prima volta dall'inizio della legislatura, giovedì 13 settembre sarà convocato il Comitato parlamentare per i procedimenti d'accusa: l'organismo parlamentare - presieduto dal senatore Pd Marco Follini - che si occupa di esaminare eventuali denunce o esposti contro il capo dello Stato. E questo perché l'avvocato penalista ed ex deputato forzista Carlo Taormina ha denunciato il capo dello Stato per attentato alla Costituzione, sostenendo che avrebbe "tentando  di interferire  nell'attività dei magistrati di Palermo che stanno indagando sulla trattativa 'Stato-mafia ". In particolare, sostiene Taormina nell'esposto-denuncia, il Capo dello Stato, con la telefonata partita dal Quirinale verso il Pg della Cassazione Vitaliano Esposito e con la decisione di sollevare il conflitto di attribuzione davanti alla Consulta, "ha compromesso i principi di autonomia e indipendenza della magistratura" palermitana. "Essendo stati violati non solo precetti costituzionali ma principi strutturali e portanti della Costituzione Repubblicana - scrive ancora Taormina - non è dubbia la configurazione del delitto di attentato alla Costituzione da parte del Presidente della Repubblica". Secondo indiscrezioni, però, il Comitato avrebbe intenzione di archiviare subito il caso perchè la denuncia "sarebbe fondata solo su alcune ricostruzioni giornalistiche". Sempre oggi, l'ex ministro della Giustizia Claudio Martelli è tornato a insistere sul capitolo della trattativa Stato-mafia accusando l'ex presidente della Repubblica Oscar Luigi Scalfaro. L'ha indicato come il protagonista della "regia che ci fu per la 'normalizzazione' del rapporto con la mafia  che, con l'obiettivo di fermare le stragi, passò anche per la messa da  parte dei politici che avevano esagerato nel contrasto". Davanti alla Commissione Antimafia, Martelli ha detto: "Lui era il dominus, colui che regnava", anche se non isolato ma con "un consenso più ampio". Lui "scelse Conso, Amato, Mancino e Capriotti". Martelli ha accusato anche Amato - premier dal giugno '92 all'aprile '93 - di aver detto il falso negando di aver ricevuto pressioni da Craxi per una sua sostituzione con Conso al ministero della Giustizia. Argomenti trattativa stato-mafia Leggi i commenti I commenti dei lettori 
VARESE - Sono stati presentati oggi a Milano, nella Sala Gonfalone della Regione Lombardia, gli Europei di canottaggio in programma da venerdì a domenica prossimi a Varese. Numeri da record per questa edizione con 448 atleti in arrivo da 36 nazioni. Saranno 48 gli azzurri in gara. Nel doppio, ci saranno i vicecampioni olimpici Alessio Sartori (un oro, un argento e un bronzo in cinque Olimpiadi) e Romano Battisti, entrambi in forza alle Fiamme Gialle e reduci dalla felicissima esperienza del Dorney Lake. In singolo gareggerà il finanziere Domenico Montrone. Il quattro di coppia è, invece, formato dai vicecampioni mondiali Under 23 Gabriele Cagna (Fiamme Gialle), Matteo Baluganti (Can. Pontedera) e Bernardo Miccoli (Fiamme Gialle) e dal campione mondiale Junior Luca Rambaldi (Can. Ravenna). Giuseppe De Vita e Andrea Palmisano, entrambi tesserati per l'Aniene, sono impegnati nel due senza mentre è interamente partenopeo il quattro senza: Marco Di Costanzo (Fiamme Oro), Matteo Castaldo (RYCC Savoia), Emanuele Liuzzi (Fiamme Oro) e Simone Ponti (Fiamme Gialle). Capovoga dell'otto è Andrea Tranquilli (Fiamme Gialle): l'equipaggio è composto anche da Sergio Canciani (Fiamme Gialle), Vincenzo Capelli (Aniene), Mario Paonessa (Fiamme Gialle), Pierpaolo Frattini (Aniene), Leopoldo Sansone (CRV Italia), Giuseppe Vicino (CRV Italia), Paolo Perino (Fiamme Gialle) e dal timoniere Enrico d'Aniello (CN Stabia). Riserve Senior sono Rosario Agrillo (Fiamme Oro) e Bernardo Nannini (Can. Firenze). Tra i Pesi Leggeri, sono i campioni mondiali Under 23 Leone Barbaro (Tirrenia Todaro) e Matteo Mulas (Lavoratori Terni) a difendere i colori azzurri nel doppio. Il quattro senza è composto da tre poliziotti, i campioni mondiali in due senza Luca De Maria e Armando dell'Aquila più Martino Goretti (capovoga a Londra), e l'iridato Under 23 Alin Zaharia (Can. Caprera Torino). Riserva il campione mondiale Under 23 Francesco Pegoraro (Sisport Fiat). In campo femminile, reduce dal bronzo ai Mondiali Universitari, sarà Laura Schiavone (Can. Irno) a misurarsi nel singolo mentre il doppio vede protagoniste Giulia Pollini (Can. Cernobbio) ed Erika Bello (CC Civitavecchia), medaglia di bronzo nel quattro di coppia Pesi Leggeri agli ultimi Mondiali. Nel quattro di coppia ci sono le Under 23 Gaia Marzari (Can. Lario), Laura Basadonna (Sisport Fiat), Veronica Paccagnella (Can. Sampierdarenesi) e Silvia Torsellini (Can. Gavirate). Dopo l'esordio olimpico, sarà ancora due senza per Claudia Wurzel e Sara Bertolasi, entrambe in forza alla Canottieri Lario. Le azzurre saliranno anche sull'otto insieme alla capovoga Enrica Marasca (Marina Militare), Gaia Palma (Sisport Fiat), Gabriella Bascelli (Can. Lazio), Giada Colombo (Can. Tritium), Alessandra Patelli (Sile Treviso), Sara Magnaghi (Can. Moltrasio) e la timoniera Federica Cesarini). Riserve sono le Junior Beatrice Arcangiolini (Can. Firenze) e Ludovica Lucidi (Tevere Remo). Laura Milani ed Elisabetta Sancassani, entrambe Fiamme Gialle, prendono il via nel doppio Pesi Leggeri. IL PROGRAMMA - Gli Europei scatteranno alle 9:30 di venerdì con le batterie. Recuperi al via dalle 15. Sabato mattina ancora recuperi dalle 10:30 con semifinali al via a partire dalle 11. Le finali per l'assegnazione dei titoli continentali si svolgeranno domenica a partire dalle 11. Leggi i commenti I commenti dei lettori 

Borriello e Immobile, il Genoa va assalto della Juventus con due ex bianconeri. Anzi, con uno perché l'intenzione di De Canio è di partire inizialmente con il solo Immobile. Per tante ragioni, non ultima quella di non buttare a mare due mesi di lavoro. Il suo Genoa in ritiro ha lavorato per giocare il 433; ci sarà tempo e modo per cambiare rotta, anche perché le potenzialità di giocatori come Immobile e Borriello andranno sfruttate al massimo. Ma nel calcio si improvvisa nulla e non ci si può inventare in quattro giorni un nuovo modo di giocare. Immobile, infatti, sino a lunedì era con l'Under 21 e Borriello non è ancora al top della condizione. Impensabile allora avventurarsi in nuove strade tattiche contro la squadra campione d'Italia e che è imbattuta da oltre un anno. Per altro De Canio deve far fronte anche all'assenza di Vargas: il peruviano si è stirato durante la partita della sua nazionale con il Venezuela, ha dato forfait per il match con l'Argentina, e dovrà sicuramente saltare la partita con la Juve. A rischio anche la presenza contro la Lazio. Gigi Maifredi perse l'Europa con la Juve proprio a Marassi e, ricordando quella sua disavventura firmata Skuhravy e Branco, ha messo in guardia Pirlo e compagni delle insidie che il match di domenica può nascondere: "Immobile lo ritengo il miglior colpo di mercato italiano: sa far gol in tutti i modi. Borriello è ritornato nella sua isola felice, però occorrerà vedere se sarà in grado di essere ancora protagonista dopo qualche annata in tono minore. La Juventus però resta come organico ed organizzazione di gioco la squadra più forte del campionato". Appurato che non partirà con Immobile e Borriello insieme, resta da scoprire gli altri interpreti che De Canio sceglierà per un 433 che molto spesso finirà per trasformarsi in un 451. Probabilmente le sue scelte dipenderanno anche dalla formazione della Juventus. Ma solo da domani Conte comincerà a lavorare in funzione della partita di domenica; oggi infatti tornerà ad avere a disposizione i suoi 14 nazionali, ma Isla e Vidal, che hanno giocato ieri sera contro la Colombia, ovviamente non sono potuti rientrare in tempo per l'allenamento. Non è da escludere che il tecnico bianconero opti per il turn over, in funzione della partita di Londra contro il Chelsea di mercoledì prossimo. Del resto la Juventus ha allestito una rosa importante anche numericamente proprio per poter essere competitiva su tutti e due i fronti. Di sicuro sarà in campo Chiellini che ha recuperato dall'infortunio rimediato contro l'Udinese e che l'ha costretto a saltare l'impegno con la Nazionale, scatenando le polemiche da parte romanista per la convocazione invece di De Rossi che era uscito malconcio dalla partita con l'Inter e che dopo Sofia dovrà star fuori almeno due settimane. 
PARIGI - "I fatti stanno dando ragione a Platini. Il calcio rischia di finire nelle mani dei criminali". Dalla Sorbona di Parigi, dove è intervenuto in un simposio sull'integrità nello sport, Alessandro Del Piero si schiera al fianco di un altro grande ex n. 10 della Juventus, ora presidente dell'Uefa, nella difficile battaglia contro il calcioscommesse. E invita il massimo ente calcistico europeo a non abbassare la guardia. "Platini già diversi anni fa si era detto preoccupato per tanti piccoli segnali che arrivavano nel nostro mondo. Purtroppo le paure sono diventate realtà. E' triste pensare che il calcio sia fonte di preoccupazione come avviene per i delitti compiuti dal grande crimine ma come tale, evidentemente, la vicenda va trattata. Il fenomeno è diventato grave". CHI BARA TRADISCE LO SPORT - Anche per questo si è recato a Parigi per parlare ai ragazzi: "Sono orgoglioso di diffondere i valori dello sport per proteggerne l'integrità. Io li ho imparati dal calcio e vorrei che li imparassero anche i miei figli. Credo alla legge del campo e solo a quella. Chi bara tradisce lo sport e deve sapere che sporcare lo sport significa anche compromettere il proprio futuro". Parole che sono sembrate una vera e propria bacchettata ai tanti colleghi coinvolti nell'ultimo scommessopoli. FARINA HA AVUTO CORAGGIO - Di contro ha spezzato una lancia in favore dell'unico giocatore che ha denunciato un tentativo di combine, l'ex difensore del Gubbio Simone Farina, ora rimasto senza un ingaggio. "E' una vicenda che non conosco abbastanza in profondità per poter giudicare, ma sicuramente Farina ha avuto coraggio. Entrare in una squadra può richiedere più o meno tempo. Mi auguro per lui che, se vuole continuare a giocare, possa continuare a farlo". Leggi i commenti I commenti dei lettori 
Ha accusato un malore mentre pedalava con una comitiva di 4 amici sulle colline di Gambassi Terme, è crollato a terra ed è stato travolto da un suv che proveniva dalla direzione opposta. L'uomo, un turista tedesco di 63 anni, era probabilmente già morto quando il fuoristrada guidato da un 19enne di Volterra lo ha investito nei pressi del passo del Cornocchio. L'episodio è avvenuto intorno alle 14, lungo un tratto in discesa della provinciale 43. La polizia municipale di Montaione, intervenuta sul posto per i rilievi insieme all'elisoccorso, un'automedica e all'ambulanza di Certaldo, ipotizza che il ciclista sia deceduto prima di essere travolto dal suv, anche se i suoi amici non lo avrebbero affatto visto perdere il controllo della bici prima di cadere. La  dinamica dell'incidente è dunque ancora da chiarire. La salma dell'uomo è stata portata all'istituto di medicina legale di Firenze a disposizione della magistratura, mentre entrambi i mezzi coinvolti sono stati sequestrati. I vigili hanno rintracciato e informato della disgrazia, tramite il consolato tedesco, i parenti del 63enne in Germania. 
ROMA - Un gol a 4' dalla fine di Soldado, smarcato in area da Fabregas, piega la resistenza della Georgia (0-1) ed evita ai campioni del mondo e d'Europa della Spagna una figuraccia nella gara d'esordio. Nella seconda giornata delle qualificazioni mondiali, si salva in extremis, grazie a un rigore di Lampard all'87' anche l'Inghilterra a Wembley con l'Ucraina. La squadra di Blokhin ha lungo ha cullato sogni di gloria e di rivincita, dopo la beffa ad Euro 2012, grazie al bel destro a giro di Konoplyanka al 39'. Ma alla fine si è dovuta accontentare del pari. SOFFRONO PORTOGALLO E GERMANIA - Soffrono anche altre due big: il Portogallo deve penare per oltre un'ora (64' Varela) prima di sbloccare il risultato e portare a casa (3-0) 3 punti vitali contro l'Azerbaigian. A mettere al sicuro il risultato pensano Postiga all'85' e Bruno Alves all'88'. La Germania fatica più del previsto a Vienna (1-2) con l'Austria che, dopo aver subito l'uno-due targato Reus ed Ozil su rigore a cavallo dell'intervallo, ha tenuto fino in lungo in apprensione gli uomini di Low riducendo le distanze (57') con Junuzovic. Ha fatto poco meglio la Francia che solo nella ripresa è venuta a capo della coriacea Bielorussia vincendo 3-1 con le reti di Capoue, Jallet e Ribery. BENE OLANDA E LA RUSSIA DI CAPELLO - Promosse a pieni voti solo l'Olanda, che ha maramaldeggiato (1-4) in Ungheria grazie alla doppietta di Lens e ai gol di Martens ed Huntelaar, e la Russia di Capello che ha superato brillantemente il test Israele passando per 0-4 a Ramat Gan con la doppietta di Kerzakov e i gol di Kokorin e Fayzulin Le altre sfide girone per girone: GRUPPO A - La Serbia di Mihajlovic cancella l'opaco 0-0 dell'esordio in Scozia con una convincente vittoria per 5-1 a spese del Galles. Ad aprire la marcature ha pensato l'ex laziale Kolarov. Poi a completare la festa hanno pesanto Tosic, con una doppietta, Djuricic, Ivanovic e Sulejmani. Per i britannici inutile gol di Bale. Nel match-clou della serata il Belgio ha fermato con Gillet il tentativo di fuga della Croazia, passata in vantaggio nel primo tempo con Perisic. La Scozia non decolla: 2° pari interno di fila, stavolta con la Macedonia. Ad evitar eil peggio, dopo la redte di Noveski, ha pensato il solito Miller. GRUPPO B - L'Italia resta da sola in vetta grazie alla Bulgaria che ferma 1-0 l'Armenia. Risolve Manolev, già a segno contro gli azzurri. GRUPPO C - Dietro alla Germania esce la Svezia che vince col minimo sforzo all'esordio col Kazakistan. Gioca ma non segna Ibrahimovic. A risolvere la pratica, con un gol per tempo, pensano Elm e Berg. GRUPPO D - L'Olanda viene affiancata dalla Romania che, secondo pronostico, travolge 4-0 Andorra con le reti dell'ex udinese Torje, Lazar, Gaman e Maxim. La Turchia si rilancia superando nettamente l'Estonia con i gol dell'ex interista Emre, Bulut e Inan. GRUPPO E - La Svizzera resta da sola in vetta battendo per 2-0 l'Albania. Segna ancora il "napoletano" Inler, stavolta su rigore, mettendo al sicuro un risultato sbloccato dalla rete di Shaqiri al 23'. Una rete in pieno recupero del fratellino dell'ex romanista Riise, Bjorn, consente alla Norvegia di superare in rimonta (2-1) la Slovenia di Ilicic e riscattare lo scivolone in Islanda. Risorge anche Cipro che piega proprio l'Islanda per 1-0 con una rete, nella ripresa, di Makridis. GRUPPO F - Russia e Portogallo possono star tranquille. Dietro c'è il vuoto. Colpa, soprattutto, dell'Irlanda del Nord che si è fatta bloccare sull'1-1 a Belfast dal Lussemburgo. L'eroe della serata è da Mota, già a segno col Portogallo, che a 4' dalla fine ha replicato all'illusorio vantaggio siglato da Shiels. GRUPPO G - Tutto facile per Bosnia, Slovacchia e Grecia contro Lettonia (4-1), Liechtenstein (2-0) e Lituania (2-0). Nel 4-1 dei bosniaci (doppietta di Misimovic) c'è anche la firma del romanista Pjanic. Nella Slovacchia non segna Hamsik: decidono Sapara e Jakubko. Infine gli ellenici brindano grazie ai gol, nella ripresa, di Ninis e Mitroglou. GRUPPO H - Polonia e Montenegro agganciano in vetta l'Inghilterra vincendo facilmente le sfide con Moldova (2-0) e San Marino (0-6). A Breslavia risolvono Blaszczykowski su rigore e Wawrzyniak. Nella goleada di Jovetic e compagni da segnalare le doppiette di Beciraj e Delibasic. Leggi i commenti I commenti dei lettori 
MODENA - "Dobbiamo ritrovare quelle certezze e sicurezze che avevamo nel gioco e nell'entusiasmo". Cesare Prandelli non nasconde la sua delusione al termine di Italia-Malta: il ct non è soddisfatto della prestazione offerta dai suoi. "Nel secondo tempo abbiamo fatto meglio, ovviamente finché non realizzi il raddoppio si complica tutto: ci siamo tranquillizzati soltanto al momento del gol di Peluso. Settembre è un mese storicamente difficile per la nazionale, i ragazzi non sono al top della forma". BASTA TREQUARTISTI - L'inserimento di Insigne per Diamanti ha vivacizzato leggermente la manovra azzurra: Prandelli boccia l'assetto con il trequartista. "Torno su un vecchio discorso, non voglio calciatori di quel tipo ma ragazzi che sappiano attaccare lo spazio. In queste tre gare, includo anche quella con l'Inghilterra, ho testato diversi giocatori. I punti di riflessione sono molti, in Armenia fra un mese avremo maggiore brillantezza. Dobbiamo insistere sull'ordine del nostro gioco, nella ripresa siamo cresciuti perché eravamo più larghi in campo e meno disordinati: contro squadre che si chiudono, le due punte e il trequartista si schiacciano e fanno fatica. Loro si difendevano in nove e uno di questi era costantemente su Pirlo, abbiamo faticato, cercando di liberare uno dei due centrali difensivi per iniziare l'azione: in occasioni del genere dovremo sfruttare gli altri centrocampisti, penso a quello che hanno fatto Motta e a Montolivo durante l'Europeo, per far girare meglio il pallone". Una battuta anche sull'archiviazione della posizione di Mimmo Criscito nel caso calcio scommesse legato al derby di Genova: "Sono felice per lui". DIAMANTI: HO FATICATO - Tirato in causa dalle parole di Prandelli, Alessandro Diamanti non fa polemica e ammette i problemi riscontrati nel primo tempo. "Ha ragione il mister, mi marcavano a uomo e non trovavo la posizione. Nella ripresa, con gli attaccanti più larghi, la squadra è cresciuta: l'importante è il risultato. Non sono soddisfatto della mia prova ma trovare spazi era impossibile, appena ci riuscito subivo falli. Ho cercato di allargarmi ma il mister mi voleva in posizione più centrale, volevo rispettare i suoi dettami. Non so se per me è un'occasione persa, so che ho fatto fatica: le conclusioni dovrà tirarle lo staff tecnico". LA GIOIA DI DESTRO - Uno dei volti sorridenti della serata è quello di Mattia Destro, al primo centro in Nazionale. "Sono contento, in Bulgaria non ero riuscito a sfruttare le occasioni avute e oggi è arrivato il gol. Con questi compagni hai sempre la sensazione di poter segnare. Abbiamo giocato contro una squadra chiusa, era difficile penetrare la difesa e abbiamo cercato il possesso palla. Loro hanno fatto una grande partita a livello difensivo. Ho giocato in fascia quando è entrato Insigne, sono giovane e posso imparare altri ruoli, lo sto facendo anche nella Roma. Mi metto a completa disposizione della squadra e faccio di tutto per giocare bene". INSIGNE, L'EMOZIONE DEL DEB - Lorenzo Insigne, che nel secondo tempo ha esordito in azzurro, si gode le sensazioni del debutto. "Ho provato una fortissima emozione, sono contento per me e per la squadra, che ha saputo vincere. Prandelli mi ha detto di stare tranquillo perché conoscevo i movimenti della posizione che avrei dovuto ricoprire. Malta ha saputo chiudersi in difesa, non era facile trovare spazio. Dedico questo esordio alla mia famiglia e alla mia ragazza". PELUSO: GOL DA RICORDARE A VITA - Sorride anche Federico Peluso, terzino alla prima da titolare e autore del 2-0. "Ero molto emozionato all'inizio, poi Pirlo e gli altri veterani mi hanno messo a mio agio. La gioia di questa sera la porterò nel cuore per tutta la vita. Non mi sento un titolare, le decisioni spettano al mister, io devo soltanto fare bene con l'Atalanta. Sono pronto a lottare per un posto, al momento penso solamente alla felicità che ho provato questa sera". GHEDIN: SONO SODDISFATTO - Parla anche il ct di Malta, l'italiano Pietro Ghedin. "Siamo soddisfatti, abbiamo disputato una grande gara. Ci andava bene l'1-0 contro una squadra fortissima, una potenza del calcio mondiale. I miei ragazzi si sono comportati bene, ci aspettavamo sicuramente di più dall'Italia che forse è ancora un po' in fase di rodaggio, noi abbiamo chiuso gli spazi al meglio". Leggi i commenti I commenti dei lettori 
