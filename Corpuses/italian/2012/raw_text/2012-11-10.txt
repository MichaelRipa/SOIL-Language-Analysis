Elezioni. Il più presto possibile. È questo che invoca adesso il centrosinistra inviando un messaggio, chiaro, al governo Monti. A cominciare dal sindaco Giuliano Pisapia. A schierarsi compatto contro l'ipotesi di un election day ad aprile è soprattutto il Pd. Che, a partire dal segretario nazionale Pier Luigi Bersani fino ai vertici locali del partito, invoca le urne. Perché la Lombardia, è l'appello, non può rimanere nel limbo per sei mesi, non può aspettarne altri cinque "con un presidente dimezzato e delegittimato dagli scandali, con una giunta transitoria che sta prendendo decisioni importanti senza avere più una maggioranza consigliare", è l'attacco del vice segretario regionale dei Democratici, Alessandro Alfieri. Sembrava essersi risolto, il rebus del voto. Per la Lombardia, il Lazio e il Molise, l'orizzonte sembrava essere a fine gennaio, al più tardi all'inizio di febbraio. E invece, la sorpresa che sta agitando le acque della politica è arrivata durante l'ultimo consiglio dei ministri: in cantiere ci sarebbe l'ipotesi di accorpare le consultazioni regionali e quelle politiche. Un'unica, generale chiamata al voto il 7 aprile. Troppo tardi, per il Pd. Che teme la paralisi amministrativa di una Regione con in sella un presidente, Roberto Formigoni, ormai disarcionato. È per questo che, spiega Alfieri, "ci muoveremo in tutte le sedi perché si vada a votare nel più breve tempo possibile per dare alla Regione un governo stabile che dia risposte ai problemi dei lombardi ". Anche il consigliere regionale uscente Franco Mirabelli è netto: "Attendere sei mesi sarebbe una follia. Il Consiglio non può più esercitare i poteri di controllo e di indirizzo mentre i problemi dei lombardi non sono diminuiti ". Parole replicate dal sindaco di Lodi, il renziano Lorenzo Guerini: "Sarebbe un errore: è necessaria una giunta legittimata dal voto". A bocciare l'idea di elezioni così lontane nel tempo sono Chiara Cremonesi (Sel) - "La Lombardia non può attendere" - e il segretario regionale dell'Idv, Sergio Piffari: "Condivido la necessità di tagliare i costi della politica - dice - ma l'accorpamento ad aprile sarebbe errato e controproducente. Non si può - è la postilla dedicata a Formigoni - lasciare un uomo solo al comando di una Regione i cui consiglieri si sono dimessi". E proprio il governatore non rinuncia, via Twitter, a una polemica con il centrosinistra: "Improvvisamente i Pd lombardi scoprono quel che io ripeto da 30 giorni, e cioè che non bisogna votare al aprile. Ben svegliati". 
Il titolare 43enne di un’officina meccanica di Nichelino specializzata in riparazione di mezzi pesanti è stato trovato morto schiacciato dal pettine elevatore di un camion per la raccolta della spazzatura. Il meccanico si chiamava Fabio Rascacci. La morte, secondo quanto è stato possibile accertare, risale alla mattinata . Forse Rascacci voleva portare a termine un lavoro urgente e si era recato da solo nella sua officina di via Buffa 19. Verso sera il fratello, che lavora con lui, non avendolo visto per tutto il giorno è andato a cercarlo nel capannone. Sconvolto dalla tragica scoperta, l’uomo ha chiamato il 118 e i carabinieri. 
PESCARA - "Nei primi 10 minuti siamo stati a guardare, c'è stata poca cattiveria nei contrasti. Diventa difficile commentare un 6-1, anche se nel primo tempo la squadra ha fatto anche qualcosa di buono". Giovanni Stroppa cerca di guardare il bicchiere mezzo pieno, nonostante il pesante rovescio interno contro la Juventus. "A tratti abbiamo dimostrato di essere vivi, pur sbagliando tanto". IO VADO AVANTI - Le voci di esonero non preoccupano il mister biancoceleste. "Ogni settimana siamo qui a parlare della mia panchina, chiedetelo alla società, io vado avanti nel mio lavoro: ci sono cose da migliorare e non posso aggiungere altre considerazioni, sono convinto del mio operato. C'è da mettere più cattiveria in campo, noi stiamo ancora metabolizzando la categoria: purtroppo contro una Juventus di questo livello diventa anche difficile. Pirlo troppo solo? Non doveva accadere, Jonathas e Abbruscato avevano il compito di dargli fastidio con la squadra schiacciata, mentre in fase di pressing doveva alzarsi Quintero. Nelle prime partite lui giocava trequartista, senza però incidere come potrebbe fare: nessuno lo obbliga a rimanere basso, davanti alla difesa, mi piacerebbe vederlo accompagnare di più l'azione. Può essere determinante anche in fase di conclusione". NON HO OFFESO BANTI - Stroppa è stato espulso per proteste nel finale: il tecnico spiega le sue ragioni. "Mi è stato detto che ho reclamato in maniera troppo plateale: ho soltanto allargato le braccia, senza offendere nessuno". L'allenatore sente la fiducia della società e allontana ogni voce di mercato. "Mi confronto giornalmente con la dirigenza, mi sono assunto le mie responsabilità in passato ma da qualche partita a questa parte vedo cose importanti, quello di questa sera è un brutto passo falso contro una squadra più forte. Aver preso sei gol fa male ma la reazione dei ragazzi sotto di due gol non è da buttar via. Non so se la società vorrà intervenire sul mercato a gennaio, vedremo: per adesso lavoro con questo gruppo". PERIN E BUFFON - Al fischio finale di Banti, Buffon ha consolato Mattia Perin, estremo difensore del Pescara: il portiere, di proprietà del Genoa, analizza la partita e rivela il contenuto del colloquio. "Gigi mi ha detto di non mollare, di rimanere spensierato e di andare avanti, facendo il meglio possibile. Il colpo in testa nel finale? Lì per lì mi ha fatto male, ora sto bene: mi sento peggio per i sei  gol subiti. Abbiamo giocato contro una grande squadra, venivamo da un successo importante con il Parma ma sapevamo di andare ad affrontare una big: è andata così, dobbiamo ripartire dal Siena per fare punti". Leggi i commenti I commenti dei lettori 
PESCARA - "Stasera l'importante era vincere, noi abbiamo stravinto e fatto capire che il passo falso conto Inter è dimenticato: a volte dalle sconfitte ci si rialza ancora più forti, noi abbiamo lavorato sugli errori commessi e ora dobbiamo continuare così, come sempre fatto". Fabio Quagliarella è il grande protagonista del successo sul Pescara: tre gol di grande qualità per l'attaccante. "Per me è la prima tripletta in carriera e fa un bell'effetto. Voglio dedicarla a mia mamma che è stata operata e mi guarda dall'ospedale". ALESSIO: GRANDE DETERMINAZIONE - "Siamo stati determinati e cattivi sin dall'inizio: che partita!" Angelo Alessio si concede un'esclamazione nell'immediato post partita: la Juventus è stata praticamente perfetta. "Il nostro calcio è organizzato e imprevedibile, in questa squadra segnano tutti, oggi è stata la volta degli attaccanti. Nelle ultime due gare ho visto nei ragazzi tanta aggressività e intensità, queste sono le armi che hanno contraddistinto il nostro ciclo positivo e dobbiamo mantenerle. Il nostro lavoro è quello di fare il massimo con l'organico che abbiamo a disposizione, senza pensare al mercato". L'IMPORTANZA DI CONTE - Alessio ribadisce il ruolo fondamentale di Antonio Conte, nonostante la squalifica, nominandolo a più riprese. "La decisione sul sostituto di Pirlo (ammonito, era in diffida, ndr) contro la Lazio la prenderà Antonio, i ragazzi devono allenarsi e continuare sulla traccia di quello che si è fatto oggi. Isla? Ha fatto bene in coppa e oggi meritava la conferma, non c'è preclusione né gerarchia: si gioca il posto con Lichtsteiner, l'importante è avere un gruppo di giocatori che si mettono a disposizione dello staff. Pogba? Ha violato il regolamento dello spogliatoio, Conte ha deciso di tenerlo fuori". Leggi i commenti I commenti dei lettori 
ROMA - Matteo Renzi se la prende con i telegiornali. Il sindaco di Firenze, che domani sarà ospite della trasmissione "Quelli che", si lamenta del poco spazio che gli danno i tg i Tg Rai di prima serata: "Il 60% dello spazio dedicato ai candidati alle Primarie va a Bersani, circa il 30% a Vendola. Io sto sotto al 10%", scrive Renzi il cui staff ha monitorato i Tg dal 17 ottobre al 6 novembre."Ma va bene lo stesso. Nessun vittimismo, sia chiaro: ma se guardo i numeri rimango senza parole". Immediata la replica di Alessandra Moretti, portavoce del comitato Bersani 2013: "Renzi sa che Bersani è il segretario nazionale del Pd e sa anche che la sua presenza nei telegiornali è dovuta soprattutto al ruolo che ricopre. Non vorremmo che Renzi preferisse cedere lo spazio di Bersani in tv a Cicchitto e Gasparri". Di rincalzo Bruno Tabacci, uno dei cinque candidati alle primarie del centrosinistra, commenta: "I dati resi noti da Matteo Renzi sulla disparità di trattamento nei Tg della Rai dei candidati alle primarie del centrosinistra, fotografano una situazione già ampiamente nota e sotto gli occhi di tutti". "La mancanza di un minimo di par condicio - continua Tabacci - è resa ancora più grave dal fatto che, mentre siamo in presenza di un governo tecnico, quindi super partes, il servizio pubblico continua a comportarsi secondo vecchie e inaccettabili logiche. E' grave la situazione nei telegiornali ed è almeno altrettanto grave il fatto che la Rai non preveda nemmeno un confronto in prima serata tra i candidati. Considerato che anche il Pdl si appresta, forse, a fare le primarie, sarebbe il caso che anche i consiglieri di amministrazione del centrodestra prendessero fin da ora posizione su questa mancanza di imparzialità della Rai". Intanto Bersani si è dimostrato più battagliero che mai a due giorni dal confronto televisivo su Sky tra i cinque candidati alle primarie del centrosinistra. Dal palco del teatro romano Eliseo, dove è intervenuto alla manifestazione organizzata dal quotidianio l'Unità e dal settimanale Left, il segretario Pd interviene su temi diversi. Boccia l'ipotesi di riforma delle legge elettorale proposta da Pdl, Udc e Lega: "Non penseranno mica che mi metto a fare un governo con Berlusconi e Fini? E insiste: "Chi pensa che dalla frammentazione venga fuori un Monti-bis è da ricovero. Sarebbe una palude e dalla palude viene fuori solo un altro turno elettorale e si va come in Grecia a votare dopo sei mesi". Se la prende con Casini: "Morirà di tattica, deve decidersi a tenere la barra dritta". Torna a smentire di aver ipotizzato una partecipazione di Elsa Fornero al suo governo. "Quando ho detto che, sul piano di principio, i ministri dell'attuale governo possono entrare in politica ero in polemica con Gasparri secondo cui i membri del governo tecnico perdono i diritti politici", ha spiegato. Certo, Nichi Vendola ieri ha polemizzato, ha ammesso: "E qualcuno ci ha ricamato sopra...". Va all'attacco anche sul fisco: "Io partirei dal fatto che i ricchi devono pagare le tasse perchè raddoppiare o triplicare lo zero non è un grande incasso", dice ricollegandosi all'annuncio del presidente americano Barack Obama di voler alzare le tasse ai più ricchi. "Me la sono molto presa - aggiunge - con le Cayman e con i paradisi fiscali perchè in questo momento la ricchezza sa dove andare e scappa mentre la povertà resta". Ma sul fronte interno, prova a distendere gli animi. "Non c'è bisogno di fuoco amico: i progressisti hanno già degli avversari fortissimi. Seri e numerosi. C'è un'ondata di smarrimento che trova un'offerta politica. Dobbiamo riconoscere qualche ragione alla rabbia, ma bisogna far capire che da sole rabbia e sfiducia non risolvono i problemi". Dal canto suo Nichi Vendola, a Prato per una manifestazione per le primarie del centrosinistra, ribadisce le  critiche al governo Monti: "Io non so come si faccia a lodare l'azione di un governo come questo di Mario Monti -ha detto il leader di Sel- mentre l'Italia sta precipitando in una condizione di deriva recessiva, con percentuali di disoccupazione che sono in costante crescita, con una decrescita industriale così drammatica". Su Renzi Vendola non usa mezzi termini: "Un cambiamento così generico, così frizzante ma superficiale come quello che propugna Matteo Renzi rischia di essere alla lunga un'operazione trasformistica". E sui "tatticismi" del leader Udc sulla riforma della legge elettorale, Vendola commenta: "Il tatticismo estenuante di Pier Ferdinando Casini è ormai un vero genere letterario nella storia politica italiana. Penso che il fatto che egli sia tornato in quella compagnia di giro Pdl-Lega-Udc che costruì il porcellum e addirittura sia tornato lì per perfezionare il delitto mi pare veramente significativo". Lancia, infine, una stoccata a Renzi sulla scuola: "Sono contento che Bersani alla fine la pensi come noi sulla scuola e sugli effetti disastrosi delle scelte del governo. Naturalmente quando si parla di problemi concreti di milioni di italiani, di migliaia di docenti e studenti: Renzi non pervenuto". Per Fassino l'esito delle primarie non è così facile da prevedere: "Non bisogna dare per scontato l'esito delle primarie, la competizione è aperta". "Pierluigi Bersani ha i numeri per vincere le primarie - ha aggiunto il sindaco di Torino- ma non dobbiamo dare nulla di scontato" perchè "in un panorama politico caratterizzato da una forte disaffezione verso i partiti, qualsiasi posizione destrutturante ha facile presa". "La candidatura di Matteo Renzi - ha concluso - viene vista in alcuni settori più per il suo effetto destrutturante che costruttivo, ma il Paese non ha bisogno di ulteriori destrutturazioni". 
PESCARA - Scrivere di una partita mai esistita non è semplice. Nemmeno frequente, a questi livelli. Ma Pescara-Juventus, di fatto, aveva preso la strada di Torino prima del fischio d'avvio di Banti. Da una parte la matricola spaventata, dall'altra la super potenza ancora infuriata per il primo incidente di percorso: è una mattanza, visto che chi si difende non sa farlo e chi attacca è formidabile nel colpire a ripetizione. Il risultato espresso dal tabellino è figlio di un racconto parziale, arenatosi all'ottavo minuto della ripresa per magnanimità bianconera, con i campioni d'Italia che amministrano vantaggio e possesso palla come in un'amichevole infrasettimanale. SOLO NOVE MINUTI - Stroppa sacrifica il talento di Weiss e Caprari sull'altare di un equilibrio tattico inesistente, impostando i suoi con un 5-3-2 passivo fino all'esasperazione. La manovra bianconera va a nozze, con i centrocampisti liberi di fraseggiare senza pressione al limite dell'area. Dopo nemmeno un minuto Giovinco impegna severamente Perin, risposta eccellente del portiere. Al 9' è già vantaggio. Bocchetti sbaglia il disimpegno in uscita di palla, servendo Vidal: il cileno chiede e ottiene il dai e vai da Giovinco, sfruttando un corridoio lasciato libero dall'inguardabile difesa biancoceleste. Per il centrocampista è un gioco da ragazzi la conclusione a tu per tu con Perin, 0-1. Quagliarella va subito vicino al raddoppio, avendo modo di ricevere in completa solitudine ai 16 metri: destro di poco a lato. Ci riesce al 22', quando Isla lo serve in area. Non c'è opposizione, l'attaccante prende la mira e chiude alla perfezione il diagonale. ILLUSIONE ABRUZZESE - La Juventus si addormenta sul doppio vantaggio, Cascione la sveglia di soprassalto, dopo la prima scossa rappresentata dal palo di Quintero su punizione. Cross di Nielsen da destra, splendida incornata del centrocampista a battere Buffon. Proprio Nielsen va addirittura vicino al 2-2 con una conclusione in corsa, ultima velleità della nottata pescarese. Alla mezz'ora Quagliarella viene servito nel cuore dell'area, spalle alla porta: il suo tacco per Asamoah viene deviato, la sfera si impenna, per il ghanese cambia poco. Rovesciata da due passi, Perin si arrende nuovamente. Al 37' Giovinco scambia con Marchisio e spara al volo con il destro, 1-4, l'Adriatico rumoreggia. Il quinto schiaffo arriva in chiusura di tempo: Vidal scatena la velocità di Quagliarella, il diagonale stavolta trova anche la complicità di Perin. LA MAGIA DI QUAGLIARELLA - Il copione non cambia in avvio di ripresa: Marchisio sfiora il gol al 3', Quagliarella spreca una ripartenza al 7', ottenendo soltanto un corner. L'attaccante si riscatta sugli sviluppi dell'angolo. Bonucci gli salta davanti senza colpire il pallone, per il 27 bianconero non è un problema: sforbiciata che finisce sotto l'incrocio, a ricordare una perla simile della punta campana, siglata ai tempi della Sampdoria contro la Reggina. La Juventus, con Giovinco, ha per due volte l'occasione buona per il settimo gol: il mancino dell'ex Parma è benevolo nei confronti dei padroni di casa, il passivo non aumenta. Nel Pescara l'ultimo ad arrendersi è Weiss, che al 27' viene atterrato da Padoin in area: Banti lascia correre e spedisce negli spogliatoi Stroppa, punito per proteste. Al triplice fischio Buffon si precipita da Perin e gli parla da fratello maggiore, consolandolo per una serata da incubo all'interno di una partita che non è mai esistita. Non fosse per i tre punti, ovviamente: quelli che rilanciano momentaneamente la Vecchia Signora a +4 sull'Inter, in attesa del match di Bergamo. Pescara-Juventus 1-6 (1-5) Pescara (5-3-2): Perin 5.5; Zanon 5, Cosic 4.5, Capuano 4.5 (1' st Caprari 6), Bocchetti 4.5, Modesto 5; Nielsen 6, Quintero 5.5, Cascione 6.5; Abbruscato 5 (20' st Vukusic 5.5), Jonathas 5 (9' st Weiss 6). (Falso, Pelizzoli, Balzano, Romagnoli, Bjarnason, Soddimo, Togni, Celik). All.: Stroppa Juventus (3-5-2): Buffon 6; Barzagli 6, Bonucci 6, Chiellini 6 (20' st Marrone 6); Isla 6.5 (14' st Padoin 5.5), Vidal 7, Pirlo 6.5, Marchisio 6.5, Asamoah 7; Quagliarella 9 (23' st Bendtner 6), Giovinco 7. (Rubinho, Storari, Caceres, Lichtsteiner, Lucio, Giaccherini, Matri, Vucinic). All.: Alessio Arbitro : Banti di Livorno Reti : 9' pt Vidal, 22' pt Quagliarella, 25' pt Cascione, 30' pt Asamoah, 37' pt Giovinco, 45' pt e 8' st Quagliarella Ammoniti : Modesto e Pirlo per gioco falloso, Jonathas per proteste Recupero : 1' e 2' Leggi i commenti I commenti dei lettori 
LONDRA - Cade il vertice della Bbc per il caso dei reportage sulla pedofilia. Oggi si è dimesso George Entwistle, direttore generale della British Broadcasting Company da soli due mesi, travolto da una bufera che sta facendo sprofondare la gloriosa emittente britannica in una gravissima "crisi di fiducia". La decisione è arrivata in serata, dopo che era stato costretto alle scuse pubbliche, in diretta: "Quel servizio non sarebbe dovuto andare in onda. Abbiamo sbagliato e ce ne scusiamo, senza riserve". La notizia delle dimissioni è però stata data prima da una tv concorrente, Itv, e in particolare dalla sua famosa reporter Lucy Manning. Nella lettera di dimissioni, postata sul sito della Bbc poco dopo le 22 (ora italiana), Entwistle si assume tutto il carico di responsabilità per quelli che definisce "inaccettabili standard giornalistici": "Alla luce del fatto che il direttore generale è anche il il  responsabile editoriale di tutti i contenuti; e alla luce degli  inaccettabili standard giornalistici del documentario di Newsnight  trasmesso il 2 novembre scorso, ho deciso che la cosa più dignitosa da  fare fosse dimettermi dal ruolo di direttore generale". E' uno dei direttori meno longevi della storia della della Bbc, solo 54 giorni al timone del prestigioso media pubblico britannico. Ma anche quello che si è trovato a far fronte alla sua crisi più nera. IL TESTO DELLA LETTERA Il caso di diffamazione ha coinvolto Lord Alistair McAlpine, figura di spicco del partito conservatore, accusato di pedofilia  dopo che un uomo vittima di abusi sessuali negli anni '70 e '80 in una casa di accoglienza per minori in Galles, aveva dichiarato alla trasmissione di punta della Bbc "Newsnight" che uno dei suoi 'carnefici' era un noto politico conservatore. Sebbene il nome non fosse stato rivelato, ci è voluto poco perché questo trapelasse e circolasse su Internet, alla mercè di chiunque. Ma ieri lo stesso uomo che lo aveva accusato, Steve Massahm, ha ammesso di essersi sbagliato e che il suo persecutore non ha nulla a che fare con Lord McAlpine, ex tesoriere dei Tory e stretto collaboratore di Margaret Thatcher, oggi settantenne che vive tra L'Inghilterra e il Salento, in Italia. E che ieri aveva rotto il silenzio smentendo di persona le voci circolate e minacciando azioni legali. Ma le scuse di Entwistle sono anche per il pubblico della Bbc che - a poche settimane dall'altro gravissimo scandalo esploso dopo le centinaia di denunce contro Jimmy Savile, dj e presentatore morto un anno fa e ora accusato di aver abusato sessualmente di fino a 300 minori - assiste attonito a questa incredibile 'scivolata' di quella che è il simbolo della televisione di qualità, del giornalismo impeccabile, esempio massimo di professionalità e correttezza. Allora cos'è andato storto? Perché i reporter di Newsnight (pluripremiata trasmissione di giornalismo d'inchiesta in onda da 36 anni) prima di andare in onda non hanno verificato le informazioni, fatto i controlli necessari? Quelli soliti, quelli che la Bbc 'insegna' a fare. "Era nostra responsabilità verificare e non siamo stati in grado di farlo", ha ammesso Entwistle, assicurando che sarà fatta chiarezza. Mentre Newsnight è stata sospesa, la produzione congelata, la redazione commissariata e non si escludono provvedimenti disciplinari. Entwistle pur essendo anche direttore responsabile della Bbc, ha dichiarato, nelle interviste in cui da questa mattina viene incalzato dai suoi stessi giornalisti, che non aveva visto il programma incriminato prima che andasse in onda il 2 novembre. Che non ne era stato informato, che ha saputo tutto dopo. Ma alla fine non ha potuto sopportare il peso della polemica. 
