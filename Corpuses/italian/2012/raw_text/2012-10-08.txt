Il Fondo monetario internazionale ha rivisto in peggio le previsioni sull'economia globale, avvertendo che il generale clima incertezza sta pesando con forza sulle prospettive: ora per quest'anno stima una crescita globale del 3,3 per cento, mentre sul 2013 un più 3,6 per cento. L'Italia. Il Fondo monetario internazionale ha consistentemente rivisto al ribasso anche le previsioni sull'economia dell'Italia: per quest'anno si attende una recessione del 2,3 per cento in termini di Pil, mentre nel 2013 la contrazione proseguirà con un ulteriore meno 0,7 per cento. Le cifre sono contenute nel nuovo World Economic Outlook, pubblicato dall'istituzione di Washington in occasione delle assemblee autunnali assieme alla Banca mondiale. In entrambi i casi si tratta di revisioni in peggio di 0,4 punti percentuali rispetto alle stime sull'Italia dello scorso 16 luglio. Sul 2012 il dato italiano è il peggiore tra i grandi paesi avanzati, mentre guardando a tutta l'area euro è la terza recessione più forte dopo il meno 6 per cento previsto dal Fmi per la Grecia e il meno 3 per cento del Portogallo. Non a caso il capo economista del Fondo, Olivier Blanchard, ha avvertito che nel breve termine Spagna e Italia "devono continuare i piani correttivi per ridare competitività ed equilibrio fiscale e mantenere la crescita, devono essere in grado di ricapitalizzare le banche, se necessario, senza appesantire il debito sovrano" e "finanziarsi a tassi ragionevoli". Non meno preoccupanti le previsioni sul mercato del lavoro:  dall'8,4 per cento medio registrato sul 2011, la disoccupazione è attesa  in aumento al 10,6 per cento sull'insieme di quest'anno. Inoltre secondo il Fmi subirà un ulteriore aggravamento nel 2013 raggiungendo l'11,1 per cento. Il rapporto deficit-pil dell'Italia nel 2012 sarà pari al 2,7% e all'1,8% nel 2013 secondo il Fiscal Monitor del Fmi. La congiuntura negativa ha portato il Fondo a peggiorare dello 0,3% in entrambi i casi il deficit che resta comunque tra i più bassi tra i paesi avanzati (nel 2013 è secondo solo a quello tedesco). Il debito-pil sarà al 126,3% nel 2012 al 127,8% nel 2013. Nel Fiscal Monitor si rileva inoltre che "Italia e Spagna stanno pagando interessi più alti" rispetto a quanto sarebbe atteso rispetto ai fondamentali dell'economia. L'area Euro. L'Fmi prevede un 2012 di ricaduta in recessione e un 2013 di crescita quasi al palo. Per quest'anno è previsto un calo dello 0,4 per cento del Pil complessivo di eurolandia, cui seguirà un limitato più 0,2 per cento il prossimo: cifre riviste in peggio rispettivamente di 0,1 e 0,5 punti percentuali rispetto a sei mesi fa. Un quadro generale che ancora una volta nasconde dinamiche divergenti tra i paesi dell'Unione valutaria, che da un estremo vede la Germania limitare i danni con tassi di crescita modesti - più 0,9 per cento su 2012 e 2013 - dall'altro vede la Grecia sprofondare sempre più nel baratro. La penisola ellenica infatti non riuscirà a sganciarsi dalla recessione e dopo un meno 6,9 per cento del Pil nel 2011 subirà un ulteriore meno 6 per cento nel 2012 e un meno 4 per cento nel 2013. E intanto la disoccupazione proseguirà con una impennata tale da raggiungere il valore più elevato in Europa, perfino oltre quello della Spagna: secondo il Fmi la disoccupazione in Grecia toccherà il 23,8 per cento quest'anno e il 25,4 per cento nel 2013. In Spagna invece dopo un 24,9 per cento. Quest'anno la disoccupazione salirà al 25,1 per cento nel 2013, con un pil al meno 1,5 per cento sul 2012 e al meno 1,3 per cento nel 2013. Male anche il Portogallo, che vedrà il Pil calare del 3 per cento quest'anno e di un altro 1 per cento nel 2013, anche qui la disoccupazione è in forte aumento fino al 16 per cento il prossimo anno. Mentre si salva l'Irlanda, tornata a crescere con un più 0,4 per cento nel 2012 e un più 1,4 per cento nel 2013. Il resto del mondo . I tagli alle previsioni di crescita non risparmiano quasi nessun paese. Gli Stati Uniti si sono visti marginalmente alzare la stima 2012, di 0,1 punti percentuali al più 2,2 per cento, ma si sono visti tagliare la previsione 2013 in misura analoga al più 2,1 per cento. Sul Giappone il Fmi ha tagliato di 0,2 punti la stima 2012, al più 2,2 per cento, e di 0,2 unti sul 2013 al più 1,2 per cento. Previsioni tagliate anche su molti dei nuovi pesi massimi dell'economia, tra cui la Cina, 0,2 punti in meno su entrambi gli anni, che secondo il Fmi registrerà un più 7,8 per cento del pil quest'anno e un più 8,2 per cento nel 2013. I fattori di rischio . La crisi nell'area euro resta il maggior fattore di rischio su queste prospettive. Ma l'istituzione internazionale mette in guardia anche dai rischi negli Usa, dove in assenza di un accordo sul bilancio tra repubblicani e democratici scatterà un sistema di correzioni automatiche, chiamato "fiscal cliff", le cui ricadute sono generalmente guardate con timore. L'inflazione. L'inflazione dell'Eurozona è prevista al 2,3% nel 2012, poco sopra il target del 2% che persegue da sempre la Bce nell'adozione delle sue decisioni di politica monetaria e in calo all'1,6% nel 2013. In Italia l'indice dei prezzi al consumo dovrebbe attestarsi invece al 3% quest'anno e all'1,8% nel prossimo anno. Inflazione sotto il 2% l'anno prossimo è attesa anche in Germania, (1,9%), Francia (1%), Olanda, Belgio e Austria. 
ROMA - Non smettere mai di sognare. Max Biaggi spiega il suo segreto ai microfoni del Tg1, la forza che gli ha permesso di vincere a 41 anni il suo secondo titolo mondiale nella Superbike: "Ogni vincitore è un sognatore che non ha mai smesso di sognare. E' questo che hanno nella loro testa, nel loro cuore, un deesiderio. Ed io ce l'ho da tanti anni". Biaggi ripercorre il proprio cammino: "I miei primi 19-20 anni li ho trascorsi sui campi verdi a tirare calci ad un pallone. Ho percorso tutte le classi dai pulcini in poi. Era la mia passione, il mio grande sogno fare il calciatore professionista", spiega. "Adesso in questi secondi 20 anni vado forte perchè nei primi non mi sono consumato". Quindi un pensiero ad un altro grande campione del motorsport, Michael Schumacher che a 43 anni a fine stagione lascerà definitivamente la F.1. "Vorrei che la gente non dimenticasse che Michael ha vinto 7 titoli mondiali ed alla grande e per questo e' ancora il piu' grande di tutti i tempi". Leggi i commenti I commenti dei lettori 
ROMA - Partita il primo ottobre, la campagna di "click raising" per destinare un ulteriore contributo alle nove Associazioni, che hanno presentato un progetto per contrastare la violenza giovanile, e che sono state selezionate da Enel Cuore nell'ambito della seconda edizione di Scegli con Cuore, il bando per il finanziamento di progetti contro fenomeni di devianza e dei comportamenti aggressivi dei minori. Fino al 15 novembre Enel Cuore invita il popolo del web a votare il progetto preferito, con un semplice click sul sito e partecipare all'assegnazione di ulteriori 150mila euro, che verranno distribuiti in proporzione al numero di click ottenuto da ciascuna Associazione. Oltre 300 progetti presentati. I nove progetti selezionati, tra cui sarà possibile indicare la preferenza, sono stati scelti tra gli oltre 300 presentati dalle Associazioni che hanno risposto al bando "Scegli con il Cuore  -  Di Fronte alla violenza giovanile non alziamo le mani" e hanno ricevuto un primo contributo da parte di Enel Cuore fino a 60mila euro. Per il secondo anno  Enel Cuore chiama la comunità di internet ad esprimersi su una delle principali emergenze sociali del nostro tempo attraverso il coinvolgimento nell'assegnazione di un contributo di solidarietà. 
Era il secondo punto all’ordine del giorno. Quello più atteso. E alla fine i vertici della Fiera del Levante hanno incassato la fiducia del consiglio di amministrazione. All’unanimità, infatti, è stato approvata la relazione del Politecnico che certifica il progetto. Un piano di ristrutturazione e consolidamento del padiglione, con la realizzazione di piccole sale congressi, che può prevedere, però, un impegno di spesa non superiore ai tre milioni di euro. Oltre questa cifra non si potrà andare: è questo l’imperativo, la prescrizione contenuta nell’informativa. Nella riunione del consiglio di amministrazione, la prima dopo la 76esima edizione della campionaria, la discussione sulla relazione del Politecnico, passaggio inevitabile per giungere alla redazione del progetto definitivo, ha richiesto più di tre ore. Perché la proposta di realizzare un centro congressi, o meglio sale più piccole con al massimo 310 posti, nel padiglione dell’ex Galleria delle Nazioni, nelle passate riunioni del cda, aveva sollevato perplessità. Riserve soprattutto da parte di Lorenzo De Santis, costruttore indicato da Confindustria, ma nel consiglio di amministrazione per il Comune. L’imprenditore aveva espresso dubbi, timori che la presenza di sale per i congressi all’interno del quartiere fieristico possa in futuro entrare in concorrenza con le attività alberghiere della città. Ma alla fine la linea di Gianfranco Viesti, numero uno della campionaria, ha prevalso. «Sono soddisfatto - dice - Il piano del Politecnico è stato approvato all’unanimità. Ho sempre sostenuto che il nostro obiettivo è quello di portare gente in città, di riempire gli alberghi non di svuotarli e nello stesso tempo di valorizzare il quartiere fieristico». Ora dopo l’approvazione del piano, elaborato dal Politecnico (e infatti era presente anche il rettore Nicola Costantino), si passerà alla redazione del progetto definitivo, con un preciso limite di spesa. Nel nuovo padiglione una sala per i congressi è stata già realizzata. E sarà inaugurata venerdì quando per la prima volta ospiterà un convegno, quello dei commercialisti che porterà in città più di 2400 professionisti. E’ stata invece rinviata la discussione (i soci hanno chiesto più tempo per visionare le carte) sulla proposta di variazione contrattuale con Eataly, il colosso dell’enogastronomia che aprirà nell’ala monumentale. 
I lavoratori della Deiulemar shipping di Torre del Greco (Napoli) che ha chiesto di essere dichiarata fallita e la cui "sorella maggiore", la compagnia di navigazione nella quale quasi tredicimila risparmiatori hanno investito oltre 720 milioni di euro, è già stata dichiarata fallita lo scorso mese di maggio, scrivono al presidente del consiglio Monti e al ministro del Lavoro per chiedere un intervento sulla vicenda che riguarda la loro società. Nella missiva i dipendenti (33 amministrativi e oltre 450 marittimi) ricordano che "dal mese di gennaio anche la nostra società ha subito gli effetti di una crisi mondiale nel settore dei trasporti marittimi aggravata nel nostro caso da altri fattori esterni alle dinamiche di mercato. La strategia adottata dagli organi societari è stata in un primo momento indirizzata verso una ristrutturazione dei debiti aziendali per cui si è fatto ausilio di società esterne, all'uopo nominate, per individuare le più opportune strade da percorrere in un'ottica di risanamento finanziario. Il perdurare nonchè peggiorare di tale crisi ha fatto sì che dovessero essere prese in considerazione anche ulteriori strategie. In particolare si è lavorato prima su una proposta di concordato preventivo prosecutorio e poi, a seguito di ulteriori avvenimenti, ad un concordato preventivo liquidatorio presentato a fine luglio alla sezione Fallimentare del tribunale di Torre Annunziata. Purtroppo il verificarsi di variazioni consistenti negli assets della società non hanno più consentito la continuazione di tale programma con conseguente e pressochè inevitabile richiesta di istanza di fallimento nonostante l'impegno e il lavoro profusi dall'attuale liquidatore nonchè ex amministratore della società". "Noi dipendenti - si legge nella lettera indirizzata al premier - avevamo riposto tutte le nostre speranze nelle suddette procedure concordatarie e a questo comune obiettivo abbiamo lavorato giorno e notte tutti assieme fiduciosi nei positivo risultato finale e con la speranza che tali scelte strategiche aziendali fossero le migliori percorribili ai fini della continuazione dell'attività e del conseguente mantenimento occupazionale". "La società, nata solo nel 2005, è arrivata in un triennio a raggiungere un fatturato di oltre 750 milioni di euro. Mediamente abbiamo avuto un volume di fatturato proveniente da fornitori italiani pari a circa 70 milioni di euro. Nel 2008 è stata la prima società armatoriale in Europa a ottenere un riconoscimento per l'eccellenza gestionale ambientale con registrazione Emas. Nel 2010 è stata premiata come primo operatore di trasporto di carichi secchi in Italia con il premio Lloyds list italian shipping awards. Noi tutti riteniamo con orgoglio che tali riconoscimenti siano stati ottenuti dalla società anche grazie alla nostra abnegazione al lavoro". Ora i lavoratori si dicono "fiduciosi" sul fatto che gli organi a cui viene indirizzata la missiva sapranno "individuare una diversa soluzione alternativa alla cessazione dell'attività. Teniamo a precisare - concludono - che è nostra opinione che un'immediata liquidazione degli assets in questo particolare momento potrebbe essere un danno anche per i nostri creditori". 
n  certi territori si muore per nulla. Un rimprovero, un posto auto, un  diverbio stradale, uno scherzo di carnevale. Gianluca Bidognetti, detto  Nanà, non è solo un qualunque ragazzo di Casal di Principe. Nanà  Bidognetti è l'erede al trono: figlio di Cicciotto 'e Mezzanotte e della  sua seconda moglie Anna Carrino. Se Nanà ti attraversa la strada, è  l'erede al trono che ti sta passando davanti e chiunque si trovi nei  paraggi, al volante di un'auto, in motorino o a piedi, lo deve sapere.  Era il 2002 quando Nanà, allora aveva 13 anni, attraversa la strada e  Antonio Petito, 20 anni, falegname, anche lui di Casal di Principe,  frena maldestramente rischiando di investirlo. I due ragazzi litigano:  ognuno dà la colpa all'altro. Quando Nanà torna a casa, non esita a  riferire tutto a sua madre. Le teste camorristiche sono teste paranoidi:  per loro il caso non esiste. Fatti e parole che per qualsiasi altra  persona non significherebbero nulla, nella grammatica criminale assumono  sempre un senso. Nanà era stato insultato davanti a tutti. Quindi  nel paese poteva circolare la voce che era possibile mancare di  rispetto a un Bidognetti, impunemente. Anna Carrino interpreta  l'accaduto come un chiaro affronto, in un momento peraltro delicato per  la famiglia, e decide di convocare la dirigenza del clan. La donna ha  una personalità molto complessa, attualmente collabora con la giustizia e  racconta spesso con sofferenza tutto quello che negli anni ha visto,  eppure di quella ferocia è stata parte attiva. È lei, secondo l'inchiesta della Dda di Napoli, a condannare a  morte Antonio Petito. Si è scoperto solo adesso dopo che i carabinieri  del nucleo investigativo di Caserta hanno eseguito tre ordinanze di  custodia cautelare in carcere nei confronti di esponenti del clan dei  Casalesi. Quando Anna li convoca, non tutti nel clan erano d'accordo,  non tutti credevano che quel ragazzo dovesse morire: all'inizio Luigi  Guida, detto o' drink, braccio destro di Francesco Bidognetti, pareva  essere contrario: magari avrebbero potuto picchiarlo, fargli "una  paliata", ma ammazzarlo era esagerato... E invece Anna Carrino insiste e  ottiene la sentenza. E così un commando del clan dei casalesi  organizzato proprio da o' drink raggiunge il ragazzo mentre stava  andando al lavoro, e lo ammazza con 12 colpi di arma da fuoco. Il  boss Maurizio Prestieri, uno dei massimi dirigenti della camorra di  Secondigliano, ora collaboratore di giustizia, ha spiegato il meccanismo  che regola il potere mafioso e questo genere di reazioni che a noi  sembrano esagerate con la logica del Vipl, cioè della Very Important  Person Local. Nella tua zona devi essere molto noto, temuto e ossequiato  da tutti. Al contrario, lontano, altrove, dove gestisci affari che non  devono destare attenzione, devi essere sconosciuto. Se Bidognetti fosse  stato persino investito, e non solo spaventato, lontano dal suo paese,  magari non sarebbe successo nulla. Invece la gente del tuo territorio  deve essere terrorizzata, psicologicamente assoggettata. Non è un caso  che per i loro paesi d'origine non spendano un euro. Non una strada  asfaltata, non una scuola ristrutturata, non un giardinetto per i  bambini. Nulla, a meno che non significhi vincere appalti per la  famiglia. Ma non elargiscono mai danaro. Eppure in questi territori ci  vivono. Il consenso lo pretendono con il terrore e con la fame. La  ragione? Molto banalmente, se si aumenta il benessere di un territorio,  chi sarà più disposto a farsi arruolare per mille euro al mese? È la  logica feudale. Prestieri racconta di quando arrivava con la macchina al  rione Monterosa: le persone si catapultavano in strada a togliere le  proprie auto per dare a lui la possibilità di parcheggiare. Lui doveva  semplicemente farsi riconoscere e tutti gli cedevano il posto. E  la storia del clan Bidognetti è una storia piena di esecuzioni assurde:  anche una diagnosi forse sbagliata può provocare una condanna a morte,  come accadeva nelle corti dei sovrani assoluti raccontate nelle Mille  e una notte. Il clan ha il suo fondatore in carcere da sempre, un capo  che vacilla ha bisogno di imporre regole sanguinarie al territorio. Ha  bisogno di dire chiaramente: "Qui, nonostante tutto, comandiamo noi".  Francesco Bidognetti, nell'ottobre del '93 non ci pensò due volte prima  di far ammazzare Gennaro Falco, il medico ritenuto "colpevole" di non  aver diagnosticato per tempo un cancro alla sua prima moglie. Falco fu  ucciso nel suo ambulatorio mentre stava scrivendo una ricetta, e nella  sparatoria rimase ferita anche una sua paziente. Prima ancora toccò a  un ragazzo africano, che nel '91 fu ucciso, decapitato e gettato nel  Volturno perché probabilmente aveva vinto al Totocalcio e non aveva  voluto pagare la percentuale alla camorra. Per questo gli tagliarono la  testa e lo buttarono nel fiume. "Vivi nel nostro territorio, vinci nel  nostro territorio, la tua vita e le tue vincite ci appartengono". Il  messaggio che ogni omicidio veicola costruisce regole, prassi di vita.  Deve dare la cifra esatta di chi sia a comandare in quel territorio e di  cosa significhi non accettare l'autorità. Era il 24 luglio del 1991 e  queste furono le ultime parole di Alberto Varone, commerciante di Sessa  Aurunca, sussurrate a sua moglie: "Hai visto? Mario ce l'ha fatta ".  Poco dopo sarebbe morto. A condannarlo era stato il boss Mario Esposito  che da tempo voleva impadronirsi dell'attività di Alberto Varone, e per  questo mandava nel negozio una nipote del commerciante imparentata con  il clan. All'ennesima visita della ragazza, che si presentava sempre a  nome degli Esposito, Alberto la cacciò via, accusandola di aver  infangato il nome della famiglia sposando un Esposito. Questo segnò la  sua condanna a morte. Quel rimprovero era bastato per farlo ammazzare. Le  donne sono spessissimo prese dai clan a pretesto per feroci liti che  sfociano in tragedie. Nella primavera del 2005 il figlio più piccolo di  Sandokan era andato a una festa a Parete, territorio dei Bidognetti, e  qui aveva iniziato  -  secondo le indagini  -  a corteggiare una  ragazza, nonostante questa fosse già accompagnata. Il rampollo degli  Schiavone era senza la scorta di camorra che in genere segue i delfini  dei boss e credeva che il solo fatto di essere figlio di Sandokan lo  avrebbe reso immune. Non andò così. Un gruppetto di persone lo riempì di  schiaffi, di pugni e calci: dovette correre in ospedale. Il giorno dopo  una quindicina di persone, in moto e in macchina, si presentarono al  bar Penelope, dove si ritrovavano solitamente i ragazzi che avevano  picchiato il rampollo. Entrarono con mazze da baseball e sfasciarono  ogni cosa, pestarono a sangue chiunque si trovasse dentro. Il commando  poi si riversò in strada e iniziò a sparare tra la gente colpendo  all'addome un passante, Carlo Bocchetti. Distrussero tutto e dissero  solo questo: "Non toccate quelli di Casale". Qualcosa di simile  era accaduto sei anni prima e precisamente il 21 marzo del '99 a Santa  Maria Capua Vetere. Nella stessa discoteca, il Disco Club, c'erano Carlo  Amato, figlio di Salvatore boss di Marcianise, e Walter Schiavone,  figlio di Sandokan. Carlo Amato viene ammazzato: e anche se le dinamiche  dell'omicidio non sono state ancora del tutto chiarite, una delle  ipotesi è che Amato sia stato punito per aver difeso una ragazza dalle  molestie di un gruppo di giovani, capeggiati proprio da Walter. Lo  sguardo è territorio. Per uno sguardo si ammazza. Così accade nel 2004 a  Francesco Estatico, 19 anni. È sera e con un amico va a Mergellina, sul  mare, davanti a uno chalet, luogo di ritrovo nel fine settimana di  centinaia di ragazzi. Va a prendere un frullato con il motorino nuovo.  Quando Francesco arriva una ragazza lo nota, gli sorride e si avvicina a  lui. Francesco è un bel ragazzo e anche questo può essere elemento di  fastidio. Un gruppo di ragazzi, vantandosi di essere affiliati ad un  clan, si avvicinano a Francesco e lo accoltellano a morte, sotto gli  occhi increduli dell'amico e davanti a una folla indifferente. Anche  Augusto La Torre, boss di Mondragone, manteneva il suo potere sul  terrore. Nel 1990 condannò a morte il vicesindaco Antonio Nugnes per  problemi di spartizioni di quote e poteri. Tredici anni dopo, Augusto e i  suoi fedelissimi indicarono ai carabinieri un pozzo coperto da quintali  di terra dove poter trovare i resti di Nugnes. Accanto c'era anche il  corpo di Vincenzo Boccolato, condannato a morte perché in una lettera  inviata dal carcere a un suo amico aveva offeso Augusto. Il boss l'aveva  trovata per caso, mentre gironzolava per il soggiorno di un suo  affiliato, scartabellando tra fogli aveva riconosciuto il suo nome e,  incuriosito, si era messo a leggere le critiche alla gestione del clan  che Boccolato gli faceva. Così lo portarono dinanzi al pozzo e gli  dissero "vai a giocare a briscola con Nugnes". Luigi Pellegrino,  conosciuto da tutti come Gigiotto, era invece uno di quelli a cui  piaceva spettegolare su tutto ciò che riguardava i potenti della sua  città. Gigiotto spettegolava sulla moglie del boss Augusto La Torre,  raccontava in giro di averla vista incontrarsi con uno degli uomini più  fidati del clan. Bastò per condannarlo a morte: fu ucciso in un bar  mentre tentava di nascondersi dietro al bancone. Fu colpito alla testa  davanti a decine di persone. Più il motivo di una condanna a morte è  futile, più un boss dimostra il suo potere, l'arbitrarietà della  decisione. Sembra inconcepibile che si possa rischiare un  ergastolo per uno sguardo, per una voce, per un'illazione, per una  frenata brusca, per un parcheggio fatto male o nel posto sbagliato.  Tutto questo potrebbe sembrare, a un'analisi superficiale, fragilità.  Quasi non ci si spiega come un'organizzazione possa investire centinaia  di migliaia di euro in difese legali per processi inutili. Eppure è  proprio qui, in questi futili motivi, che risiede il fondamento del  potere dei clan. Si ammazza per nulla e questo ha un solo significato, è  un terribile ammonimento: "La vostra vita è nelle nostre mani, quando e  come vogliamo". I futili motivi sono alla base anche di importanti  faide. Come la faida di San Luca, una delle più feroci, che ha inizio  nel febbraio del '91 per uova e farina tirate a Carnevale. Dei ragazzini  delle famiglie Strangio e Nirta si ritrovano fuori dal circolo Arci  del paese gestito da Domenico Pelle, della cosca nemica dei  Pelle-Vottari. Il paese è minuscolo ed è naturale che si viva tutti  nello stesso spazio, amici e nemici. I ragazzini tirano uova e farina  davanti al circolo e le persone provocate rispondono soltanto a parole.  Il giorno successivo la scena si ripete ma questa volta i ragazzini  ricevono schiaffi e calci. A questo punto devono intervenire gli adulti  della famiglia, ma mentre stanno andando al circolo a chiedere ragione  di ciò che è stato fatto ai loro ragazzi, si imbattono in un affiliato  ai Pelle che inizia a sparare ammazzando due uomini delle famiglie  Strangio e Nirta. Da lì ha inizio una faida eterna che dal '91 ha portato, nel 2007, alla strage di Duisburg. Tutto per uova e farina. In  terra di camorra, una faida analoga, la cosiddetta "faida della  minigonna", iniziò nel '97, quando una ragazza vicina al clan Licciardi  venne corteggiata da un giovane affiliato ai Prestieri. Il  corteggiatore, Gennaro Romano, viene pestato, ma riesce a chiamare  rinforzi che si vendicano spaventando un amico di Vincenzo Esposito,  detto 'o principino, nipote del capo, Gennaro Licciardi, la scimmia. Il  principino vuole vendicare l'offesa e va in moto assieme al suo  guardaspalle a sparare sulle palazzine del boss del Rione Monterosa. Gli  uomini di Prestieri, che non avevano riconosciuto il ragazzo perché  indossava il casco, rispondono al fuoco e uccidono il principino. È qui  che accade una delle cose più incredibili che siano avvenute in terra di  camorra, le indagini non confermano e parlano di leggenda, ma c'è chi è  pronto a giurare che sulla porta della chiesa della Resurrezione a  Secondigliano sia stata affissa dai Licciardi una lista nera detta  proprio "lista della Resurrezione". Era un consiglio che si dava ai  Prestieri e alle famiglie secondiglianesi: consegnateci queste persone  altrimenti noi ammazziamo i consanguinei. Vera o leggendaria che sia  questa storia, è certo che in molti furono consegnati pur di evitare una  strage. Decine furono i morti. La faida della minigonna partita nel '97  è terminata nel 2006. È così che vanno le cose nelle terre sotto  il dominio delle organizzazioni criminali: si sta ben attenti a non  pronunciare mai i nomi dei boss invano: questo basterebbe a farli  innervosire. Si è attenti a salutarli o, in caso di guerra, a non farsi  trovare per strada sul loro percorso, perché il saluto o il non saluto  ha sempre un significato. Si è attenti a non far pagare loro mai il  conto al ristorante o in un negozio. Si accetta un pagamento solo dopo  che per due volte i capi, e solo i capi, hanno fatto espressamente  capire di volerlo fare. È un terrore che porta a non poter dire mai di  no. Perché nella terra dei clan i cittadini sono sudditi e il boss è un  monarca dal potere assoluto. Perché si muore per niente: è questo uno  dei pilastri del dominio mafioso. 
"Mia moglie è rimasta disgustata dall'esperienza alla Regione Lazio". A parlare è il sindaco Gianni Alemanno intervistato dalla trasmissione "La Zanzara" su Radio 24."Era consigliere regionale del Pdl, nonostante faccia politica da tempo, e ora ha deciso di non ricandidarsi senza che nessuno le desse suggerimenti", ha spiegato il primo cittadino durante il programma radiofonico. "Spesso è lei a consigliare me, fa politica da quando ha compiuto 14 anni", ha aggiunto il sindaco Gianni Alemanno. E sul caso del saluto romano di suo figlio Manfredi, mentre era in vacanza con gli amici quest'estate, ha detto scherzando: "Mio figlio, benché abbia 17 anni, è 10-15 cm più alto di me, per dargli uno scappellotto dovrei fare un salto". Alemanno ha poi aggiunto: "Si può giocare in gita con gli amici, ma bisogna lasciar stare simboli politici che evocano il passato". Detto questo - ha concluso il primo cittadino - ribadisco che la Annunziata (direttrice dell'Huffington Post Italia che ha pubblicato le foto) dovrebbe vergognarsi". 
L'a3, l'autostrada Salerno-Reggio Calabria, finisce sulla prima pagina del New York Times: sarebbe l'emblema della corruzione che regolarmente colpisce il sistema politico italiano. Il primo quotidiano di New York ha lanciato un'inchiesta provocatoria sui lavori infiniti dell'autostrada, definendola il simbolo "del fallimento dello Stato italiano", l'esempio dello spreco e del crimine organizzato presente nel sud della penisola. "I critici- si legge sul giornale-vedono l'autostrada come il frutto di una cultura che promuove lo scambio tra voti e posti di lavoro". La Salerno-Reggio non solo incarna tutti i fallimenti dello stato italiano, ma è la spiegazione del timoroso atteggiamento da parte di alcuni stati del nord Europa, che temono possa frenare la ripresa dell'economia in un momento di grande crisi dell'eurozona. 
IN PRIMO PIANO AMORE CONTRAFFATTO Anteprima mondiale, col grande violista Christophe Desjardins e i Solistes XXI di Rachid Safir, del disco "Amore Contraffatto" di recente registrato all'Ircam di Parigi. L'appuntamento con questa primizia musicale è alle 20.30, nel Museo Diocesano di Molfetta (ingresso libero) per la rassegna "Anima mea" diretta da Gioacchino De Padova e anche quest'anno inserita nella Rete dei Festival di Musica antica in Puglia sostenuta da Puglia sounds. Amore contraffatto è frutto di un lavoro di ricerca che, tra antico e contemporaneo, accosta alla musica dei "Responsoria" a sei voci del 1611 di Carlo Gesualdo l'opera originale "Devequt II" per ensemble di voci e viola narrante su testi di Iacopone da Todi del compositore irpino Gianvincenzo Cresta. FRANCESCO FILIDEI Per il Festival urticanti, alle 20,30 nella chiesa Santa Teresa dei maschi è in programma il concerto "i compositori dell'accademia di Francia a Roma: Francesco Filidei e Confronto con Cage". Ingresso libero. THE STORY OF FILM Terzo episodio per "The story of film. An Odissey", il film di Mark Cousins, racconto della storia del cinema attraverso le principali innovazioni tecnologiche e le voci dei suoi leggendari protagonisti. Il Circuito d'autore di Apulia film commission,  continua a ospitare in esclusiva per il Sud Italia, il lungo ciclo nel cinema Piccolo di Bari Santo Spirito: appuntamento alle 18  e alle 20.30 (info www. apuliafilmcommission. it/dautore). VERDADES VERDADERAS La drammatica vicenda di Estela Carlotto, della sua famiglia e della lotta delle nonne di Piazza de Mayo, donne impegnate nella ricerca dei bambini desaparecidos rubati alle famiglie dalla dittatura argentina. È quello di cui parla "Verdades verdaderas. La vida de Estela Carlotto" di Nicolas Gil Lavedra, che si proietta alle 21al cinema Abc di Bari. Ingresso libero. GIULIANO PAVONE Sono "In 13 sotto il lenzuolo". Parola di Giuliano Pavone, che alle 18,30 alla Feltrinelli di Bari presenta il suo nuovo libro edito da Marsilio. Dopo L'eroe dei due mari, Giuliano Pavone torna a raccontare la Puglia, con la sua penna divertita e passionale, in una storia ambientata nel mondo delle commedie scollacciate di fine anni Settanta. Ingresso libero. QUANDO PARLO COL DIAVOLO Parroco, esorcista e scrittore. Ecco il curriculum di don Giovanni Sini, che alle 19,30 al Teatro Forma di Bari è protagonista di una serata  -  evento in cui presenta il suo libro, "Quando parlo con il diavolo" (Sugarco edizioni).  Info 080.501.81.61. Cinema CINEMA RISI Riprendono le attività del circolo del cinema Dino Risi di Trani. Tra le novità della stagione, la nuova sede, in via Andrea Ciardi 26 (nei pressi di piazza della Repubblica). L'inaugurazione ufficiale (prevista il 23 ottobre con la proiezione di "Il sorpasso" alla presenza di Marco e Claudio Risi), è preceduta da due incontri di pre-apertura in cui sarà possibile il tesseramento: il primo è previsto oggi dalle 18 alle 21 in sede. BELLA ADDORMENTATA Al cinema teatro comunale di Crispiano, alle 21 è in programma la proiezione di "Bella addormentata" di Marco Bellocchio, nell'ambito del circuito d'autore. Info  338.404.93.91. Solidarietà X-FRAGILE L'associazione italiana Sindrome X-fragile onlus lancia una raccolta donazioni: inviando dal proprio telefono un sms o una chiamata al numero solidale 45596, per donare 1 o 2 euro per la ricerca genetica. PUGLIA AISLA Fino 14 ottobre, con un sms solidale o con una chiamata al 45505 sarà possibile dare un ulteriore contributo a Puglia Aisla onlus, per la difesa della cura e dell'assistenza ai malati di Sla. FILO D'ARGENTO a Conversano, a partire dalle 10 e fino alle 17.30, nell'Oasi Sacro Cuore in Santa Maria dell'Isola, sulla strada per Rutigliano, si tiene la prima assemblea regionale dei volontari del Filo d'argento, il telefono della solidarietà amico degli anziani (numero verde 800.99.59.88). Incontri CAMBIAMENTI CLIMATICI Nella sala conferenze della Biblioteca provinciale "Bernardini" (ex Convitto Palmieri) a Lecce, dalle 9 alle 13 e dalle 14 alle 18 si tiene il laboratorio tematico sul tema della "Mitigazione e adattamento ai cambiamenti climatici - Il ruolo degli enti locali". Ingresso libero. PARITÀ DI GENERE Alle 17.30, nella Sala Consiliare della Provincia di Bari, si tiene l'assemblea pubblica sulle "Disposizioni in materia di equilibrio nella rappresentanza di genere nelle elezioni per il Consiglio regionale e il/la Presidente della Regione". Ingresso libero. SCUOLA E FOTOGRAFIA Alle 19 nella sala Murat a Bari, nell'ambito della mostra fotografica di Giuseppe Pavone, è in programma l'incontro su "Scuola e fotografia di paesaggio", con Rocco Fazio. Ingresso libero. GIORNATE NORMANNO-SVEVE A Bari, all'ex Palazzo delle Poste, è in programma il secondo appuntamento con le XX giornate normanno-sveve: tra gli appuntamenti, alle 9 "La storiografia francese sull'età normanno-sveva tra Ottocento e inizio Novecento" con Jean-Marie Martin, alle  10.15 "Regno e Chiesa, istituzioni ecclesiastiche e monastiche " e alle 17.30 Discussione sulle relazioni di Vogeler, Toomaspoeg, Petraia. Ingresso libero. LABORATORIO DI GEOLOGIA Dalle 9 nella Sala Paesaggio dell'assessorato alla Qualità del territorio a Bari, in via delle Magnolie si tiene il laboratorio tematico "Il contributo degli specialisti in geologia, idrologia e geomorfologia alla valutazione ambientale di piani, programmi e progetti". Info 080.564.08.17. BODY TELLING A Giovinazzo, all'Arci Tressett alle 21 è in programma "Body telling", scambio interculturale con installazioni - video proiezioni body painting  - dj set - live music. Info 327.179.42.30. TRIBUTO A DE ANDRÈ A Grottaglie al Nominae rosae, in via Risorgimento alle 21 è in programma il Tributo a De Andrè. Info 347.591.09.93. IL GIOCO DEL TEATRO Alle 17 al Teatro Kismet OperA di Bari, si tiene  la lezione aperta del laboratorio per bambini "Il gioco del teatro" che comincerà poi nelle settimane successive, curato da Gianna Grimaldi in collaborazione con Teresa Ludovico. Info 080.579.76.67. Corsi e varie LUCPHONIC Sono aperte le iscrizioni al "Lucphonic" live music contest, organizzato da Pandemia produzioni nel Luc "Peppino Impastato" di Manfredonia. Info lucmanfredonia. it EUROLEVANTE Sono aperte le iscrizioni per l'anno accademico della Libera Università della terza età "Eurolevante". Info 347.405.44.12. LINUX Sono aperte nella sede del circolo Arcipelago di Valenzano, le iscrizioni gratuite al primo corso base dedicato al sistema operativo Linux. Info 380.523.09.36 
