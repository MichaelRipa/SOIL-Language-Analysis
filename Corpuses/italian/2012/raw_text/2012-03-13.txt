LONDRA - "Voglio un Napoli che sia tranquillo e sciolto. Solo così potremo passare". Alla vigilia della storica sfida col Chelsea, che potrebbe valere un posto tra le migliori 8 d'Europa, Walter Mazzarri carica gli azzurri: "Dovremo fare la nostra partita come sempre. Bisognerà essere 11 leoni in fase difensiva e poi, quando impostiamo, servirà essere sciolti. Perché quando giochiamo sereni mettiamo in difficoltà chiunque. Abbiamo le nostre certezze ma non pensiamo di avere un vantaggio dopo il 3-1 dell'andata. Il sogno è passare il turno, da esteta vorrei che il Napoli riuscisse a segnare un gol, anche più di uno...". NON SIAMO DAVIDE CONTRO GOLIA - Il tecnico azzurro non teme che il Napoli possa pagare l'inesperienza a partite di questo livello: "Non è Davide contro Golia: abbiamo fatto esperienza. Ora il Napoli è rispettato da tutti, a prescindere da quelli che sono gli aspetti legati agli investimenti più o meno massicci. Posso dire che siamo adesso la rivelazione della stagione, anche a livello europeo, oltre che nazionale. Abbiamo già dimostrato di poter mettere sotto anche le grandissime d'Italia e d'Europa quando giochiamo sciolti. E spero che anche stavolta la squadra si ripeta". IL CHELSEA HA RITROVATO LA FIDUCIA - Il Chelsea nel frattempo è cambiato: non c'è più Villas Boas, è arrivato Di Matteo. Mazzarri non dà, però, al cambio di panchina grande importanza: "Non credo che cambi molto anche se è un dato di fatto che hanno vinto due volte di seguito, e possono aver ritrovato fiducia. Questo mi preoccupa, ma se il Napoli gioca come in altre occasioni possiamo far bene. Comunque sarà una partita bella ed aperta a qualsiasi risultato". SQUALIFICA CONGELATA - Assente all'andata, il tecnico potrà godersi lo spettacolo dal vivo, visto che l'Uefa ha congelato la decisione sul ricorso avverso alla seconda giornata di squalifica comminata al tecnico toscano dopo l'espulsione a Vila Real. "Ci contavo, è andata bene, e siamo contenti. La ritenevo la cosa migliore e più giusta", commenta. CALCIO ITALIANO CRESCIUTO - Sui quarti di finale che potrebbero giocarsi senza formazioni inglesi, Mazzarri conclude sottolineando: "Toccando ferro, dovesse succedere, sarebbe anche merito nostro. Vuol dire che il calcio italiano è globalmente cresciuto rispetto a quello inglese". CAVANI NON CREDE IN UN CHELSEA DIVERSO - Come Mazzarri, anche Edinson Cavani non pensa di vedere un Chelsea trasformato, con l'arrivo di Di Matteo, rispetto all'andata. "Non mi aspetto un Chelsea diverso da quello visto all'andata. Ma sappiamo quello che sa fare la squadra inglese in queste occasioni. Arsenal-Milan ha dimostrato che in questo tipo di formazioni ci sono tanti campioni che possono fare la differenza e cambiare la partita in 5'. Quindi dovremo fare una grande partita. Di certo non molleremo fino alla fine, perché vogliamo passare il turno. Abbiamo lavorato tanto per questo, ed ora vogliamo tagliare il traguardo". Leggi i commenti I commenti dei lettori 
LONDRA - "C'era molto lavoro da fare, ma siamo pronti. Loro sono avanti 3-1, sarà difficile, ma se riusciremo a qualificarsi sarebbe un'altra notte storica per noi. Sappiamo che loro sono aggressivi e applicano un calcio offensivo, ma siamo esperti e sappiamo come affrontare certe gare. Mi aspetto una grossa prestazione, che si tiri fuori l'orgoglio, e magari mi aspetto di meritarci un po' di fortuna". Così Roberto Di Matteo, tecnico dei Blues, alla vigilia di Chelsea-Napoli. L'allenatore italiano aggiunge: "Abbiamo degli obiettivi in questa stagione e vogliamo centrarli. Abbiamo vinto due volte di fila dal mio arrivo, ed è tornata un po' di fiducia. E' una cosa importante, che può fare la differenza domani sera. Il Napoli rivelazione della Champions? Sì, sono d'accordo con Mazzarri, è così". In sala conferenze allo Stamford Bridge anche il capitano del Chelsea, John Terry: "Siamo un gruppo, si vince e si perde insieme e tutti sono responsabili. La percezione all'esterno è distorta, Abramovic ha deciso di mandar via Villas Boas, ma non è vero che ora comandiamo noi senatori. Sono speculazioni. Non so se è successo qualcosa di particolare con il cambio di allenatore, ma sembra che il vento sia cambiato: abbiamo acquisito sicurezza, ed ora siamo fiduciosi. Quello che conterà domani è dimostrare compattezza e fare il massimo", è il pensiero del difensore inglese. Che poi aggiunge: "La Champions sembra una competizione maledetta per il Chelsea, e forse per molti di questo gruppo si tratta dell'ultima possibilità con questa maglia, ed allora serve una grandissima determinazione". Leggi i commenti I commenti dei lettori 
ROMA - Disagi nel trasporto pubblico locale, per lo sciopero nazionale di quattro ore degli autoferrotranvieri del sindacato Orsa. Problemi in particolare per chi si deve spostare in metropolitana a Roma e Milano, sulla Circumvesuviana a Napoli o con le ferrovie concesse in Lombardia (a rischio i collegamenti fra Milano e l'aeroporto di Malpensa). I circa duemila autoferrotranvieri - macchinisti, capitreno, autisti - dell'Orsa protesteranno sia per il mancato rinnovo del contratto di lavoro da tre anni e di cui non è stata corrisposta l'indennità di vacanza contrattuale, sia perchè la sigla sindacale non viene convocata dall'l'Associazione delle società ed enti del trasporto pubblico locale (Asstra) al tavolo delle trattative per il rinnovo del contratto della categoria. La protesta sarà regolata in modo diverso a seconda delle città nel rispetto delle fasce di garanzia. A Roma, lo sciopero dei mezzi Atac sarà tra le 8.30 e le 12.30 e la circolazione di bus, tram, metropolitane e ferrovie Roma-Giardinetti, Roma-Lido e Roma-Civitacastellana-Viterbo, potrebbe subire rallentamenti o interruzioni di servizio. I bus extraurbani Cotral sospenderanno le corse dai capolinea nella stessa fascia oraria. A Milano la protesta sarà dalle 8.45 alle 12.45 e sarà sospeso il pagamento per accedere all'Area C. A Torino il servizio urbano e la metropolitana non saranno garantiti dalle 17.45 alle 21.45 

MONACO - Il Bayern fa valere la legge del più forte e spegne i sogni del Basilea maltrattandolo (7-0) nella gara di ritorno all'Allianz Arena. Una grande prova di forza da parte dei tedeschi che hanno confermato a pieno titolo di essere tra i maggiori candidati alla vittoria finale. Il Basilea ha retto per 40' poi, una volta incassato il 2-0, ha definitivamente mollato, finendo per venir travolto. E' SUBITO ROBBEN - Costretti a rimontare lo 0-1 incassato in Svizzera, i tedeschi partono subito a testa bassa e dopo appena 10' riequilibrano le sorti della qualificazione: Robben si fa perdonare per due buone occasioni sciupate in precedenza infilando Sommer con un preciso sinistro da 8 mt dopo essere stato liberato da un rimpallo favorevole susseguente a un tiro da fuori di Muller. MULLER E GOMEZ CHIUDONO I CONTI - Il Bayern insiste e, dopo aver impegnato il portiere ospite con Robben, Gomez, Gustavo e Muller, raddoppia al 42' proprio con Muller che devia al volo sul primo palo un cross dalla destra di Robben. Il Basilea crolla e, 2' dopo, incassa anche il 3-0: Kroos con una punizione dalla trequarti pesca in area sulla destra Badstuber che rimette in mezzo per Gomez, lesto a insaccare a porta vuota. RIBERY FA TRE ASSIST ... - Neppure l'intervallo raffredda il Bayern che, al rientro, sigla subito il 4-0 (49') con bel tocco volante in acrobazia di Gomez su cross dalla sinistra di Ribery. La squadra di Heynckes non si accontenta e al 61' fa cinquina ancora con Gomez che stavolta, su nuovo cross dalla sinistra di Ribery, insacca facile facile di testa da due passi. ... E GOMEZ CALA IL POKER - Il Basilea non è neppure fortunato: al 64' Frey accorcia le distanze su sponda di Stocker ma l'arbitro inglese Clattenburg annulla per inesistente fuorigioco. Il Bayern ringrazia e al 67' consente a Gonez di calare il poker: il copione è sempre lo stesso: Ribery se ne va sulla sinistra e dà all'indietro per il compagno che stavolta batte Sommer con un gran sinistro in diagonale sotto l'incrocio. Finita? Niente affatto. C'è ancora il tempo per assistere al 7-0, siglato all'81' da Robben che, smarcato in area da Schweinsteiger, salta anche il portiere in uscita e segna di sinistro a porta vuota completando la trionfale serata dei bavaresi Leggi i commenti I commenti dei lettori 
La Prima sezione penale dellaCassazione ha confermato la condanna a 24 anni di reclusione per Antonella Conserva, accusata di aver partecipato al sequestro del piccolo Tommaso Onofri, il bimbo di 18 mesi ucciso il 2 marzo del 2006 a Casalbaroncolo (Parma), nello stesso giorno in cui fu rapito dal manovale pregiudicato Mario Alessi. In Cassazione è voluta essere presente anche Paola Pellinghelli, la mamma di Tommy, insieme a uno zio del piccolo che l'ha accompagnata. Ha pianto in silenzio mentre l'udienza ripercorreva i momenti dell'ultima giornata del suo Tommy. Reazione della difesa alla sentenza -  "Ora dobbiamo solo preparare il processo di revisione presentando nuovi elementi, fra cui l'esistenza del terzo livello che ha commissionato il rapimento per scopo non estorsivo, ma di vendetta e omicidiario". Lo ha aggiunto successivamente con una nota il criminologo Carmelo Lavorino, consulente della difesa di Antonella Conserva. "Questa - ha detto - è l'Italia che ci ritroviamo, con un sistema investigativo e giudiziario obsoleto e macchinoso, pronto a credere al primo 'grande accusatore' che si pente e che accusa altri per salvare 'se stesso', veloce come una lumaca, giusto come un terremoto". "Attenzione - conclude Lavorino - un'altra persona innocente è stata sbattuta in carcere nella grande culla del diritto: l'Italia". Si eraconclusa nel pomeriggio l'udienza davanti alla Suprema Corte, che già  una volta ha annullato la sentenza a 30 anni concedendo alla donna una  seconda chanche in Appello ( LEGGI ).  La Procura della Cassazione ha chiesto la conferma della condanna a 24   anni di reclusione, verdetto del processo d'appello bis  emesso il 17  giugno 2011 dalla Corte d'Assise d'Appello di Bologna. La sentenza  definitiva è attesa in serata. L'accusa  ha sempre considerato  la Conserva complice del muratore siciliano, che  sta scontando  l'ergastolo, e di Salvatore Raimondi, il pugile condannato  a 20 anni  con rito abbreviato. La donna è stata accusata solo del  sequestro del  piccolo, aggravato dalla morte dell'ostaggio, perché  secondo la  ricostruzione dell'accusa il piano iniziale non prevedeva  l'uccisione  di Tommy. La donna avrebbe dovuto accudirlo durante il tutto  il periodo  del sequestro. Invece, il bambino è stato barbaramente  ucciso a colpi  di badile mezz'ora dopo essere stato prelevato dal suo  seggiolone nella  casa di Casalbaroncolo, il 2 marzo 2006. Una morte che  ancora oggi,  dopo 6 anni dalla tragedia, rimane tinta di giallo. Anche  se Alessi è  stato condannato in via definitiva per l'omicidio, la  Cassazione ha ritenuto che non  sia stato possibile accertare  l'estraneità di Salvatore Raimondi al  delitto. Entrambi gli uomini si  sono sempre proclamati non colpevoli,  accusandosi a vicenda. Oggi la difesa di Antonella Conserva ha presnetato una ricostruzione alternativa del movente che ha portato all'inaudita barbarie. Il collegio difensivo composto dai legali Pierluigi Anastasio ed Eduardo Rotondie dal criminologo Carmelo Lavorino sostiene che il sequestro non è mai stato a scopo estorsivo. Alessi e Raimondi avrebbero agito per conto di un "terzo livello", mandante non solo del rapimento ma anche dell'omicidio del piccolo. Il delitto sarebbe stato premeditato, per vendetta contro la famiglia, e i mandanti andrebbero cercati "nell'ambiente della pedopornografia e della pedofilia nella zona di Parma e Bologna" sostiene Lavorino. I particolari che hanno spinto la difesa a questa conclusione riguardano soprattutto le modalità di occultamento del cadavere del bambino, sepolto vicino a un albero e a un mucchio di letame lungo l'argine dell'Enza in via del Traglione. Tutti segnali che, stando alla difesa, avrebbero un significato preciso. I due uomini, che si sono sempre accusati a vicenda, non tirerebbero in ballo il mandante per paura di ritorsioni. In tutta questa vicenda, Antonella Conserva sarebbe assolutamente estranea e neppure a conoscenza del piano: da sempre i legali ne chiedono la piena assoluzione. ( maria chiara perri ) 
MILANO  - E' nel gol che al 92' dà la qualificazione ai quarti al Marsiglia, il secondo tiro  serio nello specchio della porta dei francesi, la foto della stagione storta dell'Inter. Un rilancio lungo del portiere, marpioni come Lucio e Samuel che si fanno beffare da Brandao, e la frittata è fatta. I nerazzurri vincono con il risultato sbagliato: inutile infatti il rigore procurato e trasformato all'ultimo tiro della partita da Pazzini. Un 2-1 che lascia l'amaro in bocca, considerando che anche all'andata la rete dell'OM era arrivata nel recupero. Nel complesso, pur non  raggiungendo mai picchi di gioco indimenticabili, l'Inter avrebbe oggettivamente meritato il passaggio del turno, ma detto questo, è lecito parlare per i nerazzurri della fine di un ciclo. L'EQUILIBRIO DELL'INTER - Ranieri gioca la gara della verità optando per la logica dopo il ko di stretta misura all'andata: c'è Sneijder a sostegno della coppia Milito-Forlan, c'è anche una mediana tosta, con Stankovic perno centrale e spesso difensore aggiunto. Deschamps, spaventato dalla crisi recente che ha colpito la sua squadra, prova almeno sulla carta a cogliere il golletto qualificazione: Remy è la punta di riferimento, ma la trequarti è molto propositiva. TUTTI IN FASCIA DESTRA - Il primo tempo è una questione di fascia, precisamente quella destra. E' da quella parte che l'Inter sviluppa la maggior parte del proprio gioco grazie alla catena di montaggio Maicon-Zanetti, a cui si aggiunge spesso e volentieri anche Forlan. Da quella parte che arrivano i palloni per due occasioni monumentali per i nerazzurri: Sneijder con il destro, Milito con il petto  -  ma poteva anche andare di testa  -  battono praticamente a colpo sicuro, ma l'istinto del portiere Mandanda è sensazionale. Stesso discorso per l'OM: Azpilicueta, Amalfitano e a volte Vabuena, fanno passare momenti difficili a Nagatomo. I francesi non collezionano occasioni (non è definibile tale un colpo di testa di Remy), ma nel complesso palla è di discreto livello tecnico. LA SPERANZA E LA BEFFA  - Nella ripresa ci si aspetta un'Inter arrembante, invece per lunghi tratti si vede il possesso palla del Marsiglia: un gioco corto che non produce granché, anche se Julio Cesar deve esibire reattività su un colpo di testa di Diarra. L'ingresso di Pazzini e Obi per Forlan e Sneijder rivitalizza il gioco interista: non tanto una questione di modulo (si passa al 4-4-2), quanto di energie fresche. Il gol della grande illusione arriva con Milito, il più lesto dopo una mischia in area alla quale prende parte anche Pazzini. L'occasione del sorpasso è per il subentrato Cambiasso, che alza da pochi passi. Tutti pronti ai supplementari, ma nel recupero arriva la beffa Brandao e il platonico guizzo di Pazzini. RICONFERMATO RANIERI. Il presidente nerazzurro Massimo Moratti non pensa all'esonero del tecnico dopo quest'eliminazione. "In una sera come questa - ha spiegato - non mi sento di prendere provvedimenti. Non vedo colpe di Ranieri, ma più che altro la fortuna del suo collega francese Deschamps". Prima di lasciare lo stadio il presidente dell'Inter ha aggiunto: "Se avessimo perso 4-0 avrei potuto pensare in un'altra maniera, ma avendo preso due gol nel recupero non me la sento di dare un giudizio così negativo. Ranieri non se lo merita". Inter-Olympique Marsiglia 2-1 (0-0) INTER (4-3-1-2): Julio Cesar 6, Maicon 6, Lucio 5, Samuel 5.5, Nagatomo 5.5, Zanetti 6, Stankovic 6, Poli 6 (29' st Cambiasso 6), Sneijder 5.5 (13' st Obi 6), Forlan 5 (13' st Pazzini 6.5), Milito 6.5. (12 Castellazzi, 23 Ranocchia, 37 Faraoni, 28 Zarate). All.: Ranieri 6 OLYMPIQUE MARSIGLIA (4-2-3-1): Mandanda 7, Azpilicueta 6.5, Diawara 6.5, N'Koulou 6, Morel 6, Diarra 6, Mbia 6, Amalfitano 5.5, Valbuena 6.5 (31' st Cheyrou 6), A.Ayew 5.5 (49' st Bracigliano sv), Remy 6 (43' st Brandao 6.5). (1 , 13 Traorè, 24 Fanni, 12 Kaborè, 23 J.Ayew). All.: Deschamps 6. Arbitro: Pedro Proenca (Por) 6. Reti: nel st 30' Milito, 47' Brandao, 51' Pazzini su rigore Recupero: 2' e 3'. Angoli: 7-4 per l'Inter. Ammoniti: Zanetti, Samuel, Diawara, Stankovic per gioco falloso. Espulsi: Mandanda per somma di ammonizioni (comportamento non regolamentare e gioco falloso). Spettatori: 62.632 per un incasso di 1.945.122 euro. Leggi i commenti I commenti dei lettori 
