ABUSI edilizi, discariche, muretti, dighe e ponticelli fuorilegge, frane mai messe in sicurezza. Perfino orti, pollai, campetti da bocce. Mille irregolarità. È quanto emerge dal dossier della commissione speciale del Comune sull’alluvione del 4 novembre scorso, chiamata a rispondere sulle cause dell’esondazione del Fereggiano, che ha causato sei vittime, e gli straripamenti del Bisagno e dello Sturla. I tecnici in questi tre mesi hanno condotto sopralluoghi, fotografato anomalie ed elaborato una mappatura del disastro. La relazione è pronta: verrà discussa in consiglio comunale per studiare come intervenire, quali sono gli oneri economici e per valutare soprattutto quali sono le violazioni di natura penale da segnalare alla magistratura che indaga per disastro colposo e omicidio colposo plurimo. Il gruppo di lavoro, composto da tecnici del Comune (un geologo, un ispettore dell’edilizia privata e un tecnico per ogni municipio interessato), della Provincia, di Aster e Mediterranea delle Acque, ha iniziato le indagini venti giorni dopo la tragedia. Le conclusioni, confermano quello che era nell’aria e che aveva appurato la magistratura: nel torrente Bisagno, Fereggiano e Sturla sono disseminate decine di costruzioni di cemento e capannoni di lamiera. «Un’anomalia incredibile perché si trovano non solo lungo gli argini, ma anche sugli alvei», è scritto. In particolare, le irregolarità maggiori, esattamente 569, sono state rilevate lungo il bacino del Bisagno e dei suoi affluenti. Ci sono fasce crollate e mai rimesse a posto, abusi edilizi, garage, box in lamiera, in generale è stata censita la costruzione abusiva di “immobili in alveo o comunque di ingombro al deflusso delle acque”. Al settimo punto del rapporto viene indicata la “presenza di discariche abusive”, soprattutto lungo il bacino del Fereggiano, del rio Novare e del rio Noce, dove sono state censite 261 situazioni a rischio. La commissione mette in evidenza come gli alvei siano “imbrigliati” da muretti costruiti in passato per rallentare l’acqua e che con la trasformazione idrografica, ad esempio del Bisagno, formano una strozzatura. Gli argini dei torrenti sono in condizioni pessime, certamente non adeguati per contenere un eccezionale flusso d’acqua, anche “per via della vegetazione”: solo per il bacino dello Sturla, le irregolarità accertate sono 169. Il monitoraggio, mette quindi in evidenza una situazione critica, ad alto rischio, su cui sta indagando anche la procura. L’inchiesta è coordinata dal procuratore capo Vincenzo Scolastico, che è affiancato dal pm Luca Scorza Azzarà. Al lavoro anche il primo consulente della procura, il geologo Alfonso Bellini — già perito per l’indagine sull’alluvione di Sestri Ponente del 2010 — che ha effettuato un paio di ricognizioni e sopralluoghi nelle zone più colpite. Il procuratore Scolastico sta poi procedendo a una ricostruzione storica per quanto riguarda sia l’urbanizzazione lungo i corsi d’acqua (a cominciare dal 1928 quando Mussolini ordinò la copertura del Bisagno fino agli ultimi interventi) che la gestione della messa in sicurezza — o meglio della mancata — del Bisagno e dei torrenti esondati, Fereggiano, Noce, Rovare, Puggia e Sturla. Il filone punta sulle opere non eseguite sui corsi d’acqua ritenuti a rischio dai piani di bacino, disegnati nel 2001: gli interventi sono attuati da Comune e Provincia attraverso programmi triennali, finanziati dallo Stato. Serviranno ancora tre mesi per tirare le conclusioni e scoprire chi è responsabile dell’alluvione, ma una prima risposta grazie al lavoro della commissione è già arrivata: nei tre torrenti sono disseminate decine di costruzioni di cemento e capannoni di lamiera. Per il procuratore capo Vincenzo Scolastico, tra le possibili cause dell’alluvione è che l’onda di piena del Fereggiano sia giunta insieme a quella del Bisagno il quale, gonfio e in quel punto ridotto come larghezza da 98 a 48 metri, non era più in grado di ricevere le acque dell’affluente. Bellini, ha spiegato che il Bisagno sarà in sicurezza quando verrà terminata la copertura allargata, da Brignole alla Foce e quando sarà realizzato lo scolmatore. Ora è nello stesso stato di rischio in cui si trovava nel 1970. 
GENOVA - "È un punto importante, che fa morale: ci siamo trovati subito sotto di un gol, poi di due. Si era messa come voleva il Parma, c'era il rischio di capitolare". Pasquale Marino, tecnico del Genoa, si tiene stretto il punto arrivato in rimonta contro il Parma. "Abbiamo creato tantissime palle gol, meritando il punto grazie a una grande reazione dei ragazzi. Chiaramente nel finale la squadra ha concesso qualche spazio in più, gettandosi in avanti per riagguantare il risultato. Lo spirito è la cosa che oggi mi ha colpito maggiormente, non siamo mai usciti dal campo con la testa". "SENTO LA FIDUCIA" - L'allenatore analizza tatticamente il match. "Avevo chiesto a Belluschi più spinta insieme a Constant, con Kucka un po' più basso: volevamo tenere dietro Biabiany. Siamo in emergenza in attacco e dobbiamo arrangiarci con soluzioni alternative. Non ci siamo mai scomposti, aggirando la loro difesa aprendo bene il gioco sulle corsie: non era semplice dopo il loro gol, il Parma sa ripartire alla grande". In settimana Marino era stato anche messo in discussione della stampa. "Ho avuto risposte importanti dalla società, finché avrò la chance di allenare un grande club come il Genoa sarò contento di farlo". Gilardino e Jorquera sono i due singoli su cui pone l'attenzione il tecnico. "Non possiamo rischiare di inserire Alberto quando non è ancora pronto, ci manca tanto ma dobbiamo aspettare. Jorquera quando entra dalla panchina sa essere incisivo, dall'inizio con lui e due punte soffriremmo troppo, deve crescere dal punto di vista difensivo. Sicuramente sarà utile in futuro". Leggi i commenti I commenti dei lettori 
GENOVA - "Sono dispiaciuto, nonostante la prova di grande spessore dei ragazzi non siamo riusciti a portare a casa il risultato pieno che avrebbero meritato". Roberto Donadoni non fa drammi dopo il 2-2 maturato a Marassi: il Parma era andato avanti di due reti prima della doppietta di Palacio. "Nel finale il Genoa era imbottito di attaccanti e noi ci siamo abbassati un po' troppo, dovevamo rimanere convinti dei nostri mezzi in fase di ripartenza, per tenere alto il pallone. Alla fine abbiamo pagato, rimane la prestazione positiva dei ragazzi". "NON PARLO DELL'ARBITRO"  - Diverse le decisioni rivedibili di Romeo, direttore di gara odierno: Donadoni lascia correre. "L'arbitro decide e credo che questo sia il momento giusto per dimostrare che predico e razzolo bene: non cado nelle polemiche, voglio parlare di calcio. Biabiany esterno dei 5 di centrocampo? Ha i mezzi fisici e tecnici per farlo, oggi ha interpretato bene la posizione, lottando come tutti i suoi compagni. Non abbiamo gestito al meglio qualche contropiede ma rientra nella logica delle cose, non è sempre facile arrivare lucidi in zona gol dopo tanti metri di campo. Voglio spendere qualche parola per i tre difensori, hanno fatto davvero bene nonostante le difficoltà nel finale. Rispetto a Roma abbiamo avuto molta convinzione in più, spero di vedere questo atteggiamento anche contro le grandi squadre". La chiusura è per Sergio Floccari, uscito a causa di un problema al gomito. "Il fatto che non si sia fatto malissimo  -  non c'è frattura ma solo lussazione a quanto sembra  -  mi fa piacere, è un giocatore importante per la nostra manovra". Leggi i commenti I commenti dei lettori 
MILANO - Massimiliano Allegri sceglie l'ironia per commentare il pari tra Milan e Juve. In particolare al tecnico non è andato giù il gol non concesso a Muntari: "O hanno sbagliato a tracciare il campo oppure la linea era più grossa...", dichiara a Sky.  "Non mi sono arrabbiato, mi sono divertito perchè è stata una bella partita. Purtroppo un episodio ha falsato partita - ha spiegato -. Indipendentemente da tutto, questo gol ci ha creato danno, sul 2-0 sarebbe stata una partita diversa. Questo dimostra che a star zitti si farebbe meglio... E poi io sono toscano, se si cominciano a fare battute mi diverto". Allegri spiega anche la sostituzione di Pato: "Non stava bene, ha avuto un risentimento nel corso del primo tempo. Aveva una gamba indurita e prima di rischiarlo, l'ho tolto". Al suo posto, El Shaarawy: "Ha giocato bene nel secondo tempo, ha avuto anche un paio di possibilità che avrebbe potuto sfruttare meglio per la qualità che ha. Sono comunque contento per lo spirito dimostrato dai ragazzi, ora abbiamo un paio di giorni di festa in cui recupereremo". Parlando di  qualche battuta a vuoto dei rossoneri prima del buon momento attuale: "Abbiamo avuto un po' di pigrizia mentale. Non abbiamo giocato bene nel derby e a Roma con la Lazio ma poi la squadra ha ripreso a giocare con intensità. La vittoria dello scorso anno è stata figlia di questa caratteristica". Tornando sulla partita, Allegri ammette che "la Juventus, ancora imbattuta, sta facendo grandissime cose. Noi avevamo scelto di pressarli alto quando potevamo e di chiudere gli spazi. Abbiamo sbagliato tre-quattro contropiede clamorosi, però sono contento per i ragazzi. Siamo ancora in testa, questa partita era uno spartiacque importante: ora Milan e Juve hanno il cinquanta per cento di possibilità di vincere lo scudetto". Leggi i commenti I commenti dei lettori 
Il Milan si è avvicinato alla partita "quasi" perfetta, ma in quel "quasi" c'è il pareggio della Juventus e il rimandare qualsiasi discorso sullo scudetto alle prossime puntate del campionato. Allegri può essere soddisfatto di aver vinto la partita ai punti: ha un grande gruppo, ha giocato un primo tempo eccezionale, non ha sbagliato nulla, neanche la sostituzione di un indisponente Pato (e non è facile mettere fuori dopo 45' il fidanzato della figlia del padrone...). Alla fine ha subìto il ritorno della Juventus perchè veramente era impossibile tenere il ritmo della prima ora di gioco: le punte pressavano alte e non davano mai modo ai bianconeri di ricominciare l'azione in maniera tranquilla. Finchè tutto ha funzionato non c'è stata partita, Milan più forte e Juventus in difficoltà, poi le forze sono venute meno e Matri ha colpito. Ma come non porsi la domanda del giorno: senza il clamoroso errore del guardalinee come sarebbe finita?  Il Milan aveva fatto tutto bene, anche chiudere la partita con Muntari, ma quell'errore ha condizionato tutto. Inutile dire che poi è stato annullato un gol anche a Matri: sul 2-0 sarebbe stata tutta un'altra gara e difficilmente la Juventus avrebbe avuto la forza di reagire. Resta ad Allegri la consolazione di sapere che il suo Milan è tornato e ne ha avuto conferma nella partita più difficile, giocata senza otto titolari e due sono Ibrahimovic e Boateng, pedine importantissime per questo Milan. Anche Conte esce dal Meazza con risposte importanti: la prima è che se davvero vuole vincere lo scudetto deve tornare alla squadra sulla quale ha fondato il miracolo ed è quella con Pepe, Vucinic e Matri. Il tecnico, che è un ragazzo intelligente, ha capito presto gli errori commessi e nella ripresa è tornato sui suoi passi. A differenza di Allegri può considerare positivo il pareggio che probabilmente (deve recupare una partita a Bologna) gli consentirà di tornare in testa, ma con qualche pensiero in più. Quella vista a Milano, meriti del Milan a parte, non è più la squadra brillante della prima parte della stagione e non sarà facile tenere testa alla corazzata di Allegri. Ora lo scudetto Conte se lo dovrà giocare con le piccole, contro quelle squadra che ha sempre sofferto. Però almeno ora sa con certezza quali sono i giocatori  che possono portare la Juventus al titolo. 
KOCHI -  Dalle 11,30 di questa mattina (mentre in Italia erano le 7, ci sono 4,5 ore di differenza di fuso orario) sulla petroliera Enrica Lexie va avanti il lavoro della squadra di investigatori della polizia indiana. I poliziotti stanno sequestrando su ordine del giudice le pistole e i fucili dei marò italiani coinvolti nel caso dell'uccisione di due pescatori del Kerala. Il commissario Ajit Kumar, uno degli ufficiali indiani affiancati da un team di esperti dei Carabinieri, ha detto che oltre alle armi si stanno rilevando impronte digitali e si sta perquisendo la petroliera. La polizia vuole far sì che nulla sfugga al suo controllo, anche in previsione del fatto che la petroliera potrebbe ripartire già da lunedì prossimo, dopo il pagamento di una cauzione da metter da parte per eventuali indennizzi alle famiglie dei pescatori. All'inviata dell'Ansa il commissario ha detto che "non siano in grado di dire quando l'operazione sarà completata: ora ci stiamo concentrando su dove sono custodite le armi poi proseguiremo a perlustrare il resto della nave". Sulla nave sono saliti innanzitutto il console d'Italia Giampaolo Cutillo, il funzionario che dal primo momento si è precipitato da Mumbai a Kochi per offrire assistenza ai due marò arrestati, Massimiliano Latorre e Salvatore Girone. Con lui, assieme a un ufficiale del San Marco che offre supporto ai marò, ci sono l'ammiraglio responsabile del III Reparto dello Stato maggiore Marina e il generale dei carabinieri che rappresenta anche il Ministero della Difesa ed è stato in contratto con il Ris della sua arma, il reparto di investigazioni speciali incaricato di seguire il lavoro di analisi balistica sui fucili che hanno sparato. La notizia che, dopo alcuni giorni di silenzio la Procura di Roma ha avviato una indagine per omicidio volontario sui due soldati, non è stata commentata per ora dalla polizia indiana. Alcuni giornalisti ritengono che sia una prova che anche a Roma si ritengono i due soldati italiani probabilmente colpevoli della accuse, anche se dall'Italia arriva la notizia secondo cui i pm ritengono l'indagine "un atto dovuto". I giudici di Roma vorrebbero chiedere ai loro colleghi indiani gli esiti della perizie sulle armi in dotazione ai marò del San Marco. Per definire meglio lo stato delle accuse contro i due militari i pm romani hanno bisogno proprio degli accertamenti tecnici: innanzitutto dei risultati dell'autopsia dei due pescatori. Poi della comparazione fra i risultati delle perizie balistiche sui proiettili ritrovati nei corpi dei pescatori e su quelli sparati dalle armi degli italiani. In città il clima di emergenza attorno al caso si è attenuato, ma anche oggi la stampa e le tv dedicano molti articoli e servizi all'uccisione dei marinai. Molti giornali scrivono della possibilità che anche il comandante della nave possa ritornare con forza sul banco degli imputati, essendo lui responsabile di quanto avviene a bordo e soprattutto del comportamento della nave nel momento in cui era stato dichiarato l'allarme generale per il sospetto che la petroliera fosse sotto attacco dei pirati. Il comandante della Guardia costiera indiana D: G Basra ha detto che il comandante non avrebbe le direttive da seguire in caso di allarme pirateria dettate dall'organizzazione internazionale marittima (IMO), che prevede una serie di virate della unità sotto attacco per segnalare ai potenziali pirati l'intenzione di reagire. L'IMO prescrive che i militari a bordo mettano in atto tutte le misure per evitare di sparare sui pirati (o supposti tali), evitando quindi di ricorrere all'uso della forza. Argomenti caso marò 
Paura a Palermo per una forte scossa di terremoto avvertita alle 21,35 in città e in provincia. La scossa, breve ma piuttosto violenta, ha gettato nel panico la popolazione, soprattutto i residenti dei piani alti, molti dei quali si sono precipitati in strada per il timore di nuove scosse. Il centralino dei vigili del fuoco è stato subissato di chiamate, nessuna delle quali però ha segnalato danni a persone o cose. Anche la sala operativa della Protezione civile non ha segnalato alcun danno. Il sisma è stato di magnitudo 4.2 Richter, con epicentro in mare, tra il capoluogo siciliano e l'isola di Ustica (22 chilometri a est dell'isola) e a 43 chilometri di profondità. La scossa è stata avvertita in tutta la provincia: alcune segnalazioni di persone impaurite sono giunte anche da Cefalù. La scossa, secondo il database Iside dell’Ingv, è stata preceduta da ben 21 eventi sismici a partire dalla mezzanotte dell’altro ieri, due dei quali di magnitudo superiore a 2, registrati sempre nell’area del basso Tirreno. L'epicentro è nella stessa area in cui il 6 settembre 2002, alle 3.20 di notte, fu registrata una forte scossa di magnitudo 5.6 Richter che provocò numerosi danni in città 
Sono arrivati da tutta Europa, chiamati a raccolta da una formazione neofascista italiana, attraverso un appello fatto circolare sul web. Skinhead e camerati riuniti, sabato pomeriggio, nella sala di un'associazione culturale, a poche centinaia di metri dalle Mura Vaticane, per lanciare e presentare ufficialmente il loro "coordinamento europeo", nel nome di Miki Mantakas. Allo studente greco di destra, assassinato a Roma nel 1975, è dedicato questo "primo incontro internazionale", che ha un obiettivo ambizioso: "la riconquista dell'Europa". L'assise nera è stata organizzata dal Movimento sociale per l'Europa (MSE), formazione di estrema destra ospitata nell'ex sezione dell'MSI Prati, in via Ottaviano 9, ma che è molto attiva sul web (grazie a canali Facebook, Twitter e Youtube) e che sta puntando a fare proseliti soprattutto fra i giovani. Per promuovere questo summit neofascista, i simpatizzanti dell'MSE da giorni hanno tappezzato alcuni muri del quartiere Prati di manifesti, con il logo e l'indirizzo del sito. Ed è proprio dalla rete che è partita questa chiamata alle armi, per liberare l'Europa "dalle oligarchie finanziarie transnazionali". All'appello hanno risposto circa cento persone. Appuntamento alle 17 a due passi dal Vaticano, in via Caracciolo, nella sede di un'associazione culturale, a poche centinaia di metri da un circolo del Prc. Sempre nel quartiere Prati, ma in via Cicerone, nelle stesse ore del convegno dell'MSE, Forza Nuova ha organizzato un altro incontro, al quale ha invitato il fondatore del movimento dei Forconi, Martino Morsello, titolo: "Dalla rivolta popolare alla sovranità monetaria".  Parlano in due luoghi diversi, ma pubblico e argomenti di discussione, sotto molti aspetti, coincidono, così come pure gli obiettivi. Gli skinhead arrivano alla spicciolata dalle prime ore del pomeriggio. La sicurezza è stata organizzata in maniera militaresca: il perimetro dell'incontro è presidiato da vere e proprie vedette. L'aver pubblicizzato l'evento anche sui social network li rende possibili obiettivi di contestazioni. Che, però, non ci saranno. Nella sala, davanti alla bandiera rosso-bianco-nera del partito (stessi colori della bandiera nazista), ci sono  -  secondo quanto riferiscono alcuni presenti  -  i temibili francesi di Troisième Voie (Terza via), un movimento di estrema destra noto per le sue posizioni anti-americane, anti-comuniste e antisemite. Lo guida Serge Ayoub, l'ex leader degli skinhead di Parigi. E non sono gli unici. Sono state invitate anche delegazioni dei gruppi del Movimento sociale Repubblicano spagnolo (MSR), la cui ideologia è fondata sulla politica della destra sociale, con ispirazioni terzoposizioniste e del nazionalismo rivoluzionario. Ma non mancano i greci (di "Patria Hellas"), i belgi di "Euro-Rus" e una delegazione di "Corsica Patria Nostra". Tra i relatori figura Luca Romagnoli, segretario nazionale della Fiamma Tricolore, arrivato a "benedire" le mire europeiste dei giovani fascisti romani. L'età dei partecipanti varia: dai ragazzi minorenni, felpe con celtica in vista, agli ultracinquantenni. Alcuni skin si coprono la testa con berretti neri. Il saluto del legionario è quello più comune. "L'Europa, la nostra Europa  -  ha esordito Fabio, uno dei relatori  -  si trova probabilmente sul crinale più critico che la storia le abbia fino ad ora tributato. Gli attacchi filosofici e religiosi che l'hanno vista diventare un campo di guerra sono oggi diventati così melliflui e sorprendentemente insiti al pensiero dominante da far entrare in profonda crisi l'esistenza stessa e la tenuta dell'intera Europa. E' stata snaturata la sua essenza, per colpa di politici senza più voglia di lottare per affermare i propri credo e disposti a vendersi anche l'anima. Siamo chiamati, così come furono chiamati per alcuni i propri genitori e per altri i propri nonni, a combattere ancora un nuovo nemico, proveniente dal più oscuro Paese del mondo: quello legato alle oligarchie finanziarie transnazionali". "L'Europa appartiene a noi" il titolo di un incontro, segnato anche dal desiderio di ricompattare la destra estrema italiana. Un concetto spiegato da Romagnoli: "L'immaginare come partecipare alle sorti della nostra nazione ha fatto prendere a tanti, in perfetta buona fede, delle strade diverse, che vanno rispettate. Con alcuni di voi magari siamo stati anche insieme in passato, chissà, forse torneremo ad essere ancora insieme perché credo che i sentimenti e le aspirazioni che abbiamo siano comuni". "Noi speravamo nascesse un'altra Europa: un'Europa delle nazioni, un'Europa che si svincolasse da un giogo internazionale estraneo ad essa che imponeva e continua ad imporre delle regole, dei modi di vita ed una dipendenza politica strategica e militare che francamente noi non volevamo e continuiamo a non volere  -  ha aggiunto - Quando è caduto il muro di Berlino abbiamo creduto che l'Europa avrebbe potuto riguadagnare il suo ruolo di faro della civiltà che ha avuto per secoli, ma il controllo strategico dell'Europa occidentale è rimasto globalmente nelle mani degli Stati Uniti". L'MSE, intanto, ha già iniziato a lavorare alla riaggregazione di varie realtà della destra estrema romana. I loro manifesti sono stati affissi accanto a quelli di "Lotta Europea", formazione con sede sempre in via di Ottaviano 9. Ma collaborano anche con "Roma-Nord", che nella capitale ha recentemente firmato alcuni blitz contro Equitalia e le banche. A queste ultime  -  un leitmotiv che gli estremisti di destra ripetono come un mantra - viene imputata una crisi che, adesso, è utilizzata come un collante per riunire e dare nuovo vigore ai neofascisti e alla loro campagna di proselitismo. "E' tempo di tornare. Il mondo ha bisogno di Europa. L'Europa ha bisogno di te", è lo slogan con il quale si conclude il lo "spot" della conferenza internazionale, diffuso su Youtube dall'MSE. 
DAL 22 dicembre dello scorso anno vive sotto scorta e domani alle 18 sarà alla libreria Feltrinelli di piazza dei Martiri per presentare il suo libro “Gotica, ‘ndrangheta, mafia e camorra oltrepassano la linea”. Il giornalista trentenne del gruppo Espresso Giovanni Tizian, calabrese di origini venete che vive e lavora a Modena, a sette anni ha perso il padre, ucciso in Calabria vittima di un agguato, e il 22 dicembre scorso ha ricevuto una telefonata che gli ha cambiato per la seconda volta la vita. Ora vive sotto scorta ma in una recente intervista ha dichiarato: «Sono un giornalista, non sono un eroe». Chi era al telefono il 22 dicembre? «Era un investigatore che telefonava per comunicarmi che ero esposto a un grave pericolo. Disse che la mia vita era a rischio e che era bene dare il via a un programma di protezione. Da quel giorno mi accompagnano dovunque, protezione totale». Perché le mafie hanno paura di lei? «Da quando scrivo per la Gazzetta di Modena, da alcune settimane anche con un contratto, mi sono occupato prevalentemente delle infiltrazioni e del radicamento delle mafie nel Nord, un territorio in cui la ‘ndrangheta ha grande potere ma dove si registra anche l’ascesa dei Casalesi che esercitano soprattutto un forte potere nell’economia legale». Anche dopo gli arresti dei boss Iovine e Zagaria? «Dopo gli arresti dei capi i Casalesi non hanno perso potere. Certamente emergerà presto un referente al Nord che per ora non è ancora individuato». Come è nata l’idea di raccogliere le sue inchieste in un libro? «Il libro in realtà raccoglie ed elabora le inchieste e le racconta per renderle più leggibili assieme alla pubblicazione di alcune ordinanze fondamentali». Negli ultimi giorni emerge con evidenza, proprio in Emilia, l’intreccio tra Casalesi e politica. Siamo già a questo livello di rischio anche al Nord? «Il tesseramento del Pdl a Modena ha fatto emergere un legame con alcuni personaggi di camorra. Il risultato è che il Pdl di Modena ha ora un commissario che si chiama Denis Verdini». 
