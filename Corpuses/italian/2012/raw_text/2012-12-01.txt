TORINO - "Aspettavamo da tanto questo derby, avremmo voluto tanto giocarcelo fino in fondo". Giampiero Ventura analizza la stracittadina partendo, ovviamente, dal rosso a Glik sullo 0-0. "In Serie A è difficile giocare in inferiorità numerica, con un uomo in meno diventa incredibilmente pesante stare in campo. Nella prima mezz'ora avevo visto una squadra con personalità, capace di mettere in imbarazzo la Juventus: credo ci saremmo riusciti anche andando avanti, stavamo prendendo campo e confidenza. L'espulsione ha cambiato la partita, si è messa più che in salita". VOLEVAMO RESTARE VIVI  - L'amarezza del mister granata è concentrata sull'episodio chiave. "Se prende la palla non penso sia da espulsione, è un rischio che corre il difensore. Non voglio entrare nel merito della decisione ma la penso così. Accettiamo quel che ha fatto l'arbitro, che l'intervento di Kamil sia da evitare sono d'accordo, ma prendendo il pallone non dovrebbe essere da rosso. C'era voglia di tifare, di giocarsela fino al 90'. Non avevamo la certezza di fare risultato ma sarebbe stato bello rimanere in partita, probabilmente avremmo perso ugualmente ma così rimane il rammarico". Lucidissima l'analisi sull'azione che porta al vantaggio della Juventus. "Sul gol dell'1-0 sono rimasto un po' male, l'avevamo preparata in allenamento e la posizione di tutta la difesa è corretta, purtroppo Darmian ha sbagliato l'intervento, doveva fare un passo avanti invece di aspettare". Leggi i commenti I commenti dei lettori 
Sembrava potesse essere un derby diverso, una partita con un Torino determinato e anche in grado di mettere in difficoltà la Juventus. Per quasi tutto il primo tempo ci era riuscito. Anzi con Meggiorini era stata la squadra bianconera a tremare. Poi un attimo di follia di un giocatoire, Glik, ha cambiato tutto. Un fallo allucinante su Giaccherini, cartellino rosso e addio sogni del Toro. A quel punto la Juventus, che ancora una volta ha diomostrato di essere una grande squadra, ha cambiato marcia, non si è fatta scappare l'occasione, ha abbondonato le timidezze dell'inizio è ha messo all'angolo i granata. Non c'è stata più partita anche se non ha finito di complicarsi la vita sbagliando con Pirlo un calcio di rigore e con Podga che ha mandato fuori di testa da un metro dalla porta.  Nella ripresa un grande Marchisio e Giovinco hanno chiuso la pratica derby e proiettato la squadra su altri appuntamenti: mercoledi a Donetz per il punto che vale la qualificazione in Champions e poi domenica il gran ritorno di Conte. Con il suo allenatore in panchina questa Juventus diventa ancora più forte perchè la mancanza di Antonio a bordo di campo si è fatta sentire. Da panchina a panchina. Ma dove potrebbe arrivare il Milan se fosse allenato direttamente da Berlusconi? Sono bastate tre visite alla vigilia di partite importanti per cambiare una stagione che si stava delineando come la peggiore dell'ultimo ventennio. Si parlava di lotta retrocessione dopo il derby perso con l'Inter, il Milan torna a lottare per il terzo posto che vale la Champions del prossimo anno e c'è qualcuno che comincia anche a sognare di potersi inserire nella lotta scudetto. Certo ancora una volta un errore, grave, di un guardalinee ha spianato la strada a Catania ma la squadra ha ricominciatio a giocare, a credere nelle proprie possibilità e crescere di personalità. Con un buon mercato a gennaio, Allegri può veramente tornare protaginista. Anche perchè può contare su un giovane campione: El Shaarawy 
Ancora non è stata imboccata una pista investigativa precisa per l'omicidio di Giovanni Isgrò, 22 anni, ucciso ieri sera con colpi di pistola e di fucile davanti al salone da barba "Hair fashion" dove si era rifugiato dopo essere stato ferito, in una zona trafficata e non lontano dal cinema Corallo in via Garibaldi a Barcellona Pozzo di Gotto (in provincia di Messina). Isgrò non ha precedenti penali, è figlio di un ingegnere e un'insegnante. Indagano i carabinieri su delega del sostituto procuratore di Barcellona PdG Fabio Sozio. I killer dopo aver sparato alcuni colpi ferendo la vittima al petto, alla schiena e a un fianco, sono fuggiti su un'auto che è stata poi ritrovata bruciata in una zona al confine con Milazzo. Gli assassini hanno agito con freddezza, col volto coperto da un passamontagna, bruciando l'auto rubata per non lasciare tracce. E tutto ciò richiama alle modalità dei sicari della criminalità organizzata. Sono stati interrogati alcuni testimoni oculari e i familiari della vittima. 
ROMA - La Liga è sempre più nelle mani del Barcellona, che per una volta si deve rallegrare per una vittoria del Real Madrid. La vittoria dei blancos nel derby con un Atletico che prolunga il lunghissimo digiuno nelle stracittadine, permette ai catalani di allungare a +6 dai colchoneros in vetta. Il Barcellona comunque prima di dare uno sguardo in casa d'altri, aveva fatto il suo dovere, battendo con un nettissimo 5-1 l'Athletic Bilbao. Nella cinquina degli azulgrana una doppietta per Leo Messi - sempre più vicino al record di reti nell'anno solare di Gerd Muller -  ed i gol di Pique, Adriano e Fabregas. Per i baschi il go, della bandiera di Gomez. A seguire, la risposta del Real Madrid, che però resta staccatissimo dagli eterni rivali: 11 punti. Cristiano Ronaldo dopo 16' e Özil al 66' decidono la sfida a favore della squadra di Mourinho. Tra i risultati degli anticipi del sabato, da rilevare il tracollo del Valencia, travolto in casa dalla Real Sociedad. RISULTATI 14^ GIORNATA VENERDI' Osasuna - Rayo Vallecano 1-0 SABATO Getafe - Malaga 1-0 Valencia - Real Sociedad 2-5 Barcellona - Athletic Bilbao 5-1 Real Madrid - Atletico Madrid 2-0 DOMENICA Granada - Espanyol ore 12 Dep. La Coruna - Real Betis ore 17 Celta de Vigo - Levante ore 19 Maiorca - Saragozza ore 21 LUNEDI' Siviglia - Valladolid ore 21.30 Leggi i commenti I commenti dei lettori 
"Nessun conflitto tra governo e magistrati: siamo stati attenti a non invadere lo spazio dell'autonomia della Magistratura, ma abbiamo voluto trovare il modo per far sì che quanto indicato nell'Autorizzazione integrata ambientale sia rispettato davvero". Così, in una nota, il ministro della Salute Renato Balduzzi, all'indomani del varo in Consiglio dei ministri del decreto sull'Ilva, intervenendo alla trasmissione di Raitre 'Ambiente Italia'. Per Balduzzi quelle contenute nella nuova Aia "sono prescrizioni più rigide del passato, ed è determinante che per la prima volta siano state inserite esplicite indicazioni di tipo sanitario" alle quali "farà seguito un vero e proprio Piano salute per Taranto e la già annunciata costituzione dell'Osservatorio in raccordo con la Regione Puglia". Si tratta per il ministro di "un progetto più mirato proprio perché Taranto ha un bisogno sanitario più forte di altri territori". Per Balduzzi nel decreto salva Ilva "ci sono tutti gli elementi perché nessuno possa sottrarsi alle proprie responsabilità". Per il ministro il garante è "un soggetto indipendente nominato dal Capo dello Stato che avrà anche il compito di raccordare i vari Ministri competenti, e poi sono state definite sanzioni severe, in modo che le prescrizioni che riguardano sia le emissioni sia il monitoraggio del danno sanitario siano efficaci ed effettive". "Il governo - dice Balduzzi - farà tutto ciò che è nelle sue competenze per assicurare la svolta che da anni tutti chiedono e che assicuri contemporaneamente salute e lavoro senza cadere in un clima di contrapposizione". Argomenti ilva 
TORINO - "Non è la prima doppietta al Torino, ne avevo fatte altre da ragazzino ma questa conta di più". Due gol nel derby e rimanere calmi: Claudio Marchisio trasuda serenità al triplice fischio di Rocchi. "Essere tornati alla vittoria dopo Milano fa bene al morale e ci fa bene per Donetsk. In gol sia io che Giovinco? Bisogna smetterla di dire che in Italia non escono talenti. Il risultato di oggi conta molto, innanzitutto per il campionato. Volevamo riscattarci soprattutto dopo la sconfitta con il Milan. Stasera lo si è visto, questi sono punti importanti che ci mantengono  in alto e ora pensiamo a Donetsk. Io non ci sarò ma so che i miei compagni faranno sicuramente bene". ALESSIO PENSA ALL'EUROPA  - Il profilo basso è la parola d'ordine del post partita bianconero: anche Angelo Alessio si concentra sull'impegno continentale di mercoledì. "Stasera abbiamo disputato una buonissima partita e ottenuto un ottimo risultato, ora siamo già proiettati sulla Champions League: per passare il turno mercoledì dovremo fare una grande partita. Nei primi venti minuti il Torino ci ha creato diverse difficoltà, del resto loro sono un'ottima squadra, molto organizzata e con un sistema di gioco duro da affrontare. Poi abbiamo reagito, con due tiri di Pogba e diversi cross interessanti abbiamo creato difficoltà alla difesa del Torino. Naturalmente con l'espulsione di Glik la partita è cambiata: il rosso era ineccepibile, per fortuna Giaccherini aveva il piede in alto, perché se fosse stato a terra poteva subire un infortunio gravissimo". LA SCELTA DELLA DIFESA  - L'assenza di Chiellini ha portato lo staff juventino a scegliere il 4-3-3: Alessio spiega il cambio di modulo: "Noi abbiamo il nostro sistema di gioco, il 3-5-2: senza Chiellini, Conte ha optato per quest'altro sistema, con il quale abbiamo giocato molte partite lo scorso anno. Qualche rischio l'abbiamo corso dietro, ma i nostri difensori sanno giocare molto bene anche uomo contro uomo: questo ci ha permesso di inserire Giaccherini in avanti per cercare di allargare la loro difesa. Chiellini in campo in Ucraina? Il ragazzo questa sera non era sereno, quindi ha chiesto di restare fuori per recuperare: mancano ancora quattro giorni e credo che sarà disponibile per la Champions, poi sarà Conte a decidere quale sistema di gioco utilizzare". La chiusura è sul rientro in panchina di Conte, in programma dal prossimo turno di campionato. "Non vedevo l'ora  -  rivela Alessio  -  anche perché questa era una situazione eccezionale". Leggi i commenti I commenti dei lettori 
TORINO - La calma che ha la meglio sull'impeto, il raziocinio che domina l'istinto. La lucidità di Claudio Marchisio contro l'incoscienza di Kamil Glik: può sembrare riduttivo, probabilmente lo è, ma Juventus-Torino, stasera, si è decisa nei due modi diversi di interpretare il calcio. Da una parte il serafico distacco, l'approccio glaciale a una partita carica di significati; dall'altra un raptus, un istante di follia che guasta il lavoro di 10 compagni di squadra e di un mister, Ventura, che sembrava aver preparato bene la stracittadina. Il derby della Mole è bianconero, grazie alle firme di due che quei colori li portano sulla pelle da una vita, pur con qualche parentesi in giro per l'Italia: un segnale al campionato e allo Shakhtar, la Juve è più viva che mai. LA FOLLIA DI GLIK  - L'assenza dell'ultimo minuto di Chiellini convince Conte e Alessio a un ritorno al passato: niente 3-5-2, 4-3-3 con Giovinco e Giaccherini larghi e Vucinic centravanti di manovra. Nessun cambio in casa granata, al fianco di Bianchi c'è Meggiorini. È dell'ex barese il primo tentativo del match: minuto 23, l'attaccante protegge palla con un bel tocco sulla pressione di Bonucci e a tu per tu con Buffon ci prova con l'esterno sinistro, sfera a lato. Il pericolo scuote la Juventus, minacciosa con Vucinic: destro sporcato sugli sviluppi di una punizione. Al 26' Rocchi rileva un'alquanto dubbia carica ai danni di Gillet, che aveva perso il pallone in uscita: Pogba era pronto a concludere. Il portiere belga non è in gran serata e deve dire due volte no proprio al francese: nel primo caso lo aiuta la difesa sul destro da fuori, nel secondo non si fida e alza sopra la  traversa. Il match appare comunque equilibrato, fino all'episodio che lo stravolge. Pallone per Giaccherini a centrocampo, da dietro arriva Glik in scivolata: piede alto mezzo metro che va dritto sulla gamba dell'ex cesenate, l'entrata è inconcepibile, violentissima, pericolosa. Rosso diretto sacrosanto, derby compromesso per i granata. SPRECHI BIANCONERI  - La superiorità numerica esalta la manovra juventina. È il 41' quando Pogba riceve la sponda di Vucinic in area e si infila in mezzo a due difensori: il secondo è Basha, che prima tocca di mano e poi lo stende. Rocchi assegna il penalty  -  impossibile non vederlo  -  ma scappa subito dopo il fischio, ben sapendo di dover sanzionare col giallo il già ammonito centrocampista del Toro. Non è il solo a graziare i ragazzi di Ventura: lo fa anche Pirlo, che spara in curva il rigore. Dal tunnel non esce Giaccherini, autore di una prova opaca come quella del suo collega di reparto Giovinco: dentro Bendtner, con Vucinic che va a sinistra e la "Formica Atomica" a destra. È la mossa che lancia la Juventus: il danese va ad impegnare i due centrali sui cross, liberando gli inserimenti dei centrocampisti, e l'ex parmense rinasce sulla corsia non esplorata nel primo tempo. Al 4' c'è la prima chance della ripresa. Vucinic mette in mezzo da sinistra, Bendtner spizza, prolungando per Pogba sul palo lungo: colpo di testa incredibilmente a lato. IL PRINCIPINO SI PRENDE IL DERBY  - Al 9' un cross di Marchisio non viene raccolto da Vucinic, trattenuto da Darmian: poteva starci il penalty. La Juve continua a macinare gioco e al 12' passa. Giovinco scappa sulla destra e pennella il traversone, dalle retrovie arriva Marchisio che in tuffo di testa schiaccia a terra l'1-0, anticipando un sin lì ottimo Darmian. Dieci minuti per il raddoppio. Protagonista ancora Vucinic, che taglia palla al piede e pesca Giovinco al limite dell'area: stop e diagonale destro, Gillet si arrende nuovamente. È accademia bianconera fino al triplice fischio di Rocchi: stacco imperioso di Pogba al 25', respinge con i piedi l'estremo belga, chiamato ad una parata analoga al 29' su tocco di Bendtner, innescato dal solito duo Vucinic-Marchisio. Sono proprio loro due a confezionare il tris: splendido stop di petto del montenegrino, ad addormentare la sfera per il mancino incrociato del "Principino", che firma in maniera indelebile una stracittadina che gli appartiene per ragioni di sangue. Prosegue la maledizione del Toro, a secco di successi nel derby da oltre 17 anni: il responsabile stavolta ce l'ha in casa e fa il difensore centrale. Bianconeri momentaneamente a +5 sul Napoli: missione compiuta, la testa può già volare a Donetsk. Juventus-Torino 3-0 (0-0) Juventus (4-3-3): Buffon 6; Lichtsteiner 6, Barzagli 6, Bonucci 6, De Ceglie 6 (16' st Asamoah 6); Pogba 7, Pirlo 5.5, Marchisio 7.5; Giaccherini 5.5 (1' st Bendtner 6), Vucinic 6.5, Giovinco 6.5 (34' st Matri sv). (Storari, Chiellini, Lucio, Marrone, Isla, Padoin, Vidal, Pepe, Quagliarella). All.: Conte Torino (4-4-2): Gillet 5.5; Darmian 6, Glik 4, Ogbonna 6, D'Ambrosio 6; Cerci 5.5 (33' st Sansone sv), Basha 5, Gazzi 5.5, Santana 6; Bianchi 5 (18' st Stevanovic 5.5), Meggiorini 6 (40' pt Di Cesare 5.5). (Gomis, Agostini, Rodriguez, Masiello, Birsa, Brighi, Vives, Sgrigna, Verdi). All.: Ventura Arbitro: Rocchi di Firenze Reti : 12' e 39' st Marchisio, 22' st Giovinco Ammoniti : Barzagli, De Ceglie, Giovinco e Basha per gioco falloso, Vucinic per proteste Espulso : Glik al 36' per gioco violento Recupero : 2' e 2' Note : al 41' pt Pirlo ha calciato alto un rigore Leggi i commenti I commenti dei lettori 
ROMA - "Sono pronto ad andare in America, in Giappone, in Australia. La valigia è pronta e voglio coronare il mio sogno mondiale". Ormai a Leonard Bundu l'Europa inizia a stare veramente stretta, e dopo la vittoria lampo sul franco marocchino Ismael El Massoudi, che gli vale la conferma sul trono continentale dei pesi welter, il pensiero va a quello che sarebbe, a 38 anni, il coronamento di una carriera già prestigiosa: la chance per il titolo del mondo. Bundu, tipo sveglio e simpatico è conscio del fatto che la macchina organizzativa italiana, volonterosa ma un po' scevra di mezzi, difficilmente gli porterà la sfida nel salotto e quindi mette le mani avanti, dichiarandosi pronto a viaggiare per - aggiungiamo noi - la borsa della vita. Dopo aver conquistato il titolo contro Daniele Petrucci, Bundu (28 vittorie, 2 pari, nessuna sconfitta) non ha del resto avuto problemi nelle tre difese volontarie della corona. Moscatiello e Castellucci sono durati 5 round,  El Massoudi non ha sentito neanche il gong di chiusura del primo round. Sul ring lombardo di Rezzato il francese, accompagnato da un record da cui si evinceva una certa forza (37 vittorie) ma anche una mascella burrosa (4 sconfitte di cui 3 per ko), ha cercato di imporre la sua boxe aggressiva, incrociando però subito il gancio sinistro di Bundu. In pratica, la chiave del match, visto che dopo alcuni scambi ravvicinati, proprio un sinistro metteva giù lo sfidante, che la momento di rialzarsi doveva fare i conti con gambe legnose ed inadatte a sorreggerlo. In pratica, un kot senza storia. "Non ho fatto la fase di studio - spiega Bundu - anche perchè lui ha subito attaccanto e abbiamo scambiato parecchi colpi. Mi sono reso conto che non faceva male, e che al tempo si esponeva spesso al mio sinistro" Leggi i commenti I commenti dei lettori 
Ha ucciso il padre per difendere la madre. Denis Stevan, guardia giurata di 24 anni, ha sparato al genitore che stava minacciando la moglie con un coltello da cucina. E' successo in un appartamento in via delle Acacie 1 a Cesano Boscone, nel Milanese. Il giovane ha estratto la sua arma d'ordinanza, una Beretta 98 e l'ha puntata in direzione di Enzo Stevan, operaio incensurato di 47 anni, nel tentativo di fermarlo. L'uomo, però, non si è fatto intimorire e ha minacciato di aggredirlo. E' stato allora che il figlio ha esploso due colpi che hanno raggiunto l'addome dell'operaio uccidendolo praticamente sul colpo. L'intervento del 118, chiamato dai vicini spaventati dalle urla e dagli spari, è stato inutile. Stevan padre è stato trasportato d'urgenza all'ospedale San Carlo ma è morto durante il viaggio in ambulanza. La guardia giurata è rimasta in casa accanto alla madre in attesa dell'arrivo dei carabinieri. Quando i militari della compagnia di Corsico lo hanno arrestato non ha opposto resistenza. Ancora oscuri i motivi della lite tra padre e madre, anche se sembra che non fosse la prima volta che in casa Stevan si alzasse la voce. Anzi, gli investigatori fanno sapere che in passato c'erano già state liti tra i coniugi, tuttavia mai degenerate. Non si sa cosa abbia alzato il livello dello scontro, tantomeno cosa abbia spinto Enzo ad afferrare il coltello e a puntarlo contro la moglie. L'unica cosa certa è il tentativo disperato del figlio di riportarlo alla ragione impugnando la Beretta. Pensava che sarebbe bastato minacciare il padre per fermarlo, ma alla fine ha sparato i due colpi fatali. 
NEW YORK - Penelope Gnesin, 52 anni e Brenda Sue Fulton, 53 anni, veterana e attivista per i diritti dei militari gay hanno detto 'si' nella cappella protestante di West Point. E' la prima volta in assoluto che un matrimonio tra due persone dello stesso sesso viene pronunciato nella cappella della prestigiosa accademia militare dello stato di New York. La cerimonia è stata celebrata da un cappellano militare e la coppia è andata all'altare dopo una relazione durata 17 anni. Sia Penelope che Brenda vivono in New Jersey e avrebbero preferito, come hanno rivelato alla stampa, sposarsi lì ma il 'Garden State' ancora non ha legalizzato le unioni gay. "Non potevamo aspettare oltre - ha detto la Fulton - anche perchè Penelope è una sopravvissuta al cancro e soffre di sclerosi multipla" e ha aggiunto che questo per lei è un bellissimo momento, è una storia incredibile. Gli invitati hanno cominciato a twittare commenti e foto della coppia mentre la cerimonia era ancora in corso. Il quotidiano Usa Today ha pubblicato una foto della cerimonia in cui si vede in lontananza la coppia mentre si scambia i voti. Brenda è in piedi vestita con giacca e pantaloni neri mentre Penelope le sta di fronte seduta vestita di bianco, anche lei in giacca e pantaloni. Il matrimonio è stato celebrato a meno di un anno da quando il presidente Obama ha abolito il 'Don't ask, don't tell', il provvedimento che impediva di arruolarsi a coloro che si dichiaravano apertamente gay. In realtà quello tra la Fulton e la sua compagna non è il primo matrimonio gay che si celebra a West Point, le prime nozze tra due persone dello stesso sesso sono state celebrate la settimana scorsa ma si è trattato di una cerimonia privata che si è tenuta in una sede più piccola del campus non nella cappella dei cadetti, come invece è avvenuto oggi. 
