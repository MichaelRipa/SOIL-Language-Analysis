

Dice Roberto Maroni che la Lega sta bene, anche se "abbiamo passato un brutto quarto d’ora". I sondaggi paiono confermare: "Ne abbiamo commissionato uno a Swg, sei italiani su 10 al Nord condividono le nostre idee". Peccato, aggiunge subito, che non tutti e 6 votino il Carroccio: "Ma abbiamo le potenzialità per conquistarli". Foto, abbracci robusti. Maroni torna a Parma, dov’era di casa ai tempi del ministero dell’Interno, di Vignali sindaco, della Carta di Parma. Stavolta viene da neosegretario della Lega, barbaro sognante che prova a raddrizzare il Carroccio dopo le lacrime di Bossi e le inchieste sulle spese "per la famiglia". Incontra i militanti nella sede provinciale della Lega, davanti al casello dell’autostrada. Incontro svelto, con ritmo. "Dobbiamo tornare ad essere la ‘potentissima', il movimento del popolo, prima di tutto viene il Nord". E’ lo slogan del tour elettorale di Maroni, già partito, che si chiuderà a Pontida il 7 aprile. "Prima il Nord". Nella sede parmense stipata ci sono il segretario provinciale Roberto Corradi, quello cittadino Andrea Zorandi, i deputati Fabio Rainieri e Massimo Polledri. Poi parecchi giovani e donne. "Prima il Nord vuol dire che il Nord deve tornare a far sentire la sua voce, penalizzato com’è rispetto al sud con i suoi sprechi". Elezioni allora, ma lo sbarramento della nuova (eventuale) legge elettorale? E le alleanze? Lo chiedono i militanti. Maroni abbronzato gioca di carisma: "Lo sbarramento elettorale a noi non fa paura, il 5% eventuale lo guardiamo così" (e fa il segno di chi scruta dall’alto di un burrone). "Quanto alle alleanze, dico solo che la Lega quando va da sola prende più voti". L’avesse saputo Bossi, negli ultimi anni di Berlusconi. "Di sicuro non ci alleeremo con i partiti che adesso sostengono Monti". E a proposito del governo dei professori. "L’Imu lo contrastammo fin dall’inizio – sottolinea Maroni - la prima casa è sacra come diceva anche Gianfranco Miglio di cui ora ritireremo fuori le parole giuda". I leghisti di parma fanno domande, anche sullo scampato provvedimento (pare) delle bevande frizzanti da tassare: "Una pura idiozia – se la ride il segretario – siamo tornati allo Stato etico che dice cosa devi mangiare e cosa devi bere. E allora le sigarette? Mussolini al confronto era un dilettante". Un militante dice di leggere la Gazzetta di Parma e di essere preoccupato per la criminalità crescente. Il "barbaro sognante" se la cava con un battuta, risponde che purtroppo non è più ministro dell’Interno e che per la microcriminalità "Serve la presenza della gente sul territorio, da cui l’dea delle ronde". Quindi, siccome siamo a "Parma laboratorio politico" del M5S, il neosegretario fornisce la sua versione sulle presunte parentele – nell’estetica e nei metodi – fra il grillismo e la Lega dei primordi. "Ci unisce il fax" spiega Maroni. Nel senso: "Condivido parzialmente questa lettura. Il MoVimento 5 Stelle – illustra in conclusione - è esploso grazie al web, non va in televisione e non gode di appoggi da parte della stampa. Ricordo che anche noi, agli esordi, ordinammo che tutte le sezioni avessero il fax in sede, ed erano gli anni Ottanta. Ma a parte questo non credo ci siamo somiglianze. Dico che giudicheremo l’operato del 5 Stelle a Parma nei prossimi mesi, per ora il bilancio dell’Amministrazione comunale non mi pare lusinghiero. Se Parma farà male, non basteranno più le sparate di Grillo". 
Un clochard è stato accoltellato nei pressi dei giardinetti a fianco della porta di San Nicolò, in Oltrarno, vicino al suo giaciglio fatto di coperte. Gli operatori sanitari del 118, intervenuti sul posto intorno alle 21 dopo essere stati allertati dai passanti, hanno subito stabilizzato il ferito tamponandogli il sangue che continuava a uscire dal taglio, molto profondo, infertogli al collo dall'arma bianca. Trasportato in condizioni critiche al pronto soccorso dell'ospedale di Careggi, l'aggredito – dovrebbe trattarsi di un cittadino nordafricano - è fuori pericolo di vita ed è tenuto sotto osservazione medica, ma non può parlare con gli agenti. Essendo stato trovato senza documenti, al momento la sua identità resta ignota, così come il contesto in cui è maturata l'aggressione. Indaga la polizia, che sta cercando di rintracciare l'autore dell'accoltellamento, riuscito a darsi alla fuga. 
"Das Auto" colpisce ancora e in piena notte presenta la nuova Golf, una besteseller che da 38 anni fa a pezzi la concorrenza e rovina i sonni degli altri costruttori. Una macchina ovviamente piena di idee, dalla spasmodica ricerca di leggerezza (fino a 100 kg in meno) e fino al 23% più parca nei consumi. Il che significa che la settima evoluzione della Golf arriva a proporre - sulla BlueMotion - consumi di appena 3,2 l/100 km ed emissioni di CO2 di 85 g/km. Numeri impressionanti che dimostrano come dopo 29 milioni di esemplari prodotti - divisi in sei generazioni dal 1974 al 2012 - il colosso tedesco abbia ancora la forza di voler essere "un punto di riferimento nel campo del progresso tecnico", come ha spiegato con orgoglio (meritato...) lo stesso Martin Winterkorn, Presidente della Volkswagen AG. D'altra parte basta leggere quanti superlativi ci siano nel documento che alleghiamo in versione integrale (46 pagine...) per capire il discorso. C'è anche un capitolo che si intitola "La Golf è migliore in tutto"... Eppure è difficile trovare difetti e crepe in un progetto che ad un design sempre uguale a se stesso (cambiare la Golf è vietato dalla legge di Wolfsburg) abbina numeri impressionanti. Come ad esempio quelli legati all'efficienza energetica. E non solo per la versione da 3,2 litri per 100 km: anche le versioni normali da questo punto di vista fanno paura, basti dire che quella a benzina con il 1.2 TSI 86 CV fa 4,9 l/100 km e la 1600 diesel da 105 Cv 3,8 l/100 km. O come quello di un prezzo di 16.975 euro per la versione d'accesso. Anche questo è un record perché è inutile fare una macchina che consuma poco se poi costa una fortuna. E per "dimostrare che la Golf è più che mai sinonimo di  democratizzazione del progresso e perfezione nei dettagli - spiegano i tedeschi - c'è più spazio libero per le gambe nel vano posteriore e 30 litri in più di  capacità del bagagliaio, nuovi pionieristici sistemi di sicurezza come  la frenata anti collisione multipla (di serie) e un sistema proattivo  di protezione degli occupanti (PreCrash), nonché il controllo automatico  della distanza ACC con Front Assist e funzione di frenata di emergenza  City, nuovo sterzo progressivo e nuovo asse posteriore, una scelta tra  diversi programmi di guida, touchscreen di serie su tutti i modelli e un  universo completamente nuovo di sistemi di infotainment ed  entertainment con un display, nelle versioni top di gamma, che reagisce  ai movimenti della mano tramite un sensore di prossimità". Siamo davanti al "Non plus ultra" come dicono alla Volkswagen? Forse. Dite la vostra. In ogni caso la nuova Golf ci si avvicina parecchio, anche se Greenpeace non è certo d'accordo... 
