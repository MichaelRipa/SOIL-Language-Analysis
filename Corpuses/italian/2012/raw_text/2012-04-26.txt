PERUGIA - Un impasto di fisicità e cultura, con i piedi saldi a terra e lo  sguardo rivolto in alto. Una brava persona, condizione necessaria per  essere un bravo giornalista. E tutto il resto che di lui si è detto e  scritto in questi mesi, da quel giorno d'estate del 2011 in cui arrivò  la notizia che Giuseppe D'Avanzo era morto, tradito dal cuore durante  una gita in bicicletta. A raccontare chi era e come lavorava "Peppe",  tre amici e colleghi che avrebbero preferito non doverlo mai fare, ma  che sono riusciti a coinvolgere il pubblico del festival del giornalismo  di Perugia in un ricordo-ritratto di D'Avanzo che non ha concesso nulla  alla retorica. VIDEO Il ricordo di Attilio Bolzoni Donatella Stasio del Sole 24 Ore , Marco Imarisio del Corriere della sera e Attilio Bolzoni di Repubblica , introdotti da  Angelo Agostini, hanno per la verità aggirato il tema del panel -  Giuseppe D'Avanzo e il giornalismo d'inchiesta - parlando soprattutto di  lui e, attraverso lui, del giornalismo in senso lato. "In  trent'anni io e Peppe non abbiamo mai parlato di giornalismo - ha  esordito Bolzoni - ma sempre e solo di notizie. Lui non parlava di  giornalismo, lui faceva il giornalista, seguiva tanti fili, li tirava  tutti e li intrecciava. Non esiste un bravo giornalista che non sia una  brava persona. E lui era una brava persona ed era un giornalista vero,  il più vero che abbia conosciuto. Si dice che avesse un carattere  difficile, ma è il collega che più di ogni altro ha firmato articoli a  quattro mani, pronto a collaborare con chiunque su una notizia". Passione,  rigore, capacità di analisi, visione d'insieme, attinenza ai "duri  fatti": sono le qualità che contraddistinguono il metodo D'Avanzo anche  se, come ha sottolineato Marco Imarisio, un metodo vero e proprio non  esiste, il metodo è il giornalismo in sè. "E' stata una delle poche  persone che mi abbia insegnato qualcosa in questo mestiere, quando lo  incontrai da giovane cronista - ha ricordato Imarisio - e mi ha  insegnato che non ha senso dire 'adesso facciamo un'inchiesta', c'è solo  da mettersi a lavorare. Essere giornalisti significa anche essere un  po' bambini e lui lo era, capace di passare da Giorgio Agamben a Bruce  Springsteen, di andare a vedere un concerto di Vasco Rossi solo perché  non ci era mai stato e voleva capire in prima persona. Peppe era uno che  batteva palmo a palmo tutte le botteghe di conciatore di San Giovanni a  Teduccio per trovare Gino, il fidanzato di Noemi Letizia. E alla  cinquantesima bottega lo trovò". Gli organizzatori del  Festival non erano riusciti a convincerlo a partecipare, perché non  amava parlare in pubblico e non amava parlare del suo mestiere. E gli  amici che lo hanno ricordato lo hanno fatto con pudore, pensando che lui  non avrebbe gradito una serata come questa. Ma hanno raccontato dei  fatti. E a Peppe sarebbe piaciuto così. 
ROMA - Il Pdl non appoggerà la riforma sul lavoro così com'è stata presentata dal governo Monti. Chiede invece correzioni sostanziali, altrimenti non ci sarà più collaborazione all'approvazione della legge. Come ha spiegato a Palazzo Madama il capogruppo Pdl Maurizio Gasparri: "Sulla riforma del lavoro attendiamo cambiamenti sostanziali. Il testo così com'è stato presentato, non va bene sulla parte della flessibilità in ingresso. Molte cose vanno cancellate, altre vanno corrette. Se ciò come speriamo avverrà, daremo un contributo ad una rapida approvazione del disegno di legge. Se non dovesse avvenire, lo diremo con chiarezza. Il governo non potrà contare sul nostro appoggio se insistesse su norme che distruggerebbero l'occupazione anziché crearla", ha detto Gasparri, per poi aggiungere: "il nostro giudizio è quindi sospeso". Il Pdl, ha aggiunto Gasparri si è confrontato con il ministro Fornero "con grande spirito collaborativo e costruttivo, ma adesso attendiamo fatti. Il testo così com'è stato presentato, non va bene sulla parte della flessibilità in ingresso". Ora, ha aggiunto il ministro "attendiamo risposte ad horas. In base al contenuto di quanto il governo ci dirà - ha avvertito Gasparri - ci comporteremo. Il relatore Castro è stato cortese ma chiaro. Il Pdl sarà leale ma determinato. Bisogna cambiare rotta su molti argomenti a cominciare dalla riforma del lavoro", ha spiegato conclude il capogruppo. Per il presidente dei senatori Pdl il voto favorevole al Def e la risoluzione "con la quale abbiamo motivato questa nostra scelta rappresentano anche una chiara indicazione al governo per avviare un'azione molto più concreta e incisiva sullo sviluppo. Il Programma Europeo, il cosiddetto 'growth compact' auspicato anche da Draghi, diventa urgentissimo". "L'Europa - ha aggiunto - è in movimento, il governo tecnico italiano, invece, appare troppo legato a una visione della politica economica dell'Unione Europea che potrebbe rivelarsi superata tra poche settimane". "Troppi annunci - ha continuato - senza seguito, troppi teorici dello sviluppo che non hanno saputo far altro che rimasticare slogan triti e ritriti. Nella risoluzione indichiamo obiettivi concreti riguardanti il debito pubblico, le infrastrutture, la revisione della spesa pubblica, il ruolo della Cassa Depositi e Prestiti. Le politiche del governo - ha sottileneato il capogruppo Pdl a palazzo Madama - perdono consenso tra la popolazione perché si rivelano inefficaci sotto il profilo dello sviluppo e dell'occupazione". Argomenti lavororiforma0312 Leggi i commenti I commenti dei lettori 
CATANIA - A pochi giorni dall'annuncio di Pietro Lo Monaco, che lascerà il ruolo di amministratore delegato del Catania il prossimo 25 giugno, il club rossoazzurro annuncia l'ingresso in società del sostituto designato: si tratta di Sergio Gasparin, è stato direttore sportivo della Sampdoria fino a metà della stagione in corso, per poi dimettersi a seguito di divergenze con la famiglia Garrone. Per oltre un decennio legato al Vicenza, Gasparin è stato anche ds di Messina e Udinese: al sessantenne scledense, il club del patron Pozzo deve la scoperta del talento colombiano Muriel, oggi in prestito al Lecce. PASSAGGIO DI CONSEGNE IL 25/6 - "Il Calcio Catania S. p. A. porge il benvenuto al signor Sergio Gasparin, nominato in data odierna consigliere d'amministrazione dall'assemblea dei soci - annuncia il club etneo nel comunicato ufficiale - nei prossimi due mesi Gasparin avrà modo di ricevere dall'attuale amministratore delegato tutte le informazioni relative alla struttura tecnica, gestionale ed organizzativa della società, per assumere quindi il ruolo il 25 giugno". "CLUB IMPORTANTE" -  "Desidero ringraziare il presidente e l'assemblea dei soci per la nomina all'interno del CdA di una società importante e prestigiosa come il Catania". Sono le prime parole di Sergio Gasparin da ad rossoazzurro in pectore, Gasparin sa che non sarà facile sostituire Lo Monaco, "un dirigente che ha scritto la storia del Catania, un grandissimo conoscitore del mercato, dei giocatore, un grandissimo dirigente e questa sara' una responsabilita' ulteriore nell'assumere questo ruolo". Il passaggio di consegne non sarà comunque traumatico. "Mi sono sentito con Pietro - ha aggiunto Gasparin a Sky Sport - So di poter contare su una persona di grande valenza calcistica". Leggi i commenti I commenti dei lettori 
ROMA - Per la seconda volta nella storia, 5 anni dopo Siviglia-Espanyol, la finale di Europa League sarà tutta spagnola. Saranno, infatti, Atletico Madrid e Athletic Bilbao a sfidarsi a Bucarest il 9 maggio. E se per i Colchneros è un ritorno a soli 2 anni dal trionfo di Amburgo, per i baschi rappresenta un appuntamento storico, ben 35 anni dopo lo sfortunato epilogo con la Juventus (0-1 a Torino e 2-1 a Bilbao nel 1977). Agli uomini di Bielsa è riuscita l'impresa di ribaltare il 2-1 subito all'andata a Lisbona, piegando nel finale per 3-1 lo Sporting grazie a un gol decisivo di Llorente a 2' dalla fine. Più agevole la qualificazione della squadra di Simeone che, forte del 4-2 centrato in casa, ha resistito a lungo agli assalti del Valencia, chiudendo definitivamente il discorso ad inizio ripresa (0-1) con Adrian. ATHLETIC BILBAO-SPORTING LISBONA 3-1 L'Athletic parte forte e, dopo un'occasione non concretizzata da Ander Herrera, passa (17') con un gran sinistro di controbalzo sotto l'incrocio di Susaeta, lesto a sfruttare una sponda di petto all'indietro di Llorente su cross dalla destra di Muniain. La gara diventa vibrante: lo Sporting sfiora subito il pari con Matias Fernandez e Polga ma poi è salvata da una prodezza di Rui Patricio su una conclusione ravvicinata di Llorente. Il gol è nell'aria e lo segnano al 43' i lusitani con il centravanti olandese van Wolfswinkel che, su sponda di Xandao, indovina l'angolo con un preciso sinistro dal limite. Neppure il tempo di esultare che il Bilbao torna avanti (45') grazie a Ibai Gomez che batte Rui Patricio con un preciso sinistro in diagonale, sfruttando nel migliore dei modi un bel lancio smarcante di Llorente. La ripresa si apre con un palo per parte: il primo colpito di testa da Amorebieta, il secondo su punizione da Insua. Col passare dei minuti il ritmo cala ma proprio quando ormai i supplementari sembrano alle porte, ci pensa Llorente a regalare, all'88', ai baschi il ritorno in finale dopo 35 anni con un tocco in spaccata in anticipo su un cross basso dalla sinistra di Ibai Gomez. VALENCIA-ATLETICO MADRID 0-1 Costretto a segnare almeno due reti, il Valencia parte a testa bassa ma fallisce almeno 5 limpide occasioni per passare nel primo tempo con Feghouli (2), Jonas, Soldado e Canales. L'Atletico si difende con ordine e alla prima vera occasione, al 60', passa cinicamente di rimessa: Diego lancia al limite Adrian che, con uno strepitoso destro di controbalzo, infila l'incrocio opposto. Il Valencia barcolla, rischia il raddoppio sulle conclusioni di Arda Turan e Falcao poi si riversa in avanti e, al 79', si rianima per un attimo quando l'arbitro sloveno Skomina gli assegna un rigore scambiando un tocco di mano in attacco di Tino Costa per un fallo di Tiago. L'ex juventino s'innervosisce, si fa espellere per proteste ma alla fine il guardalinee riporta l'ordine facendo tornare sui suoi passi il direttore di gara. E' l'ultima emozione prima di un successo che riporta l'Atletico in finale dopo appena 2 anni. Leggi i commenti I commenti dei lettori 
JEREZ DE LA FRONTERA (Spagna) - Il secondo Gp della stagione che si correrà a Jerez de la Frontera, in Spagna, sarà la 200/a gara di Valentino Rossi nel mondiale. Si tratta di un bel traguardo per un pilota che ha nel suo carniere anche 9 titoli mondiali e 105 gare vinte, 175 podi e 59 pole position. Ma quello che manca da ormai troppo tempo è un risultato di rilievo, l'ultimo "buono" è stato il terzo posto conquistato a Le Mans lo scorso anno, mentre l'ultima vittoria, risale ormai al Gp della Malesia del 2010.  "Non sono qui a Jerez per lottare per la vittoria - ha detto Valentino Rossi in Spagna parlando con i giornalisti - diaciamo che in ballo ci sono posizioni meno nobili. La cosa buona è che su questa pista nei test ho avuto sensazioni migliori di quelle avute in Qatar in gara e per fare bene dobbiamo ripartire da quel punto". Lo scorso anno la pioggia fu la vera protagonista della gara, che fu falsata anche dalle gomme da bagnato che andiedero in tilt man mano che l'asfalto si asciugava. In questa occasione la Bridgestone ha portato una nuova copertura anteriore. Si tratta di un nuovo pneumatico inizialmente annunciato per il 2013, ma anticipato a quest'anno dopo il risultato positivo dei test effettuati con molti piloti. Tutti contenti o quasi, solo le Honda, anche nelle prove, hanno continuato a soffrire del chattering all'anteriore anche con le nuove gomme, mentre per Ducati e Yamaha, questo problema è sembrato risolto. "Per quanto riguarda il meteo - ha detto Rossi - questo potrebbe essere un elemento che può giocare a nostro favore, ma per il pubblico preferirei che non piovesse. Parlando delle gomme, sarà interessante capire il potenziale del nuovo materiale durante il week end di gara, ma non credo che saranno un grande cambiamento". "NON LASCERO' LA DUCATI" - Dopo il Gp del Qatar e dopo la famosa sfuriata di Rossi contro la Ducati, si è fatto un gran parlare della possibilità per Valentino di cambiare moto. "Di lasciare la Ducati non ci penso proprio - ha specificato Valentino - c'è un contratto firmato e si va avanti dando il massimo. Le mie parole del Qatar sono state frutto della delusione. E' più di un anno che cerchiamo di risolvere sempre gli stessi problemi e non ci riusciamo. Filippo Preziosi e tutti i ragazzi in fabbrica, comunque, stanno dando il massimo e ci saranno presto delle novità da provare". Il presto per Rossi potrebbe già essere all'indomani del GP del Portogallo, in programma la prossima settimana, quando i team della MotoGP avranno l'opportunità di fare dei test. Il Gp di Spagna, vede decisamente favorito Jorge Lorenzo (Yamaha) che su questa pista ha già vinto nelle passate due edizioni, mentre il circuito di Jerez de la Frontera è decisamente ostico per il campione del mondo in carica Casey Stoner (Honda) che su questo tracciato non ha mai vinto. LORENZO: "INZIARE BENE DA' FIDUCIA" - Jorge Lorenzo viene dalla vittoria nella prima gara stagionale. Il pilota Yamaha spiega: "Il campionato è lungo, ma è ottimo iniziare in buona forma. Partire dalla pole o vincere la prima gara da fiducia nell'ambiente e nel team. Lo scorso anno abbiamo vinto solo tre gare, ma Jerez è stata una di queste". Anche il campione del mondo, Stoner, è atteso al riscatto: "Proveremo differenti soluzioni, ma ci sono molte cose positive che ci portiamo da Losail quindi possiamo essere fiduciosi per questo fine settimana", ha detto l'australiano. Leggi i commenti I commenti dei lettori 
NEW YORK - Dopo due settimane di presunta tregua in Siria, scende in campo il segretario generale delle Nazioni Unite, Ban Ki-moon, con un duro intervento contro il regime di Bashar al Assad. Il presidente siriano, ha detto Ban, non ha ritirato le truppe né gli armamenti pesanti dalle città: "Sono gravemente allarmato - ha detto ancora il segretario generale - dalle continue uccisioni causati dai bombardamenti dell'artiglieria e le esplosioni nelle aree residenziali". "Questa situazione è inaccettabile e deve cessare immediatamente", ha detto ancora Ban. "Tutto ciò è in violazione degli impegni assunti dal governo di Damasco. Le autorità devono adempiere alle loro promesse senza indugio", ha ribadito. Per tutta risposta, il governo di Damasco scarica la colpa sui ribelli: "I gruppi terroristici armati - ha detto il ministro dell'Informazione Adnan Mahmoud - hanno continuato gli attacchi in Siria nonostante il piano di pace di Kofi Annan e hanno violato il cessate il fuoco oltre 1.300 volte". E mentre va in scena il botta e risposta diplomatico, compare in rete un presunto video shock: l'esercito di Damasco avrebbe sepolto vivo un uomo accusato di essere un oppositore. La scena viene documentata in un video che è stato pubblicato su Youtube e la cui veridicità non può essere verificata, ma la notizia sta comunque facendo il giro della rete. Argomenti siria 

MILANO - Il gol di Kevin Prince Boateng tiene vive le speranze scudetto del Milan. Ma la riconquista del tricolore potrebbe non essere sufficiente a Massimiliano Allegri per conservare la panchina rossonera. Si rincorrono, infatti, sempre di più le voci che vorrebbero Silvio Berlusconi alla finestra in attesa di sapere cosa farà del suo futuro Pep Guardiola, che domani annuncerà se rimarrà o meno alla guida del Barcellona. GUARDIOLA, OPERAZIONE COMPLICATA - L'allenatore spagnolo è il desiderio ormai non più misterioso del presidente rossonero. Ma di sicuro non può offrire a Guardiola carta bianca come ha fatto il Barcellona. In primo luogo, dunque, andrebbe valutata la disponibilità dell'ex centrocampista del Brescia. In secondo gli elevati  costi che renderebbero complicata l'operazione. Fininvest non ha intenzione di mettere a disposizione valanghe di milioni di euro, e bisognerà, quindi, decidere se investirli su un allenatore o su un fuoriclasse. La situazione, a quanto filtra da ambienti vicini alla proprietà, è ancora "confusa". BOATENG POTREBBE ESSERE CEDUTO - Non è escluso, però, che si arrivi ad una soluzione mettendo sul mercato una delle stelle rossonere: il principale indiziato, in tal caso, dovrebbe essere proprio Boateng. Più difficile, infatti, sarebbe vendere Pato, che in Brasile stuzzica il Corinthians ma che non ha più la lunga lista di acquirenti del passato, complice la sua eccessiva fragilità fisica. BERLUSCONI NON SODDISFATTO DI ALLEGRI - Anche se per ora non è considerata l'ipotesi principale, non è neppure detto che alla fine non resti Allegri, che a gennaio ha firmato un prolungamento di contratto fino al 2014. "L'allenatore è sereno - sottolinea Luca Antonini -, non ci fa pesare nulla e i rumors ora non ci toccano". Di sicuro Berlusconi nelle ultime settimane non è entusiasta di quanto mostrato in campo dalla sua squadra. Anche contro il Genoa si è dovuto accontentare di una vittoria molto sofferta. Il Milan fatica a tenere alto il ritmo, e ancora una volta Ibrahimovic è entrato in partita solo quando ha avuto al fianco Antonio Cassano. Chissà se anche stavolta al tecnico lo avrà fatto notare... Leggi i commenti I commenti dei lettori 
