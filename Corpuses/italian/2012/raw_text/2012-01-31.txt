All'ultimo giorno il più era fatto, così il Grifone ha soltanto pensato a sfoltire la rosa. Chiusi gli acquisti di Carvalho in difesa e Belluschi a centrocampo, Preziosi ha detto l'ultimo e definitivo no all'Inter, di nuovo all'assalto per Kucka. Rimanendo lo slovacco, la dirigenza rossoblù ha potuto cedere in prestito al Catania Seymour. Il cileno in questi primi quattro mesi in Italia ha mostrato buone cose ma di certo ha bisogno di fare esperienza in serie A. In prestito parte anche Dainelli, destinazione Verona, società Chievo. È stato il difensore a chiedere di andar via dopo le critiche rivoltegli dagli ultras rossoblù in visita a Villa Rostan la settimana prima di Genoa-Udinese. Il giocatore ha prima rifiutato il Catania (non vuole allontanarsi troppo dalla moglie incinta, che vive ancora a Firenze), poi accettato i gialloblù allenati da Mimmo Di Carlo. Sfumate invece le trattative per Cerci della Fiorentina (rimasto in viola) e Pazienza della Juventus, tornato all'Udinese. Proprio per questo il Genoa ha detto no all'Inter per Kucka. Niente di fatto pure su due ipotesi di scambio dell'ultima ora: Birsa-Candreva con il Cesena e De Silvestri-Mesto ancora con la Fiorentina. 
TRENTO - La Planetwin365 Trentino vince con facilità in Belgio contro il Noliko Maaseik 0-3 (18-25, 22-25, 18-25) e ipoteca il passaggio al turno successivo di Champions league. Un playoff 12 (una sorta di ottavo di finale) abbastanza abbordabile per il sestetto detentore del trofeo che schiaccia gli avversari in ogni fondamentale. L'unica nota stonata l'infortunio alla caviglia, procurato da una cattiva ricaduta dopo un salto, del centralone Djuric. Invece a essere pignoli, dal punto di vista tecnico, il segnale negativo (parola esagerata) per Trento viene da una ricezione spesso incerta contro delle battute belghe non incontenibili. Alla fine sette ace complessivi del Noliko e cinque della Planetwin365. Per il resto la squadra di Stoytchev tiene sempre in pugno il match con pochi cali di concentrazione. A completare l'opera un muro (otto complessivi) tosto e un attacco preciso con il 62 per cento (i belgi si fermano al 37 per cento). Per quanto riguarda la banda di giovani del Noliko l'esame non è superato, troppa differenza con i campioni in campo dall'altra parte della rete. Top scorer della serata Kaziyski con 16 punti, poi Stokr 15 e buone pure le percentuali di Birarelli (11 punti). Nel primo set Juantorena e Stokr (che a metà del parziale si scatena) scavano un solco merito della classe e reattività di Trento e un po' delle indecisioni ed errori di una squadra giovane e con poche possibilità di mettere lo sgambetto a una super corazzata campione del mondo. Ad allungare le distanze tocca a un turno al servizio di capitano Kaziyski e la missione appare già compiuta. Poi si fa male Djuric e tocca al giovane Burgsthaler, già positivo nella trasferta a Macerata ed elogiato pubblicamente da coach Stoytchev. Il parziale, comunque, scivola via senza problemi fino al 25-18. Invece nella seconda fase a fare la differenza è il muro di un ottimo Birarelli, coadiuvato dall'opposto Stokr. E dopo un avvio in apparenza equilibrato il Noliko Maaseik non regge il confronto con gli avversari. I tifosi di casa possono ammirare un paio di spunti dei loro beniamini, ma non bastano a riaprire la partita (25-22). Nel terzo set Trento non vuole correre rischi e riparte con il piede giusto e prende il largo grazie alla fluidità del proprio cambiopalla. A tenere a distanza il sestetto padrone di casa ancora una volta la coppia Birarelli al centro e Stokr di banda. Senza discussione il 25-18 finale. IL DERBY ITALIANO - E' tutto pronto al Fontescodella di Macerata (ore 20.30) per la gara di andata del derby europeo tra i padroni di casa della Lube e la Bre Banca Cuneo. Due club che si portano dietro le ruggini di momenti poco positivi in campionato che hanno permesso la fuga della capolista Trento. Per Cuneo, addirittura, meno di una settimana fa la decisione di esonerare coach Flavio Gulinelli per dare un forte scossa all'ambiente. Tra le due formazioni è una sfida infinita che si ripete per la 63esima volta con un leggero vantaggio dei cuneesi con 33 vittorie contro le 29 dei biancorossi. Un match che avrà un sapore particolare per due ex recenti come il tecnico Giuliani (vincitore del primo storico successo) e lo schiacciatore Simone Parodi (in campo durante  la conquista del primo scudetto) protagonisti l'anno scorso della stagione piemontese che in Europa è finita ai quarti. Invita i compagni a tenere alta la concentrazione il giocatore della Lube Jiri Kovar: "E' strano incontrare una squadra per ben tre volte in otto giorni, per lo meno in questo periodo della stagione. Sembra già di essere a una serie playoff e come tale dovremo interpretarla. Dico senza retorica che entrambe le pretendenti hanno il cinquanta per cento di possibilità per spuntarla e partire bene con una vittoria sarebbe importante. Sia noi che Cuneo siamo due grandi con buone individualità in ogni reparto. Ci conosciamo bene dal punto di vista tecnico e dico che a fare la differenza sarà sicuramente l'efficienza della battuta e del muro-difesa, ma anche il fattore mentale avrà il suo peso". COPPA CEV, VINCE MONZA - Infine l'Acqua Paradiso Monza vince 1-3 la partita di andata del Challange round di Coppa Cev disputata in Romania contro la Remat Zalau. Ma coach Zanini è deluso da quello che si è visto intorno alla gara: "Partita non semplice per le condizioni ambientali e per l'arbitraggio a tratti, forse, non all'altezza della competizione. Comunque se vogliamo andare avanti pensiamo a fare bene nella sfida di ritorno in casa". In evidenza tra i lombardi Rooney (21 punti) e Nikic (18 punti). Champions League - Il tabellone dei playoff 12. Mercoledì ore 20.30 Kozle-Izmir (ore 18), Unterhaching-Lokomotiv Novosibirski, Lube Macerata-Bre Banca Cuneo (diretta Sportitalia 1), Noliko Maaseik-Planetwin365 Trentino 0-3, Friedrichshafen-Tours, Poitiers-Zenit Kazan. Leggi i commenti I commenti dei lettori In caricamento.. 
Novità sul fronte della fondazione Teatro Regio, dopo la convocazione del consiglio d'amministrazione martedì sera in Comune. Un incontro "andato meravigliosamente" come annuncia il commissario Mario Ciclosi, presidente del cda, prima di infilarsi in macchina e avventurarsi nella neve che copre la città. All'ordine del giorno, la proposta di un nuovo statuto. Più semplice, in linea con la legge e gli altri enti musicali, oltre che "molto più attento ai controlli e alle risorse a disposizione". Passo successivo, la preparazione del bando di concorso per il nuovo sovrintendente, che dovrebbe essere pronto per fine febbraio, e di cui probabilmente si occuperà la nuova amministrazione. Affrontate per la prima volta, poi, due importanti questioni a favore dei lavoratori. A cominciare dal rinnovo della convenzione per l'orchestra del Regio, che sembra risolvere così lo stato di agitazione creatosi dopo le dichiarazioni della Regione sulla "città dalle due orchestre", finito nella protesta dei musicisti ( LEGGI ). "Non è bello vedere una protesta prima di uno spettacolo - ammette Ciclosi sotto i portici del Grano - per questo ci stiamo muovendo per stabilizzare il personale". A questo proposito, si parla anche di istituire un fondo a tutela dei lavoratori della fondazione. PARLA MELI - Disponibile, appena uscito dall'incontro, il maestro Mauro Meli concede due battute alla stampa. Sull'eventuale riconferma a sovrintendente del teatro (il suo mandato termina il prossimo giugno), risponde: "Non spetta a me decidere, il mio futuro dipende dal consiglio d'amministrazione. Solo il presidente o il prossimo sindaco potrebbero chiedermi di rimanere". Meli riferisce comunque di aspettare anche lui il bando di concorso, una volta pubblicato. Tuttavia, non nasconde il suo lato passionale: "Amo questa città - confessa - ho una moglie parmigiana e qui mi sento a casa. Amo Verdi più di ogni altra cosa - aggiunge - e se fosse per me resterei almeno fino al 2013 in occasione del Bicentenario e le celebrazioni verdiane". (alessandro trentadue) 
Son passati tre giorni dalla neve - e dalle smorfie - di Varese, alla neve - e ai sorrisi - di Torino. I granata rompono il ghiaccio, nel vero senso della parola, si accendono dopo l’ingresso di Bianchi e trovano su autogol di Tonucci, la via della rete più attesa. Al Comunale finisce 1-0 e il colpo d'occhio è polare: nevica, terreno imbiancato, temperatura ben al di sotto dello zero (-3°). Insomma, le condizioni peggiori per una partita di calcio; e se nel primo tempo il Toro ci prova ma raramente riesce a sfondare, la differenza la fanno i cambi di Ventura. Il tecnico inserisce Bianchi e Sgrigna, e la squadra cambia fisionomia: perché Bianchi è spauracchio vero per qualunque difesa della B, e perché l’ex di turno Sgrigna, quando è in palla, ha una marcia in più. Non solo, conta eccome anche l’aspetto psicologico: segnato il gol è come se i granata avessero dribblato un vero e proprio macigno. E da quel momento le occasioni sono fioccate più della neve. Cinque minuti e dalla Maratona parte, ben più decisa del solito, la contestazione a Petrachi e, soprattutto, a Cairo; e stavolta è una contestazione priva di fischi ai contestatori. Il primo tempo vede i granata viaggiare soprattutto sulle fasce: Surraco e Oduamadi danno vivacità, pur con i consueti errori che li contraddistinguono. La prima occasione vera piove al 18’ quando Surraco apre una voragine per Oduamadi che, tutto solo, calcia su Bastrini che, in scivolata disperata, tocca anche con il braccio. Nove minuti e Ogbonna si fa saltare due volte dall’ex novarese Pinardi, il cui tiro è alle stelle. Prima dell’intervallo c’è ancora spazio per l’occasionissima di Antenucci (43’) che si libera in area come fosse su erba soffice, ma sul più bello viene rimpallato da Augustyn. In mezzo, però, ci stanno le consuete proteste arbitrali: stavolta nell’occhio del ciclone finisce Renzo Candussio di Cervignano, un altro mediocre che fa imbestialire il Comunale. Rispetto alla partita di andata il Toro conferma soltanto cinque titolari; e non è un caso se proprio quando entrano due della vecchia guardia come Bianchi e Sgrigna il Torino cambia volto. Soprattutto l’assenza di Bianchi, sostituito in avvio da Meggiorini, rischia di cambiare radicalmente le prospettive: la squadra è più compatta, si danna l’anima ma fatica l’impossibile a buttarla dentro. Annotazione non legata alla partita in sé ma alle peculiarità degli attaccanti, con quei numeri agghiaccianti (due gol in altrettante stagioni) di Meggiorini. Ecco perché quando, nell’intervallo, capitan Bianchi inizia a scaldarsi raccoglie l’ovazione della Maratona. Ovazione confermata poi dai fatti: in campo il suo ingresso si è sentito e la differenza si è vista eccome. Ora ci sarà tempo per valutare l’assetto migliore e per far inserire l’ultimo arrivato Masiello: il Toro tornerà in campo lunedì prossimo a Brescia in un’altra serata che è facile immaginare gelata. 
L'operazione dell'ultimo giorno più eclatante per Corte Lambruschini è, ovviamente, l'addio di Angelo Palombo. L'ormai ex capitano blucerchiato va all'Inter in prestito oneroso di un milione, trattativa nata e chiusa nello spazio di pochissime ore. Diritto di riscatto fissato a quattro milioni. A giugno si vedrà se il centrocampista tornerà "a casa" o resterà a Milano. Chiuse invece due trattative in entrata di cui si parlava da giorni. Il mediano Gianni Munari, sostituto proprio di Palombo, arriva dalla Fiorentina per 800mila euo, di cui 250mila oggi e il resto nella prossima stagione. In maglia blucerchiata anche la punta Graziano Pellé, in prestito dal Parma con opzione per la comproprietà: farà la roserva di Pozzi. Il valzer degli attaccanti vuole che Federico Piovaccari, dopo soli quattro mesi a Genova, se ne vada a Brescia in prestito secco. L'esperienza del Pifferaio in blucerchiato non è stata certo delle migliori, Atzori prima e Iachini poi lo hanno bocciato. Ultima operazione last minute è la cessione di Koman ai francesi del Monaco, con i quali l'ungherese ha firmato un contratto quadriennale. 
ROMA - L'ondata di freddo che sta attraversando l'Italia ha iniziato a creare problemi ai campionati di serie A e B. Nel primo pomeriggio era arrivato l'annuncio del primo rinvio, quello della gara di Marassi tra Sampdoria e Empoli. Al Tardini era in programma Parma-Juventus e, nonostante l'impegno degli addetti ai lavori, il campo non ha retto e si è stati costretti ad annullare il match. L'ultima 'vittima' del maltempo è stata la gara di serie B tra Modena e Albinoleffe. BERETTA: "CALENDARIO OBBLIGATO" - La scelta di un turno infrasettimanale tra fine gennaio e febbraio è stato oggetto di critiche. Il presidente della Lega di Serie A, Maurizio Beretta, ha risposto così: "Il calendario è praticamente obbligato, gli impegni internazionali e le competizioni nazionali le conosciamo tutti: non ci possiamo stupire oggi. E' un calendario che ricalca quello di altri Paesi. E poi non conta se la gara sia in notturna o meno, se c'è neve che cambia se l'orario d'inizio è pomeridiano?". Il numero uno della serie A ha poi concluso: "D'altra parte noi siamo convinti che la sicurezza di spettatori e giocatori sia il punto di riferimento, così come continuiamo a ritenere che una nuova generazione di stadi potrebbe dare un contributo importante. Comunque in questi casi le polemiche sono inevitabili: discussioni legittime, per carità, ma tutti sanno da sempre le ragioni di fondo della situazione". TOMMASI: ''CONDIVIDERE CON NOI CALENDARIO'' - A Beretta ha risposto Damiano Tommasi, presidente dell'assocalciatori: "Purtroppo nel calcio italiano nelle scelte l'aspetto sportivo passa sempre in secondo piano, o anche più in là. Per questo anche nella questione dei calendari si fanno tanti errori: sarebbe meglio condividere le decisioni con giocatori e allenatore. Gli impegni effettivamente sono tanti, ma se la Lega parlasse con noi per i calendari, magari ne uscirebbe una programmazione migliore. E comunque, con una decisione condivisa, perlomeno non ci sarebbero tante lamentele". ABODI: "IMPOSSIBILE PREVEDERE" - Anche Andrea Abodi ha cercato di smorzare le polemiche: "Quando si fanno i calendari ad agosto è impossibile prevedere se nevicherà a fine gennaio o a febbraio e persino a marzo. E neanche conta se si giochi in notturna o meno". Per il presidente della Lega di serie B la situazione è una conseguenza dei troppi impegni: "La verità è che ci sono troppe squadre e di conseguenza impegni. Meglio andrà per noi della serie B quando i club saranno 20 ne non 22. E poi a rendere più fitto il calendario ci sono i vincoli del calendario internazionale. Quest'anno ad esempio dobbiamo finire il campionato prima dell'inizio delle partite dell'Italia agli Europei". Leggi i commenti I commenti dei lettori In caricamento.. 
VENEZIA - Su di lui c'erano sospetti fin dalla scomparsa della moglie. Ora la svolta nelle indagini. Renzo Dekleva, informatore farmaceutico di 54 anni, è stato arrestato dai carabinieri con l'accusa di omicidio aggravato e occultamento di cadavere. Secondo gli investigatori, ha mangiato con la moglie una pizza poi l'ha uccisa, soffocandola. Quindi è uscito di casa per incontrare l'amante. Una volta rientrato, ha preso il corpo della donna e lo ha nascosto. La vittima, Lucia Manca - bancaria 52enne di Marcon, in provincia di Venezia - era scomparsa il 7 luglio; il suo cadavere è stato poi trovato sotto un ponte a Cogollo del Cengio, vicino a Vicenza, nel mese d'ottobre. Ormai irriconoscibile. E' stato possibile identificarla solo grazie all'esame del Dna. Dekleva è stato fermato mentre tornava a casa dopo una giornata di lavoro. Per ora non ha fatto alcuna ammissione. Probabilmente a dare un impulso all'indagine è stato il ritrovamento di uno scontrino dell'autostrada A31 caduto a chi aveva nascosto il cadavere tra le foglie, vicino a un cassonetto di rifiuti. Un luogo, quello dove era stato nascosto il corpo di Lucia, ben conosciuto da Dekleva che imboccava spesso quell'autostrada per andare in montagna, a Folgaria, proprio con la moglie. L'uomo raccontò di aver visto Lucia uscire di casa il 7 luglio per andare in banca prendendo l'autobus. Ma quella mattina nessuno l'aveva notata. Con il passare delle settimane, la versione del marito era sembrata sempre più fragile: l'uomo era stato interrogato più volte e spesso era caduto in contraddizione. Poi ci sono state le perquisizioni in casa, nella macchina e il sequestro del computer. Gli investigatori hanno tra l'altro scoperto che l'uomo si spacciava per laureato in medicina ma non aveva in realtà mai finito gli studi. Il movente dell'omicidio, sarebbe da collegare alla crisi della relazione, legata anche alla presenza di un'altra donna. 
