L'housing sociale minaccia i confini del Parco dell'Appia e i tesori archeologici di Roma che questo scrigno verde offre ai turisti di tutto il mondo. Sono oltre 120 gli ettari ai bordi e all'interno della Tenuta delle Cornacchiole su cui caleranno un milione e centosessantamila metri cubi di cemento. La denuncia viene da Legambiente. "E' uno degli ambiti agricoli più scandalosi, tra quelli scelti dal bando di Alemanno" attaccano gli ambientalisti "nonostante sia appena fuori dal Parco Regionale dell'Appia Antica, ma definito, in parte, quale "area contigua" dal Piano d'assetto del Parco stesso, adottato dal Consiglio Direttivo dell'Ente sin dal 2002, trasmesso alla Regione nel marzo del 2003 e dopo oltre nove anni mai approvato in via definitiva". E così il cemento si prepara ad invadere l'XI Municipio. Le cinque aree scelte sono tutte nello stesso contesto, l'una vicino all'altra, e sono sovrapponibili proprio con la proposta di area contigua, ossia una zona "cuscinetto" che  -  secondo l'articolo 10 della legge regionale sui parchi  può essere istituita "per assicurare la conservazione dei valori di un'area naturale protetta". Ma non è solo questione di pericoli per l'area intorno al Parco. Nei nuovi insediamenti arriverebbero nel complesso 9.600 nuovi abitanti, tra le diverse aree che misurano rispettivamente 3 ettari e 3,3 circa le due più piccole, 7,6 ettari una intermedia, fino ai 22 e 84 ettari delle più grandi. Così nello stesso Municipio si aggiungerebbero costruzioni per 1.160.913 metri cubi ai 310 mila metri cubi stimati per le cubature del progetto all'ex Fiera di Roma e i 400 mila dell'attuazione dell'Ambito di Trasformazione di Grottaperfetta. "Mentre la Regione Lazio aspetta da quasi dieci anni di approvare in via definitiva il piano d'assetto dell'Appia Antica, il "Parco dei Parchi" della Capitale, molto meno tempo è bastato, grazie allo sciagurato progetto per l'housing di Alemanno, per trovare aree da cementificare in maniera indiscriminata in un ambito così importante e bello" denuncia Lorenzo Parlati, presidente di Legambiente Lazio "Con un semplice bando si rischia di stracciare la pianificazione ambientale, la scure di cemento di Alemanno si abbatte sui territori più pregiati, persino in aree contigue al perimetro di un futuro parco, negando quindi l'utilizzo di quei terreni per costituire una Rete Ecologica cittadina, per realizzare la quale sono fondamentali proprio le aree dell'Agro Romano". 


Via altri 974 posti letto ospedalieri (metà pubblici e metà privati accreditati) oltre ai 2mila 900 già cancellati dal 2006. Via anche 500 primariati. E nel triennio 20122014, dai trasferimenti finanziari al Lazio scomparirà un miliardo e 200 milioni, più del 12% del Fondo sanitario regionale (9,8 miliardi): 83 milioni in meno per il 2012, 160 per il 2013, 180 per il 2014. In tutto 423 milioni che alla fine del triennio, sommati alle sforbiciate delle manovre finanziarie di Tremonti, si attesteranno sul megataglio del miliardo e passa. Sono solo alcuni degli effetti sul Lazio delle misure di revisione della spesa approvate ieri dal Senato con il via libera al decreto legge 95/2012, quello sulla spending review, appunto. Con l'inasprimento del blocco del turnover, entreranno in area rischio i contratti per 3mila tra medici e infermieri precari e sarà confermata la sospensione delle "assunzioni in deroga", quelle attraverso l'articolo 15 septies del decreto legislativo 502/1992 (la seconda riforma della sanità). Nel triennio 20121014 dovrà essere abbattuto di due punti percentuali il tetto della spesa farmaceutica regionale (dal 13,3 all'11,3). Una misura che fa presagire, nella regione con i ticket più alti, l'avvento di altri balzelli per una partecipazione più consistente dei cittadini al pagamento delle medicine. Colpi di maglio si abbatteranno anche sulla spesa per beni e servizi sanitari attraverso il contenimento degli acquisti del 5% (120 milioni in meno: da 2,4 miliardi annui a 2 miliardi 280). La Regione sarà impegnata anche a ridurre i budget per la sanità privata: lo 0,5% nel 2012 (9,5 milioni), l'1% nel 2013 (19 milioni), il 2% nel 2014 (38 milioni). In cifre assolute, insomma, spariranno altri 66,5 milioni. "Queste misure", commenta il segretario generale della Cisl Lazio, Tommaso Ausili, "metteranno in ginocchio l'economia e la società del Lazio". Anche perché resta alta l'insidia, nella regione con i contribuenti tra i più tartassati d'Italia, di nuove strette fiscali con l'aumento dell'addizionale Irpef e dell'aliquota Irap, già ai livelli massimi. Ma per il sindacato, "la crisi potrà rappresentare anche un'opportunità"."Si trovi", esorta Ausili, "una condivisione di impegni e responsabilità per arginare il declino economicosociale del Lazio, trasformando i vincoli in nuove possibilità di costruzione della ripresa". Sanità e non solo: saranno soppressi alcuni dei 51 tra enti, spa e fondazioni della galassia societaria della Regione. Altri saranno accorpati. Con l'obiettivo di risparmiare almeno 40 milioni, il 20% dei 200 milioni di spesa all'anno. Le forbici del governo si accaniranno anche sui trasferimenti finanziari per il trasporto pubblico e i servizi sociali: 700 milioni in meno che per il Lazio saranno intorno ai 70. Si tratta di "tagli lineari", secondo la presidente della Regione, Renata Polverini, commissaria di governo per la sanità laziale, "peseranno come un macigno già da quest'anno, in particolare per quelle regioni, come il Lazio, penalizzate dai Piani di rientro dal deficit sanitario". Dovranno essere abolite le Province di Rieti, Viterbo e Latina. La prima perché sotto i 2mila 500 chilometri quadrati e i 350mila abitanti, la seconda perché sotto i 350mila residenti, la terza perché ha un territorio con estensione inferiore ai 2mila 500 chilometri quadrati. Anche i tribunali di Ostia, Cassino e Rieti saranno chiusi stante la norma di uno per Provincia. Resterà quello di Latina? Se sì, dovrà chiudere il tribunale di Frosinone, con l'accorpamento delle due Province. 
Non è più solo un'ipotesi. La strada che si fa sempre più concreta per portare liquidità nelle casse capitoline è quella di vendere parte del patrimonio immobiliare. La lista sarebbe lunga. L'idea è di dare via la sede della Rinascente in piazza Fiume e l'antico palazzo del '400 che ospita l'Hostaria dell'Orso. Continua intanto la discussione delle delibere propedeutiche al bilancio: la tassa sui rifiuti sarà più salata. E in commissione Bilancio, sì a sconti per giovani e anziani sull'Imu. L'obiettivo è di incassare 200 milioni di euro che dovevano arrivare dalla vendita della quota di Acea. In lista ci sarebbero anche alcuni locali commerciali in via dei Giubbonari e la storica sede del Psi, quella che fu lo studio di Bettino Craxi, in via del Corso. "Oggi per reperire risorse e chiudere la manovra economica si stanno prendendo in esame le proposte avanzate a maggio dal Pd", ammette Umberto Marroni, capogruppo pd. Una corsa contro il tempo per portare il prima possibile in giunta il maxiemendamento. Anche se i tempi per l'approvazione del bilancio dei Comuni potrebbero slittare a fine settembre, se ci sarà il via libera del governo. La discussione delle delibere propedeutiche alla manovra è già partita. E ieri, l'Assemblea capitolina ha approvato la delibera 26 che determina la tariffa rifiuti per il 2012. I romani si troveranno in bolletta una tariffa aumentata a causa della quota di un terzo del 10% di Iva introdotta lo scorso anno e cioè circa il 3,3%. L'Iva, infatti, è stata spalmata in tre anni. Novantamila famiglie saranno invece esentate dal pagamento della Tari. "I cittadini romani anche quest'anno pagheranno un aumento di 20 milioni sulla Tari  -  spiega il consigliere del Pd, Athos De Luca  -  a causa del frazionamento in tre anni dell'aumento della tariffa del 10% pari a 60 milioni nel 2010, mentre la raccolta differenziata non funziona e gli impianti di trattamento lavorano al 50%". La commissione Bilancio ha invece approvato delle agevolazioni e sconti sulla seconda rata dell'Imu per alcuni negozi e laboratori ma anche per gli anziani e ai malati ricoverati in maniera permanente nelle strutture sanitarie. L'emendamento sarà votato dall'aula Giulio Cesare. 

Quarant'anni spesi per la scuola. Dopo 13 anni da insegnante e 27 da dirigente, Mario Rusconi, presidente dell'associazione nazionale presidi romana e da 8 anni a capo del Newton, andrà in pensione. L'addio è quasi certo: "Ho fatto ricorso al giudice del lavoro ma non so se sarà accolto, perché quello di un altro collega ha già avuto esito negativo" si rammarica. Rusconi, infatti, è uno dei sei presidi del Lazio ad essersi opposto al collocamento a riposo disposto dall'amministrazione per i dipendenti che hanno compiuto 65 anni o hanno maturato 40 anni di anzianità contributiva entro agosto 2012. Rusconi, come gli altri, aveva chiesto di poter restare in servizio altri due anni, ma l'amministrazione ha rifiutato, "anche se in passato aveva concesso ad altri di rimanere fino a 70 anni". Quest'anno però, con i vincitori del concorso per dirigenti scolastici appena terminato che scalpitano e il taglio delle presidenze dovuto al dimensionamento, la proroga non è stata accordata. E così Rusconi dovrà dire addio al suo amatissimo liceo. Una scuola che ha contribuito non poco ad innovare e in cui ha combattuto molte battaglie. La principale contro le occupazioni, che al Newton non si vedono da anni, sostituite da giornate di didattica aperta cogestita. Famosa anche la sua circolare "antibaci" del 2009, scritta per evitare il rischio di contagio dell'influenza A. Lascia il testimone alla collega Ivana Uras, già sua vice nell'Anp provinciale: "Il Newton sarà in ottime mani, è una professionista eccellente di cui ho la massima stima e sono contento che sia proprio lei a sostituirmi". Rusconi era un'istituzione nel panorama scolastico romano, non solo per il suo ruolo al vertice dell'Anp capitolina. Il suo primo incarico da preside, 27 anni fa, alla scuola media di Guarcino, poi una lunga carriera che lo aveva portato a dirigere per 14 anni la scuola media Majorana e, per un breve periodo, anche il liceo Tasso. Componente di numerose commissioni ministeriali sull'autonomia scolastica, ha collaborato con diverse università, dalla Luiss di Roma alla Cà Foscari di Venezia. Ora saluterà il Newton, ma non il mondo dell'istruzione: "Continuerò a lavorare con l'Anp e a collaborare con il mondo scolastico" assicura. Nei suoi anni di servizio ha visto la scuola pubblica cambiare e diventare "più moderna, più europea e più vivace", anche se, questo il suo ultimo rimpianto, "negli ultimi 10 anni gli spazi dell'autonomia purtroppo si sono ridotti". 
MILANO - "Il confronto con Julio Cesar? Secondo me, la gente pensa sia così ma a me questa cosa non interessa. Siamo due portieri con caratteristiche diverse, per me non è così. Vado per la mia strada, poi che lui sia il portiere che ha vinto più di tutti con l'Inter meglio per lui. Io parto da zero, è un altro anno e un'altra Inter". Lo ha detto Samir Handanovic a proposito del paragone con Julio Cesar ai microfoni di SkySport24. "Con lui ci vediamo ogni giorno - ha detto l'ex portiere dell'Udinese - è un bravo ragazzo e abbiamo un buon rapporto. Ci siamo parlati, ci siamo chiariti. Lui sa che faccio il mio lavoro e non ci sono problemi per questo, anche se dovesse rimanere qui. Come si sente? Non so, chiedetelo a lui. Non so cosa è successo in questi cinque anni e non mi interessa". A chi gli ha chiesto se è preoccupato dalla difesa ballerina che ha avuto l'anno scorso l'Inter, Handanovic ha risposto di no. "Io devo pensare a quello che ci sarà quest'anno - ha detto - Dobbiamo lavorare per prendere meno gol, anzi il mio obiettivo è non prenderne proprio di gol. Cosa ci sarà il 6 gennaio a Udine? Il 6 gennaio a Udine penso al freddo, lì sarà freddo. Io speravo in un'altra data... Risultati hanno sempre dato ragione all'Udinese, questa è la loro politica ed è giusto che la continui. Spero che possano passare i preliminari di Champions". Leggi i commenti I commenti dei lettori In caricamento.. 
Oneri concessori "inadeguati". Aumento di cubatura "illegittimo". La delibera sull'operazione di valorizzazione dell'ex rimessa Vittoria di piazza Bainsizza è approdata, lunedì, al Municipio XVII. E la battaglia si preannuncia aspra. La presidente, Antonella De Giusti, è pronta a bocciare domani in aula la proposta che arriva dalla giunta capitolina. Italia Nostra si schiera al fianco del parlamentino di Prati. "Il testo licenziato dal Campidoglio non ha, in alcun modo, tenuto conto delle linee guida elaborate da noi e dal laboratorio partecipato di progettazione - tuona il minisindaco - Sul riuso dell'ex deposito Atac si è andati in deroga a tutto ciò che era possibile al Piano Regolatore. Di più. Sono stati utilizzati dei parametri per il calcolo degli oneri concessori del tutto inadeguati rispetto a quanto si andrà a realizzare e sul calcolo della cubatura è stata fatta una maggiorazione in virtù, non soltanto delle deroghe, ma aggiungendo anche proprietà non disponibili". Il riferimento è all'immobile in via Montesanto che ospita il dipartimento di Salute Mentale della Asl Rme. Una struttura sulla quale pende un contenzioso tra Atac Patrimonio e l'azienda sanitaria, quest'ultima ne rivendica la proprietà in virtù di una legge nazionale recepita dalla regione Lazio. Il Comune non ha mai avviato il trasferimento alla Asl come invece previsto dalla normativa. "E dunque ora appare evidente che tutti gli atti di aumento di cubatura sono nulli, poiché portati avanti in totale spregio di norme imperative ed inderogabili", chiosa De Giusti. Ora il consiglio del Municipio XVII dovrà esprimere un parere entro il 22 agosto. "Diremo no - conclude la presidente - ma chiediamo al sindaco il ritiro immediato della delibera". L'area di 15.594 metri quadrati, destinata dal Piano regolatore a "servizi pubblici di livello urbano" e con gli edifici inseriti nella "Carta della Qualità" come archeologia industriale, perde la sua destinazione ad utilizzo pubblico per permetterne la demolizione e ricostruzione con premio di cubatura. Sono previste abitazioni, aree per il commercio e altri metri quadri con destinazione direzionale. Cittadini e Municipio hanno portato avanti un progetto partecipato. "Alemanno ha basato la sua campagna elettorale nell'ex circoscrizione giurando che non l'avrebbe mai fatta approvare - incalza Italia Nostra - Ora arriva la dura realtà. Il debito dell'Atac, dovuto a pessime gestioni non certo trasparenti, si vuole risolvere con l'ennesima speculazione sulla pelle dei cittadini". 
La Congregazione dei Figli dell’Immacolata Concezione reagisce ai procedimenti giudiziari che si sono abbattuti sul gruppo Idi (Istituto dermopatico dell’Immacolata, San Carlo e Villa Paola di Capranica) azzerando le cariche ai vertici e guardando a possibili traiettorie per la ripresa. Tra i religiosi, la scelta è maturata prima in riunioni ristrette, poi nel Consiglio generale che ieri, a porte chiuse, ha ridisegnato il management del gruppo. Difficile dire se la decisione sia dovuta all'indagine della procura sulla crisi finanziaria dell'Idi. Sta di fatto che il procuratore aggiunto Nello Rossi, il pubblico ministero Michele Nardi e, di recente, Giuseppe Cascini della direzione distrettuale antimafia, hanno iscritto i vertici del gruppo nel registro degli indagati ipotizzando l'associazione per delinquere, l'appropriazione indebita e l'emissione di fatture per transazioni inesistenti. Sette gli indagati, accusati dai magistrati e dal gip che ha disposto alcuni sequestri, di aver utilizzato le casse dell'ospedale come un bancomat. Sotto accusa sono finiti padre Franco Decaminada, fino al gennaio scorso consigliere delegato, il suo successore don Aleandro Paritanti, don Eugenio Lucchetti, rappresentante legale della Congregazione, Giuseppe Incarnato, direttore generale del gruppo Idi, Domenico Temperini, suo predecessore, il consulente Giovanni Rusciano e Antonio Nicolella, direttore del personale e responsabile della sicurezza. L’Idi, dentro la grave crisi finanziaria che attraversa, accumunandolo ad altri ospedali cattolici, dal Gemelli al Fatebenefratelli, al Cristo Re, continua a essere un centro di attrazione per la cura delle patologie della pelle, con una quota unica, il 48 per cento, di pazienti provenienti da altre regioni. Per mesi i frati dell’Immacolata Concezione avevano cercato senza successo un partner privato che li accompagnasse nella gestione del gruppo. E non erano stati pochi gli imprenditori della sanità privata in convenzione a farsi avanti. Incontri, riunioni, poi, sul gruppo si è abbattuta l’indagine della procura. I religiosi si sono imposta la consegna del silenzio. Ma, con i loro mille 500 dipendenti, non hanno perso le speranze di una fuoruscita dalle strettoie finanziarie. E per una “operazione fiducia”, in giugno erano stati anticipati ai dipendenti, che per mesi avevano percepito le retribuzioni in ritardo, anche gli stipendi di luglio e agosto. Ora tra i medici, gli infermieri e gli impiegati dell’Idi è tornata la preoccupazione per il lavoro. «Anche se», confida uno di loro, «l’attività assistenziale non ha subito rallentamenti, se non lievi e solo in alcune specialità come la Radiologia». 
