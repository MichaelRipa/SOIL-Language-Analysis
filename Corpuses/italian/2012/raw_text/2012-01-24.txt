SCHLADMING (Austria) - Ancora un podio per lo sci azzurro in coppa del mondo. Dopo il successo di Cristian Deville nello slalom di domenica scorsa a Kitzbuehel, la copertina tocca a Stefano Gross, secondo nello slalom in notturna di Schladming. Davati a più di 40 mila spettatori la vittoria è andata all'austriaco Marcel Hirscher, che dopo aver dominato la prima manche ha chiuso la gara con il tempo di 1'43"01. Alle sue spalle Gross, settimo dopo la prima discesa e protagonista di una grande seconda manche. L'azzurro, al secondo podio della carriera dopo il terzo posto nello slalom di Adelboden dello scorso 8 gennaio, è rimasto staccato di 22 centesimi dal vincitore. Sul podio un altro austriaco, Mario Matt a 29 centesimi. Gli altri italiani: 14° Giuliano Razzoli (+1"61), 25° Manfred Moelgg (+7"86). Fuori nella prima manche Deville. ''HIRSCHER SI PUO' BATTERE'' - "Ho un sogno sin da bambino che è quello di vincere una gara di Coppa del mondo e ci sono arrivato davvero vicino - ha spiegato Gross -. Hirscher ha meritato di vincere, ma credo che non sia impossibile batterlo, prima o poi ce la farò. L'importante è che ancora uan volta ci siamo dimostrati una squadra...fortissimi! Andiamo sul podio spesso e volentieri, è la dimostrazione di un gruppo fortissimo. L'anno prossimo su questa pista si svolgeranno i Mondiali, sarà difficile qualificarsi perchè siamo in cinque per quattro posti, ma ci penseremo l'anno prossimo. L'importante è finire bene le ultime tre gare e portarmi il più possibile davanti nelle liste di partenza". Ordine d'arrivo : 1. Marcel Hirscher (Aut) in 1'43"01; 2. Stefano Gross (Ita) a 0"22; 3. Mario Matt (Aut) 0"29; 4. Iva Kostelic (Cro) 0"30; 5. Naoki Yuasa (Jpn) 0"50; 6. Ted Ligety (Usa) 0"96; 7. Jens Byggmark (Swe) 1"03; 8. Reinfried Herbst (Aut) 1"26; 9. Benjamin Raich (Aut) 1"28; 9. Andre Myhrer (Swe) 1"28; 14. Giuliano Razzoli (Ita) 1"61; 25. Manfred Moelgg (Ita) 7"86 Classifica generale della Coppa del Mondo di sci alpino dopo 23 prove : 1. Ivica Kostelic (Cro) 905 punti; 2. Marcel Hirscher (Aut) 825; 3. Beat Feuz (Svi) 665; 4. Ted Ligety (Usa) 578; 5. Aksel Lund Svindal (Nor) 534; 6. Bode Miller (Usa) 450; 7. Didier Cuche (Svi) 443; 8. Hannes Reichelt (Aut) 439; 9. Andre Myhrer (Sve) 387; 10. Cristian Deville (Ita) 370 Leggi i commenti I commenti dei lettori 
Un pizzico di Fellini, una spolverata di Leoncavallo, qualche opinione di Boll. Ecco David Larible,  il pagliaccio dagli occhi azzurri, il "clown dei clown", come mezzo mondo l'ha ormai soprannominato. E proprio "Il clown dei clown" è il titolo dello spettacolo in tournée europea e in scena fino a domenica 29 al teatro Bellini (via Conte di Ruvo, info 081 549 1266, prezzo 25  -  42 euro). Assieme a lui sul palco, il clown bianco Gensi, interpretato dallo spagnolo Fulgenti Mestres e la musica, elemento costante di tutto lo show, arrangiata e suonata dal tedesco Stephen Kunz. E' la prima volta che viene a Napoli? Sì, è un debutto per me. Ma la città la conosco bene, e l'amo moltissimo. Sono infatti un appassionato collezionista delle vostre canzoni classiche e amo la commedia di Eduardo e Scarpetta. Sarà un'emozione incontrare un pubblico così ben esigente in ambito teatrale Ci racconta il suo spettacolo? E' la storia di un inserviente che per casi fortuiti si ritrova ad essere il protagonista della serata, scoprendo in sé qualità comiche e di recitazione che non conosceva. La morale è che ognuno di noi, se messo nelle condizioni giuste, può fare qualcosa di straordinario.  Si riderà molto, ma non solo: un clown non può far soltanto ridere. E' in realtà un giocoliere di emozioni. Che a volte può portarti dall'allegria alla lacrima in poche battute.. Lei spesso interagisce anche con il pubblico... I momenti interattivi abbondano durante i miei spettacoli, con spettatori scelti a caso dalla platea. Attenzione però: Il pubblico non è mai una vittima da ridicolizzare, quanto piuttosto un compagno di giochi, con cui condivido il palco. Le persone spesso mi ringraziano, per esser diventate per un attimo protagoniste della scena. Cosa significa essere un clown? Bisogna innanizutto comprendere che un clown non rappresenta. Un clown è. Non portiamo in scena personaggi, ma noi stessi. Per questo non si deve mai scambiare il nostro cerone per la nostra maschera. Molti clown rischiano di non far ridere proprio per questo: diventando personaggi perdono la spontaneità e la genuinità che deve sempre caratterizzare chi vuol fare questo mestiere. Poi si può far quel che si vuole, naturalmente senza sforare nel cattivo gusto. Ma il clown è fondamentalmente un anarchico comunque. Spesso lei cita Chaplin tra i clown più grandi della storia. Certamente. A mio parere sono in pochi ad eguagliarlo, forse solo Totò. Ho avuto comunque il piacere di lavorare con grandi maestri dell'arte circense come Charlie Rivel e Oleg Popov. Qual è il suo pubblico ideale? I bambini naturalmente. Che però sono anche il pubblico più difficile. Perché non li puoi raggirare. Ma quando riesci a convincerli, la loro risata è sempre la soddisfazione più grande. Un clown dovrebbe sempre studiare la sincerità dei bambini e degli ubriachi. Per emularne quell'armonia che solo loro possono trasmettere. Dal 1996 calca i palcoscenici di teatri di mezzo mondo coi suoi spettacoli. Non le manca un po' il circo? Sempre. Ho un rapporto viscerale col circo, intorno a cui ruota tutta la mia vita. Per questo non riesco ad allontanarmene più di tanto. Ho infatti terminato a dicembre con una tournee col circo "Roncalli" tedesco. Se dovessi un giorno scegliere tra teatro e circo, prenderei certamente la seconda strada. La sua famiglia è nel campo circense da sette generazioni... Esatto. Sono nato a Verona, ma le nostre origini, come si nota anche dal cognome, sono francesi. Mio nonno era clown, come me. Mio padre invece era un grande trapezista e giocoliere. Quando gli confessai di voler prendere la strada che poi ho scelto, mi iscrisse subito a scuola di musica, di danza e ballo. Non ci si può di certo, come alcuni pensano a torto, improvvisarsi pagliacci. Lo studio, come per tutte le discipline è fondamentale, affiancato ad una costante umiltà. Che differenza c'è nelle tipologie di "clown bianco" e "clown augusto"? Le rispondo parafrasando Fellini: il clown bianco e l'augusto rappresentano la Società e tutte le metafore che ne derivano. Il primo potrebbe essere un papà, il secondo un bambino, o magari un padrone e un operaio, un maestro e lo studente mascalzone. E non importa quale livello sociale una persona raggiunga nella vita: ci sarà sempre un clown bianco sopra, che proverà a rendergliela miserabile. Il pubblico ovviamente s'identifica con l'augusto. 
EINDHOVEN (Olanda) - La nazionale femminile di pallanuoto si è qualificata per le semifinali degli Europei in corso a Eindhoven. Il Setterosa guidato da Fabio Conti ha battuto nei quarti le padrone di casa dell'Olanda per 15 a 13 dopo i rigori. Regolamentari 11-11, supplementari 13-13. Determinanti le due parate di Gigli su Frederike Cabout e van der Sloot. In semifinale, giovedì, le azzurre affronteranno la Russia, campione d'Europa nel 2006. Per l'Italia è una sorta di piccola rivincita dopo le sconfitte patite ai quarti di finale delle Olimpiadi di Pechino ai tiri di rigore (13-11, poi le olandesi vinsero il torneo) e nella finale per il bronzo persa 14-12 agli europei di Zagabria del 2010. In quell'occasione già sedeva sulla panchina olandese Mauro Maugeri, tecnico a cui è legata l'ultima medaglia internazionale del Setterosa: l'argento agli europei di Belgrado 2006. ITALIA-OLANDA 17-15 dtr Italia : Gigli, Abbate 2, Casanova 1, Aiello, Queirolo, Lapi 1, Di Mario 4, Bianconi 1, Emmolo 2, Rambaldi Guidasci, Cotti 2, Frassinetti, Gorlero. All. Conti. Olanda : van der Meijden, Smit 2, Frederike Cabout 2, Hakhverdian, van der Sloot, Stomphorst 2, van Belkum 2, Remers, Sevenich 1, Vermeer 1, Klaassen 3, Harriet Cabout, Heinis. All. Maugeri. Arbitri : Brguljan (Mne) e Golijanin (Srb). Note : parziali 4-3, 2-2, 2-2, 3-3; 1-1, 1-1. Uscite per limite di falli Remers (O) a 5'20 del quarto tempo e Smit a 2' del secondo tempo supplementare. Superiorità numeriche: Italia 7/12, Olanda 8/11. Spettatori 2000 circa. Tiri di rigore: Klaassen (O) gol e Di Mario (I) gol; Frederike Cabout parato ed Emmolo gol; Klaassen gol e Bianconi gol; van der Sloot parato e Frassinetti gol. Leggi i commenti I commenti dei lettori 
ASTI –  Per due ore Karim Jutta Weckerle, la camionista di Schorndorf, distretto di Stoccarda, che ha ucciso Massimo Crepaldi, investendolo con il suo pesante Man Tgx, ripete tra le lacrime: "Non l’ho visto quell’uomo, ho capito che era successo qualcosa solo quando ho sentito il camion sobbalzare. Non ho mai un avuto un incidente in vita mia, non capisco come sia successo…". Stava tornando in Germania Karim stamattina dopo aver caricato il suo grande camion di compressori in una ditta di Riva di Chieri. "Probabilmente respinta dal blocco al casello di  Villanova d’Asti – spiegano gli investigatori della Mobile – ha provato ad entrare in autostrada da quello di Asti Ovest…". Sulla statale 10 però Karim, dipendente della società di trasporti Lila Logistic di Besigheim è incappata in un altro blocco di autotrasportatori. "E’ verosimile – sottolinea Carmine Bagno, capo della Squadra mobile astigiana – che dopo essersi fermata abbia acconsentito ad effettuare un’ulteriore sosta e sia stata pertanto accompagnata verso una nuova zona di parcheggio sulla destra della carreggiata dove erano già fermi altri mezzi…". Nel rapporto della polizia si azzarda una ricostruzione dell’incidente: "L’automezzo veniva accostato da Massimo Crepaldi, che cercava di spiegare le ragioni della protesta a gesti, invitando la conducente del veicolo tedesco a seguirlo sino all’area di parcheggio. Il Crepaldi, anche a causa della sua scarsa conoscenza del tedesco, accompagnava i propri inviti con gesti e indicazioni, attirando l’attenzione su quel che voleva comunicare con piccoli colpi sulla carrozzeria del mezzo. La conducente, verosimilmente spaventata o disorientata, non prestando attenzione a quanto il Crepaldi intendeva dirle proseguiva la marcia, agganciando e trascinando l’uomo che finiva sotto l’auto articolato decedendo sul colpo…". oKarim Jutta Weckerle è stata arrestata dalla polizia con l’accusa di omicidio colposo. Interrogato per due ore dal procuratore capo di Asti Giorgio Vitari e dal sostituto procuratore Vincenzo Paone, si è difesa dicendo di non aver visto l’uomo che ha investito. Il suo legale, l’avvocato Maria Grazia Marelli, precisa: "La versione data dalla signora Weckerle è credibile. E’ una donna minuta, alta 1,55 e dall’alto di quel camion non è possibile vedere chi si ha attorno…". I magistrati però hanno interrogato anche due testimoni: un camionista romeno e uno italiano che stavano partecipando al blocco con Massimo Crepaldi. E il loro racconto contrasterebbe con quello fatto dalla conducente tedesca. Al punto che il procuratore capo Giorgio Vitari a fine giornata spiega: "Chiederemo la convalida dell’arresto ed è probabile che cambieremo titolo all’accusa". Domani quindi l’accusa nei confronti della camionista tedesca che nel frattempo è stata trasferita in una cella del carcere di Torino potrebbe trasformarsi in quella di omicidio volontario con dolo eventuale. Massimo Crepaldi, 46 anni, dipendente della Astigiana Trasporti, sulla statale 10 al blocco dei camionisti era arrivato nel pomeriggio di lunedì. Carlo Caprioglio, il titolare dell’impresa che conta cinque camion e quattro dipendenti, ricorda: "Mi ha detto che andava con l’amico Franco. Franco però la sera è rientrato e lui ha deciso invece di restare lì per solidarietà con i colleghi…". In via Pallio 23, dove Massimo Crepaldi abitava con la moglie e il figlio Alessandro, diciotto anni, gli amici di famiglia sfilano in una processione dolente. "Mia madre non ha più lacrime – spiega Alex – non so dove trovi la forza per restare in piedi. E’ terribile, non riusciamo a capire…". 
L'apologia del fascismo non è compatibile con il ruolo di servizio allo Stato" nè con "la tradizione della diplomazia italiana". E' lapidario il ministro degli Esteri, Giulio Terzi, nel commentare il caso di Mario Vattani, il diplomatico finito nella bufera per la sua partecipazione a un concerto 'fascio-rock' organizzato da CasaPound. Sul palco di CasaPound Il console ad Osaka, deferito a fine dicembre alla Commissione disciplinare della Farnesina, è rientrato ieri dal Giappone e sarà ascoltato "nelle prossime ore", ha anticipato Terzi alla trasmissione 'Rapporto Carellì di Skytg24. Il padre Umberto difende il figlio: "Si difenderà". E CasaPound rilancia: "E' un artista" Pur non volendo alimentare "processi mediatici", nè potendo "anticipare l'esito" della Commissione, il titolare degli Esteri ha comunque auspicato "un verdetto in tempi brevi" su una vicenda che "ha dato un'immagine molto brutta, anzi riprovevole" e che sta mettendo in imbarazzo la diplomazia italiana. Terzi ha inoltre annunciato che "riferirà in sede parlamentare" sul caso, così come sollecitato ieri anche da esponenti del Pd. Gli stessi che domani terranno una conferenza stampa a Montecitorio sulle "gravi implicazioni politiche" del caso. In arte 'Katanga', il console era stato immortalato in un video durante un concerto a Casapound lo scorso maggio mentre inneggiava alla "bandiera nera" e intonava versi contro pacifisti e disobbedienti davanti a un pubblico che lo ricambiava con il saluto romano. A sua difesa oggi è intervenuto il presidente di CasaPound, a sua volta leader di un gruppo musicale 'nero', Gianluca Iannone. "Quello che sta succedendo a Mario Vattani è una vergogna - ha detto -. Vi sembra giusto che debba pagare nella sua carriera diplomatica per aver solo esercitato la sua libertà di espressione e di ispirazione?". Mentre su Facebook, Francesco Storace, segretario de La Destra, ha definito "questa storia della punizione per il gravissimo reato di musica alternativa è quanto di più ridicolo si possa sentire". Una volta ascoltato Vattani, la procedura disciplinare della Farnesina prevede che la Commissione abbia un ventaglio di opzioni che vanno dall'archiviazione alla destituzione, passando per le sanzioni pecuniarie. 

BARCELLONA - È passata meno di una settimana dal rovente match del Bernabeu ma Pep Guardiola ce la mette tutta per raffreddare gli animi in vista del ritorno dei quarti di Coppa del Re, che opporrà nuovamente il suo Barcellona al Real Madrid: l'allenatore blaugrana, in particolare, vuole evitare rappresaglie dei tifosi catalani nei confronti di Pepe, resosi colpevole di un pestone sulla mano di Messi. "Questo è un gioco, uno spettacolo - dice il tecnico del Barça - lasciamo in pace Pepe, dimentichiamo il passato e speriamo di vedere la miglior partita possibile". Va detto che il difensore lusitano potrebbe non essere del match, ufficialmente per problemi fisici: "Se Mourinho vuole, lo faccia giocare", è il commento di Guardiola. "NON SI RIPETA QUANTO ACCADUTO CON FIGO" - Nella memoria dei tifosi e degli appassionati di calcio rimane l'episodio che vide coinvolto Luis Figo: il portoghese, colpevole di aver abbandonato il Barcellona per unirsi alle Merengues, vide precipitargli accanto una testa di maiale quando, nella sua prima gara da avversario al Camp Nou, si apprestava a battere un calcio d'angolo. "Se succede una situazione simile a quella, in cui non abbiamo imparato la lezione  -  dichiara Guardiola - vuol dire che non siamo la squadra che dobbiamo essere. Il tifoso del Barcellona è pentito per quello che è accaduto in quella circostanza: se capita di nuovo, mi dispiacerà". "CI SERVE UN'ALTRA BELLA PARTITA" - Passando agli aspetti tecnici, il Barça è favorito dal 2-1 del Bernabeu ed è forte di una lunghissima striscia positiva nel 'Clasico': "Sarà un match equilibratissimo - dice l'allenatore catalano - ma se ci mettessimo a gestire l'1-2 dell'andata il Madrid ci eliminerebbe, perché di sicuro ci farebbe almeno un gol. Succederà in ogni caso, ci segneranno, e per questo dico che dovremo fare un'altra bella partita e realizzare dei gol anche noi". Leggi i commenti I commenti dei lettori 
L'AQUILA - Guido Bertolaso è indagato per omicidio colposo plurimo e disastro colposo in relazione al terremoto dell'Aquila. I pm del capoluogo abruzzese l'hanno messo sotto inchiesta per un'intercettazione, mai trascritta ma pubblicata da Repubblica.it: in quella telefonata l'ex capo della Protezione civile diceva che gli scienziati inviati dal suo dipartimento sei giorni prima della devastante scossa furono spediti nella città in preda allo sciame sismico non per valutare il rischio concreto di un forte terremoto ma solo per compiere un'operazione mediatica, e per tranquillizzare la gente. AUDIO "Gli esperti mi servono per un'operazione mediatica" Nell'intercettazione mai trascritta dai carabinieri del Ros di Firenze Bertolaso al telefono con l'assessore regionale alla Protezione Civile della Regione Abruzzo Daniela Stati, la sera del 30 marzo 2009, annuncia la visita della commissione Grandi Rischi della Protezione Civile definendola una "operazione mediatica" per "tranquillizzare la gente". Domani mattina si svolgerà un'udienza del processo che vede indagati con l'accusa di omicidio colposo plurimo i sette componenti di quella commissione che secondo l'accusa non valutarono correttamente il rischio di un terremoto ma diedero solo informazioni superficiali e fuorvianti, invitando la popolazione a restare in casa. Poi ci fu la devastazione. Il processo alla commissione Grandi Rischi della Protezione Civile (arrivato alla dodicesima udienza) è iniziato il 20 settembre scroso e all'udienza successiva (prevista per febbraio) toccherà proprio a Bertolaso salire sul banco dei testimoni. I componenti della commissione (Franco Barberi, presidente vicario della Commissione Grandi Rischi; Bernardo De Bernardinis, già vice capo del settore tecnico del Dipartimento di Protezione Civile; Enzo Boschi, all'epoca presidente dell'Istituto nazionale di geofisica e vulcanologia; Giulio Selvaggi, direttore del Centro nazionale terremoti; Gian Michele Calvi, direttore di Eucentre e responsabile del progetto C. a. s. e.; Claudio Eva, ordinario di fisica all'Università di Genova; Mauro Dolce, direttore dell'Ufficio rischio sismico di Protezione civile) che si riunì in città - in via straordinaria - il 31 marzo del 2009 sono accusati di omicidio colposo plurimo e disastro colposo. Gli stessi reati ora ipotizzati nei confronti dell'ex numero uno della Protezione civile. 
