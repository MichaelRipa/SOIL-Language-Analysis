ROMA  - Era in cerca di conferme Vladimir Petkovic e le ha ottenute ampiamente: dopo la vittoria a Bergamo arriva il bis in casa con il Palermo. Un 3 a 0 che non ammette repliche e che promuove l'allenatore di Sarajevo e le sue idee. Ha scacciato lo scetticismo che lo ha circondato al suo arrivo nella Capitale attraverso il bel gioco e non è un caso se nel secondo tempo, a seguito di un estenuante possesso palla biancoceleste, dalla Curva Nord si siano levati dei cori in suo onore: "Fa piacere sentire questi uomini dietro la porta che gridano". MANCA POCO PER LA LAZIO DI PETKOVIC  - Con il sorriso e con orgoglio, al termine della partita, Petkovic è andato a prendersi l'applauso del pubblico di fede biancoceleste, avviandosi verso le due settimane di sosta da primo in classifica insieme a Juventus e Napoli: "Mi rende orgoglioso la costanza e il progresso dimostrato, non abbiamo mollato neanche dopo il 3-0. Una squadra con la 'S' maiuscola, andiamo in questa direzione ma non siamo ancora al top. L'importante è che stiamo bene fisicamente e che certe giocate in fase offensiva comincino a funzionare". Il mercato gli ha lasciato in eredità una rosa extralarge, ma Petkovic non si preoccupa: "Non è un problema essere in tanti. L'importante è che la squadra sia pronta fisicamente e che riesca a mantenere un buon ritmo per tutti i novanta minuti, con la palla o senza. Oggi abbiamo fatto ulteriori progressi e devo fare i miei complimenti alla squadra". PIEDI PER TERRA - Due vittorie che sono importanti, ma il tecnico di origine bosniaca vuole mantenere i piedi per terra: "Fino a due settimane fa non eravamo brocchi, oggi non siamo fenomeni. Siamo appena all'inizio e dobbiamo continuare così guardando partita dopo partita. Cercheremo di imporci contro ogni avversario. È presto per parlare di obiettivi. Era molto importante vincere per affrontare la pausa con positività". Dopo due mesi di lavoro, l'atmosfera della Capitale ha iniziato a sentirsi, ma anche in questo caso Petkovic era ben preparato. Pure quando nel precampionato i risultati non gli davano ragione: "Non sono sorpreso, sapevo bene cosa avevo davanti a me. Sicuramente la squadra non poteva assimilare tutti i meccanismi in poco tempo. Ora stiamo facendo sempre meglio ed è importante". Per vedere la sua vera Lazio, però, manca ancora qualcosa: "Se devo essere pignolo non mi sono piaciuti quei cinque minuti concessi al Palermo dopo il nostro secondo gol. La mi Lazio deve essere una squadra che ha voglia di vincere sempre, di segnare, di difendere e non subire. Si può ancora migliorare, abbiamo vinto e i tifosi vanno a casa contenti. Dobbiamo convincere la gente e noi stessi che andiamo bene ma che possiamo ancora fare meglio, stiamo migliorando di settimana in settimana". KLOSE TRASCINATORE E LOTITO GONGOLA  - Mattatore dell'incontro è stato Miroslav Klose, come sempre trascinatore della Lazio: "È un gran campione  -  ha spiegato Petkovic  -  e solo il modo in cui ha fatto il secondo gol dice tutto. Ma anche la squadra è importante per lui mettendolo nelle condizioni di sfruttare le sue doti". È dello stesso avviso il tedesco, che ricambia i complimenti del tecnico: "Abbiamo una grande squadra e un buon allenatore. Non siamo al 100% ma ci stiamo arrivando e quella di oggi è una vittoria molto importante. Oggi ho fatto due gol ma è la squadra che ha giocato bene. Tra poco avremo una partita ogni tre giorni, ma siamo tanti e saremo pronti". Al termine dell'incontro anche il presidente Claudio Lotito ha voluto commentare la seconda vittoria consecutiva: "Sono convinto soltanto di aver allestito una squadra competitiva e di aver scelto un grande staff tecnico. I risultati poi non dipendono solo dalla qualità dei giocatori, ma anche da fattori imponderabili. La cosa importante di questa sera è che la squadra abbia confermato una qualità di gioco e di gruppo importante". CONVINTO DELLA SQUADRA - Il presidente è convinto del suo operato e di aver messo l'allenatore nelle condizioni di poter esprimere il suo gioco: "Ci sono le condizioni per fare bene. D'altronde noi eravamo consapevoli delle nostre qualità, al contrario di quanto detto da molte persone che non hanno dimestichezza tecnica, che affermano che la Lazio non ha comprato. Ma noi non dovevamo comprare, perché avevamo già un organico importante. I nostri giocatori sono stati richiesti da squadre di primaria importanza, non solo in Italia ma anche all'estero, e noi non li abbiamo venduti, perché il nostro obiettivo era rafforzare l'organico e non vendere. Abbiamo inserito tre elementi, uno in difesa, uno a centrocampo e il terzo che può giocare anche in fase avanzata: mi riferisco a Ciani, Ederson e Candreva. Questa è una squadra che ha tantissime soluzioni, può praticare qualsiasi assetto tattico e ora sta al tecnico mettere n condizione ognuno dei giocatori di estrapolare le proprie qualità". Lotito ha continuato a parlare del nuovo allenatore, facendo anche un chiaro riferimento a quello passato: "Ho già spiegato i motivi per cui ho scelto Petkovic: grande moralità, grande preparazione, grande professionalità. È una persona che ha lavorato alla Caritas, io ci tengo a questi valori. Noi vogliamo allenare non solo il fisico, ma anche nutrire la mente e lo spirito dei giocatori. Stiamo cercando di creare un gruppo con questi valori, che possa esprimere una mentalità diversa da quella prettamente materialistica, nel senso che devono avere la gioia di ottenere i risultati. In più, questo allenatore non cerca alibi. Cerca solo di valorizzare al massimo il materiale tecnico di valore che ha a disposizione. Ha cercato di cambiare anche la prevenzione degli infortuni, utilizzando una preparazione personalizzata e utilizzando mezzi tecnologici all'avanguardia". Leggi i commenti I commenti dei lettori 
MILANO - "Questa è la nostra risposta alle critiche". Francesco Totti esulta, la Roma torna a vincere a San Siro, il primo trionfo targato Zdenek Zeman. E il 3-1 all'Inter è arrivato soprattutto grazie a un gioco efficace, a una manovra che somiglia al manifesto della nuova idea di calcio che hanno scelto di imporre a Trigoria. "POSSIAMO GIOCARCELA CON TUTTI" - "La squadra ha voluto fare una buona partita, a tratti molto bene. Questo risultato deve darci la convinzione per giocarcela con tutti". Sorride Zeman dalla pancia di San Siro, uno stadio in cui la tradizione personale del tecnico non era certamente favorevole: una sola vittoria, 4 pareggi e 5 sconfitte, contro i nerazzurri a Milano. Almeno fino a stasera. Il riscatto porta le firme di Florenzi, Osvaldo, Marquinho, il centravanti ideale del boemo e due intermedi di centrocampo così diversi da Pjanic e Bradley, che avevano deluso alla prima. "Pjanic non stava al meglio, a me piace un centrocampo che aggredisce e cerca spazi e riparte. Florenzi e Marquinho hanno qualità per farlo, Marquinho non aveva fatto bene la settimana scorsa, oggi sì sia in fase difensiva che offensiva". "FLORENZI HA GRANDI MARGINI, TOTTI UN GRANDE" - Ma a entusiasmare è stato soprattutto il più giovane, tornato a Roma dopo l'esilio di una stagione a Crotone: "Florenzi ha già fatto molto bene al Crotone - ricorda Zeman - non solo sulla quantità ma anche sulla qualità visto che ha fatto 11 gol. Lavora su entrambe le fasi e ha grandi margini di miglioramento". Applausi soprattutto però per Totti, il migliore in campo: "Non ho più nulla da dire su Totti, ha fatto precisamente quello che gli abbiamo detto di fare. Per me è un grande calciatore, e rimane un grande, rispettiamo le sue capacità. Ha cominciato a giocare sul centrosinistra, tra le linee di centrocampo e difesa, lì è il suo spazio". Dal centro, però, è arrivato l'assist per il gol di Osvaldo che ha spaccato la partita. Proprio mentre sugli spalti i tifosi interisti esponevano uno striscione, "Onore a Zeman, icona del calcio pulito". Messaggio gradito dal tecnico: "Ringrazio chi l'ha messo, poi spero che in tanti altri cerchino di fare un calcio pulito e praticare questo sport per divertirsi". E un messaggio gradito è stato anche quello di Moratti, che nel prepartita ha ammesso come avrebbe voluto un anno fa portarlo a Milano. "Ma io non l'ho sentito, visto che prima della partita ero nello spogliatoio", sogghigna il boemo. Capace anche di sorridere della vittoria della Lazio: "Io penso alla Roma, mi risulta che la prossima partita giochiamo con il Bologna, non con loro". TOTTI: "UNA RISPOSTA ALLE CRITICHE, ORA PIEDI PER TERRA" - Il più felice alla fine è proprio Totti. Un assist delizioso per consentire a Osvaldo di sbloccare la gara e lanciare il sorpasso-vittoria: "Prima che iniziasse il secondo tempo ci eravamo messi d'accordo che uno dei due avrebbe fatto gol. Ha segnato un gol pesantissimo, che ci voleva, sia per noi che per i tifosi che ci hanno seguito anche oggi. Un successo che ci dà molta fiducia", ammette il capitano romanista a fine gara. Che però sperava di brindare anche prima: "Speravo di partire con una vittoria già a Roma con il Catania e ci sono state alcune lamentele e critiche da parte di certe persone. Questa è la nostra risposta per tutto, la squadra ha meritato". Adesso la cosa più complicata sarà non esaltarsi: "A Roma è facile, come è facile abbattersi. Restiamo con i piedi per terra e cerchiamo di fare gare così ogni domenica, non è semplice ma abbiamo le carte in regola per farlo. Sta a noi impegnarci e fare un grande campionato". Fondamentale sarà che Totti mantenga questo stato di forma: a 36 anni a San Siro è parso decisamente tra i più vivi, prontissimo a correre e rincorrere. "Sto bene fisicamente - sorride - le gambe vanno. Abbiamo fatto una grande preparazione, soprattutto per il fondo. Oggi è stata una grandissima prestazione di tutti. Andare a vincere a Milano davanti questa gente non è facile". Leggi i commenti I commenti dei lettori 
GENOVA - Ciro Ferrara può coccolarsi la sua Samp, che gioca bene e ritrova un successo interno in Serie A che mancava dal febbraio 2011, battendo il Siena per 2-1. I blucerchiati arrivano alla sosta con 5 punti in classifica e un quarto posto che fa sognare i tifosi ma Ferrara fa il pompiere: "Non possiamo che essere felici, guardando adesso la classifica può venire un po' di mal di testa - sorride il tecnico dei blucerchiati - non ci siamo abituati a trovarci lì ma abbiamo fatto due grandi partite, meritiamo di essere in quella posizione. Ora è importante staccare le nostre dirette concorrenti". "POSSIAMO TOGLIERCI DELLE SODDISFAZIONI" - L'obiettivo, quindi, rimane quello di una salvezza tranquilla: "Ho fatto i complimenti ai ragazzi che hanno vinto una grande partita, era importante farlo per confermare quanto di buono avevamo fatto vedere a Milano - sottolinea Ferrara - abbiamo battuto una squadra abituata a lottare, non concedendo alcuna situazione pericolosa, abbiamo fatto noi la partita e abbiamo espresso un ottimo gioco. La situazione, comunque, è sotto controllo: la condizione di alcuni giocatori può migliorare, abbiamo una rosa molto ampia e possiamo permetterci un centrocampo molto forte. L'importante è essere compatti e giocare da squadra: in questo modo, i ragazzi possono togliersi diverse soddisfazioni". "MARESCA UN LUSSO PER LA SAMP" - Grandi protagonisti, nella gara contro il Siena, sono i due neo-acquisti Maxi Lopez ed Enzo Maresca, quest'ultimo alla sua primissima uscita in blucerchiato: "Hanno fatto entrambi una grande partita  -  riconosce mister Ferrara - Maxi si è sacrificato tanto, ha fatto a sportellate con i difensori avversari mentre Enzo, più nel secondo tempo che nel primo, ha dettato i tempi di gioco: è un calciatore esperto, per la Samp è un vero lusso". Leggi i commenti I commenti dei lettori 
PARIGI - Alla quarta giornata il Paris-Saint Germain si sblocca. Ci pensa sempre Ibra: non sarà al top della forma ma lo svedese è decisivo nella prima vittoria della squadra di Ancelotti. Dopo un avvio balbettante, con tre pari in altrettante gare, il Psg rompe il ghiaccio andando a vincere per 2-1 in casa del Lille. Assoluto protagonista l'ex attaccante del Milan, che sblocca il risultato dopo appena 27". Gli 'Alani' trovano il pari con Chedjou al 12' ma al 21' è ancora Ibra a trovare il gol, firmando doppietta e vittoria. Il Marsiglia però non molla: quarta partita e quarta vittoria per l'Om, che al Velodrome supera 3-1 il Rennes e resta da solo in testa alla classifica a punteggio pieno. Morel porta in vantaggio il Marsiglia al 35', pareggio ospite di Feret al 12' della ripresa ma nel finale Gignac e un'autorete di Danze condannano il Rennes alla sconfitta. Risultati quarta giornata: SABATO Lione - Valenciennes 3-2 Ajaccio - Evian TG 2-0 Bastia - St.Etienne 0-3 Brest- Troyes 2-1 Lorient - Nancy 3-0 Sochaux  - Montpellier 1-3 Tolosa - Reims 1-1 DOMENICA Bordeaux - Nizza 1-1 Marsiglia - Rennes 3-1 Lille - Paris SG 1-2 Leggi i commenti I commenti dei lettori 
NAPOLI - Esce dal San Paolo con l'amaro in bocca consapevole di aver visto una buona Fiorentina sfortunata in occasione del primo gol subito e distratta sulla seconda azione da gol del Napoli. Vincenzo Montella non può certo essere soddisfatto, non per il gioco dei suoi, ma per il risultato finale che punisce più del dovuto la formazione viola. "Abbiamo giocato un grandissimo primo tempo su un campo ai limiti, in uno stadio importante contro una grande squadra abituata a giocare insieme da anni". "Abbiamo imposto il nostro gioco - continua Montella - e per questo devo fare i complimenti alla squadra, perchè abbiamo subito solo pochissime ripartenze ed abbiamo subito gol su due calci piazzati ed il primo anche in maniera fortunosa - ricorda l’ex aeroplanino che poi, spera nell'apporto del gioco offensivo del neo acquisto Luca Toni -. Sicuramente ha delle caratteristiche precise che in squadra per ora non abbiamo, e quindi ci potrà dare una mano". Leggi i commenti I commenti dei lettori 
MILANO - "Non mi è piaciuto il calo dopo il 2-1". Andrea Stramaccioni è deluso dopo la pesante sconfitta casalinga della sua Inter contro la Roma. Specie per l'atteggiamento della squadra dopo la rete di Osvaldo. " Ad un certo punto avevamo la partita in mano. Avevamo fatto una grande parte di primo tempo e al rientro avevamo l'atteggiamento giusto. Poi dopo il 2-1 c'è stato un blackout, qualcosa non è più andato a livello psicologico". ERRORE DIFENSIVO SUL GOL DI OSVALDO - Sul gol che ha tagliato le gambe ai nerazzurro Stramaccioni fa i complimenti a Totti " Si è invento una grande giocata") ma bacchetta anche i suoi giocatori: " Abbiamo commesso un errore di reparto, non ci dovevamo far sorprendere così dal taglio di Osvaldo. Ma, ripeto, la cosa che più mi rammarica è stato vedere che abbiamo accusato troppo il colpo". PEREIRA TRA LE NOTE POSITIVE - Il tecnico prosegue così la sua analisi: "Anche quando è entrato Coutinho non siamo mai stati pericolosi, poi abbiamo preso il terzo gol che ha chiuso la partita. Ci sono tante note positive e tante cose su cui lavorare, Pereira ad esempio ha dimostrato le sue qualità. Ora dobbiamo girare pagina". ABBIAMO SOFFERTO SOLO DOPO L'1-2 - In trasferta l'Inter non ha mai preso gol, mentre a San Siro (Europa League compresa) ne ha beccati sette in tre partite. Stramaccioni preferisce non giudicare i numeri: "Nel primo tempo non ho mai avuto la sensazione che la Roma fosse pericolosa in contropiede, dopo il 2-1 invece sì, abbiamo perso le distanze e su questo dobbiamo lavorare". COMPLIMENTI A FLORENZI - Infine il tecnico romano conclude con una battuta, facendo i complimenti a Florenzi, da lui "allevato" nella Primavera giallorossa: "Mi dovrà una percentuale, ho contribuito a fargli guadagnare un po' di più", chiude ridendo. Leggi i commenti I commenti dei lettori 
NAPOLI - Il suo Napoli ha sofferto e non poco una bella  Fiorentina, più ordinata e compatta. Alla fine, però, i tre punti vanno nelle  casse partenopee e Walter Mazzarri non può che sorridere. "Voglio fare i  complimenti a Montella, perché il primo tempo hanno certamente fatto molto bene,  anche se noi, pur giocando male, non gli abbiamo concesso grandi occasioni. Noi  nella prima frazione abbiamo giocato male; poi grazie all'innesto del lucido  Inler abbiamo centrato il risultato con una buona mezzora. Ma il Napoli, in  generale, non è stato positivo, sia nel primo tempo che nell'ultimo quarto  d'ora". L'ARMA SARA' IL TURN OVER - "All'inizio ho preferito un  centrocampo con Dzemaili e Behrami per contenere la loro veemenza - spiega il  tecnico azzurro -, poi, nella ripresa, abbiamo aggiustato la linea mediana e ci  siamo giovati del loro prevedibile calo di tensione. Del resto nel primo tempo i  viola avevano pressato tanto ed avevano giocato veramente bene: saranno  sicuramente fra le rivelazioni del campionato, hanno fatto un ottimo mercato e  sanno tutti toccare bene la palla. Faremo comunque molto turn over: l'altra  volta Inler non mi era piaciuto ed oggi è stato determinate, viceversa Behrami a  Palermo aveva fatto molto bene ed oggi ha sofferto il campo ed il ritmo degli  avversari. Ribadisco - ha proseguito l'allenatore del Napoli - che non possono  giocare sempre gli stessi undici. Insigne sta facendo vedere di essere in grado  di figurare bene anche nella massima serie". Poi il tecnico punta il dito contro  l'erba del San Paolo. "Quello del San Paolo è un campo che non si può accettare  in serie A: è uno spettacolo brutto ed è anche rischioso per i giocatori.  Bisogna intervenire subito, per rendere il manto erboso degno del palcoscenico  della massima serie". Leggi i commenti I commenti dei lettori 
