E' morto a Firenze, dove era nato 88 anni fa, il musicista e direttore d'orchestra Piero Bellugi. Accademico di Santa Cecilia è stato, tra l' altro, direttore dell'Orchestra sinfonica della Rai di Torino. Diplomato in violino e viola al conservatorio della sua città è stato poi allievo di Luigi Dallapiccola, Igor Markevitch e Leonard Bernstein.  Durante la sua lunga carriera ha diretto grandi solisti fra i quali Accardo, Ashkenazy, Brunello, Gazzelloni, Oistrakh, Rostropovitch, Rubinstein, Stern e Ughi. Sperimentatore eclettico ha collaborato anche con attori tra cui Giorgio Albertazzi, Carmelo Bene, Maddalena Crippa, Roberto Herlitzka, Elisabetta Pozzi, Anna Proclamer.  Bellugi ha presentato in prima esecuzione molte composizioni di autori del nostro tempo, fra i quali Berio, Bussotti, Dallapiccola, Luciani, Gentilucci, Giani-Luporini, Messiaen, Milhaud, Nono, Penderecki, Petrassi, Prosperi, Sciarrino, Sollima, Tutino.  E' stato direttore dell' Orchestra Toscanini di Parma, dell'Orchestra della Radio Portoghese a Lisbona e dell' Orchestre Sinfoniche di Oakland, (California) e di Portland, (Oregon). Tra i suoi impegni maggiori quello della formazione dei giovani musicisti: ha partecipato alla formazione delle orchestre giovanili di Boston, dell'Università della California a Berkeley e dell'Orchestra Giovanile Italiana con la quale ha effettuato per un decennio tournée in Italia e all'estero. 
"Bruciare rifiuti uccide": è la scritta comparsa  ieri mattina sul camino dell'inceneritore del Gerbido a Grugliasco. Insieme a un  teschio e al logo del comitato No Inceneritore. Lo striscione lungo 30 metri è  stato calato, probabilmente nella notte di sabato, da alcuni appartenenti del  Coordinamento rifiuti zero Torino che dopo essere entrati nel cantiere si sono  arrampicati fino in cima alla torre, alta 120 metri. "Auspichiamo – si legge in una nota deii  No Inc – che questo messaggio, così come i tanti altri forniti ai cittadini fino  ad oggi, possa essere di stimolo e riflessione per capire quali siano i rischi  per l'ambiente e per la salute umana del costruendo impianto del Gerbido". Ieri  sera sul posto è intervenuta la Digos, per accertare eventuali responsabilità  degli attivisti, tenuto conto anche che parte del cantiere è tutt'ora sotto  sequestro dopo gli incedenti mortali avvenuti nel marzo scorso. "Il nostro impegno continuerà senza sosta a  tutela dell'ambiente e della salute di tutti i cittadini" fanno sapere dal  comitato anti-inceneritore, che ricorda anche di aver promosso a inizio maggio  un ricorso al il Tribunale amministrativo del Piemonte contro il progetto di  attivazione dell'inceneritore del Gerbido, che secondo i piani della società Trm  dovrebbe entrare in funzione a pieno regime nel 2014. Il coordinamento ricorda  anche di "aver consegnato il 5 giugno una petizione con 6.700 firme raccolte nel  solo Comune di Torino per chiedere la sospensione dei lavori e l'avvio delle  azioni necessarie per mettere in pratica una corretta gestione dei  rifiuti". 
POZNAN - Al Municipale di Poznan, alla fine di un match "scorbutico" come la stagione, la Croazia approfitta del pareggio tra Italia e Spagna e va in fuga. Il prossimo turno del gruppo C vedrà quindi gli azzurri affrontare una squadra euforica. Non è stata una bella partita, su di essa pende l'ombra di un paio di decisioni non prese dall'arbitro Kuipers, un gol irregolare e un rigore non concesso, che l'Irlanda del 73enne Giovanni Trapattoni. Fantasia, zero - La prima parte del match è quella che ci si attendeva. Grande rigore tattico, poche frivolezze, come è nelle caratteristiche delle due Nazionali. Unica variazione sul tema: dopo 3' la Croazia  -  partita forte  -  sfrutta un'indecisione di Given, lento nel gettarsi su un colpo di testa di Mandzukic indirizzato verso l'angolino ma quasi dal limite dell'area. E così l'Irlanda che ci aspettavamo attendista e pronta a ripartire deve invece fare il match. Accade anche perché la Croazia pensa di amministrare anziché sfruttare  -  forse  -  maggiori qualità tecniche. Pensa male la squadra di Bilic, incerta dietro soprattutto in Corluka. L'esterno trasformato in centrale litiga con l'arbitro, commette falli e si fa sfuggire St. Ledger in proiezione offensiva sugli sviluppi di una punizione. E' il 19', il tuffo del difensore del Trap vale l'1 a 1. Il match non decolla, nel finale di tempo l'Irlanda deve rifiatare e il pressing croato, la squadra di Bilic ha di certo speso meno, ha gli effetti voluti. Quelli di munire la zona nevralgica. Ma l'azione di avvicinamento non si discosta da linee prevedibili, quelle che portano ai cross dagli esterni. Il gol del vantaggio, al 42', sembra frutto più del caso anche se premia l'ostinazione croata. Batti e ribatti fino a un tocco avanti per Jelavic, molto attivo, il centravanti sembra proprio davanti a tutti, ma non è così per il guardalinee olandese che spinge Kuipers a convalidare un gol irregolare. Given, che disastro  - Ripresa, ti aspetti la reazione del Trifoglio, invece Shaun Given (ombra del grande portiere del passato) concede un disastroso bis. Ancora Mandzukic incorna sotto misura, stavolta in modo più deciso e preciso, ma il portiere si getta ancora in ritardo, e col la schiena corregge in rete la palla che sbatte sul palo. Tre a uno. E' una doccia fredda per l'Irlanda, la salita diventa impossibile anche perché la Croazia trova il coraggio mancato prima e dà il meglio di sé. Eccola protagonista di un grandissimo pressing a tutto campo, finalmente dinamico, eccola ripartire e sfiorare ancora il bersaglio. Ci vogliono molti minuti perché il "pugile in verde" si rialzi dopo il ko e torni lucido. Ma un irlandese di razza non si arrende mai. Quando  l'incerto Schildenfeld affonda un inutile tackle (a nostro avviso falloso) su Keane spalle alla porta e un metro entro l'area, Kuipers sbaglia ancora e nella stessa direzione. Il rigore non avrebbe fatto gridare allo scandalo. Gli dei insomma non sono con il Trap, l'arbitro non prova neppure a restituire interesse a un match che, al contrario, contribuisce a innervosire.  Da quel momento si assiste così  a tante liti da cortile che, solo per fortuna, non sfociano in qualcosa di peggio. La Croazia regala qualche sprazzo di buon gioco,  ma Modric, il "piccolo Pirlo", non decolla mai. Per Bilic, laq lieta sorpresa è  Mandzukic, un bel lottatore. Se Olic non si fosse fatto male, forse non l'avremmo neppure visto: quando si dice il destino... IRLANDA (4-4-2): Given 5  -  O' Shea 5,5, St. Ledger 6,5, Dunne 5,5, Ward 6  -  Duff 6, Mc Geady 5,5 (53' Cox 5,5), Whelan 6, Andrews 6,5  -  Keane 5,5 (74' Long 5), Doyle 5,5 (53' Walters 6). All. Trapattoni. CROAZIA (4-1-3-2): Pletikosa 6  -  Srna 6,5, Corluka 5, Schildelfeld 5,5, Strinic 5,5  -  Vukojevic 6  -  Perisic 6 (87' Eduardo sv), Modric 6, Rakitic 6,5 (91' Dujmovic sv) -  Mandzukic 7, Jelavic 6,5 (72' Kranjcar 6). All. Bilic. ARBITRO: Kuipers 4,5 (Hol) RETI : 3' e 48'  Mandzukic, 19' St. Ledger; 42' Jelavic NOTE: Terreno scivoloso, pioggia. Ammoniti: Dunne e Andrews;  Modric. Recupero: 3' e 5'. Angoli 7 a 1 per i croati. 
Il mercato del Napoli è pronto ad accendersi. Aurelio De Laurentiis sta per accelerare per regalare i primi colpi a Mazzarri, dopo la conferma di Goran Pandev che resta il tassello numero uno per il reparto offensivo. L'ufficializzazione della cessione di Lavezzi al Psg aprirà il gate alla voce arrivi. "Rinforzeremo difesa e centrocampo", ha spiegato il presidente. Poi eventualmente ci sarà qualche sorpresa. Nel frattempo la strategia è abbastanza chiara. Aly Cissokho è il nome caldo per la fascia sinistra: il Napoli aspetterà il rientro del direttore sportivo Bigon dagli Stati Uniti per entrare nel vivo della trattativa. La valutazione del Lione è alta, ma intorno ai 7,5 milioni si può chiudere. Il presidente, intanto, ha sempre un debole per i gioielli del Pescara e martedì proverà a chiudere per Capuano. Il difensore è stato già trattato la scorsa estate, poi gli è stato preferito Fideleff che è destinato al Catania. Da valutare anche la situazione relativa ad Insigne: il presidente degli abruzzesi, Sebastiani, farà un ultimo tentativo per il prestito. Sullo sfondo, ovviamente, c'è la trattativa con la Juventus per la Supercoppa italiana. Il Napoli potrebbe accettare la data dell'11 agosto, a patto che la finale si disputi a Pechino. L'eventuale via libera  -  si attende l'ufficializzazione tra domani e martedì  -  darà nuovo impulso alle trattative finora abbozzate. Mazzarri vuole giocarsi il primo trofeo della stagione con la rosa quasi al completo. Intanto Fernandez è la novità più bella. Il diesse Bigon ha assistito di persona alla vittoria dell'Argentina contro il Brasile per 4-3 con tripletta di Messi. Ha notato Romulo, gioiello del centrocampo del Vasco da Gama, ma si è goduto soprattutto il gol del 'Flacò che ha realizzato il momentaneo 3-3. La nazionale ha restituito fiducia al giovane difensore che è pronto a ritagliarsi uno spazio importante nella prossima stagione. Espulso, invece, Lavezzi che si è autodefinito un idiota su twitter dopo la reazione su Marcelo che  gli è costata il rosso. 
POZNAN - Giovanni Trapattoni commenta con amarezza l'esordio dell'Eire, sconfitta 3-1 dalla Croazia: "Penso che sia stata una partita difficile, sapevo che lo era, volevamo fare meglio, ma prendere gol subito dopo i primi minuti ci ha complicato i piani. Siamo entrati in una difficoltà psicologica alla quale non siamo riusciti a reagire subito. Loro ci sono stati superiori a centrocampo". Non è servito al Trap mischiare le carte: "Ho provato a cambiare qualcosa mettendo in campo forze fresche e forse siamo riusciti a fare qualcosa in più nel secondo tempo. Ma non siamo riusciti a raddrizzare la partita". Trap comunque non molla e pensa già alle prossime gare: "Non possiamo pensare che una sconfitta possa cambiare il nostro approccio alla competizione. Dobbiamo crederci, tutte le partite in questa competizione possono riservare sorprese. Noi dobbiamo crederci, perchè fino ad ora abbiamo pensato ad altre prospettive prima di questa sconfitta. Forse il primo impatto non è stato positivo, ma non ci deve preoccupare". 
"Gli ultimi giri sono stati lunghissimi, abbiamo cercato di vincere la gara e se facevamo il pit forse arrivavamo secondi". Il pilota della Ferrari Fernando Alonso ammette d'aver scelto la strategia peggiore (un solo pit-stop) aggiungendo di non aspettarsi un calo così repentino delle gomme: "Ero daccordo con quella strategia e dopo è sempre facile parlare. Se non ci fosse stato questo degrado sarebbe andata bene. Purtroppo - aggiunge Alonso - le gomme negli ultimi 10 giri hanno avuto un crollo totale, peccato". Il Mondiale? "Dobbiamo rimanere li". Domenicali e l'azzardo - "Abbiamo provato a vincere, non è andata bene, può capitare". Così il team principal della Ferrari Stefano Domenicali, commenta la scelta della scuderia di far completare la gara ad Alonso con un solo cambio di gomme. Lo spagnolo era primo fino a 6 giri dalla conclusione, poi le migliori performance degli avversari hanno permesso di superarlo piazzandosi al quinto posto. "Dispiace anche per Felipe che stava facendo una buona gara e si è girato - ha continuato Domenicali - Oggi è andata così, ma la macchina è cresciuta, il campionato va avanti, non siamo contenti della giornata di oggi ma siamo contenti del miglioramento della vettura". La festa di Hamilton - "Congratulazioni alla squadra che non ha mai mollato, durante la corsa ho pensato a tutti i miei tifosi, sono molto contento di vincere qui dove ho vinto la mia prima gara". Sprizza gioia da tutti i pori al termine della sua cavalcata vincente nel Gran Premio del Canada Lewis Hamilton. "Non ho mai avuto dubbi che non potessi vincere - ammette il pilota della McLaren nella conferenza Fia dopo la gara - pensavo che gli altri avrebbero fatto due pit. Ho avuto anche due incertezze al pit ma sono riuscito a vincere", "Sono passati cinque anni - aggiunge Hamilton - e mi sento bene come il giorno della mia prima vittoria". Grosjean e il miraggio Alonso - Al settimo cielo il pilota della Lotus Romain Grosjean per la sua inaspettata seconda piazza:"la macchina andava bene, ho visto che il passo teneva e sono riuscito ad arrivare secondo, è stato fantastico. Quando ho raggiunto Alonso non mi sono quasi reso conto di averlo lì davanti...". Perez, da quindicesimo al podio - "Partendo 15esimo a tutto avrei pensato tranne che a finire sul podio". Sergio Perez è il primo a essere sorpreso dopo il terzo posto raccolto nel Gran Premio del Canada. "Sono stato aggressivo - racconta il messicano della Sauber - Il primo stint è andato bene, così pure il primo pit-stop e il secondo stint mi ha consentito di superare diverse macchine, ho visto che il degrado delle gomme non era marcato e ho mantenuto il mio passo, recuperando anche su chi era davanti. Insomma un risultato incredibile, ieri abbiamo avuto molte difficoltà, soprattutto con i freni, ed è fantastico arrivare sul podio, è già il secondo dopo la Malesia. Speriamo di continuare così, a Monaco e Barcellona siamo stati sfortunati, dedico questo podio alla squadra". Leggi i commenti I commenti dei lettori 
Gara capolavoro per Hamilton che a suon di giri veloci (a un certo punto ne ha fatti cinque di fila...) ha messo dietro tutti. Battendo sul traguardo Grosjean e Perez, in realtà soprattutto il povero Fernando Alonso che avendo scelto la strategia suicida di un solo pit stop nulla ha potuto per resistere ai suoi assalti sul finale di gara. Certo, Hamilton prima dell'ultimo balletto dei pit stop era in testa, Alonso secondo: se anche il ferrarista avesse scelto la strategia dei due pit stop avrebbe perso lo stesso. Ma una cosa è arrivare secondo (alla sua portata con due pit stop), altra è fare quinto. Per giunta facendosi passare negli ultimi giri da - nell'ordine - Grosjean, Perez e Vettel. Perdendo così anche la vetta del mondiale. Tanto per capire di cosa parliamo, basti dire che negli ultimi 20 giri Alonso ha regalato 28 secondi ad Hamilton... E che Vettel (anche lui tentato dalla strategia di un solo pit stop) dopo essersi accorto di aver fatto una scemenza, a sei giri dalla fine torna ai box, cambia le gomme, recupera e passa senza problemi Alonso... Prendendosi perfino lo sfizio di fare il giro veloce all'ultima tornata (a proposito, complimenti: 1'15"752!). E' vero, "dopo la gara è facile fare questi commenti" come ha spiegato lo stesso Alonso, ma come è possibile che la Ferrari abbia fatto questa scelta? La risposta sta nel fatto che nessuno al team si aspettava un degrado così veloce delle gomme, ovvio, ma si è trattato comunque di un azzardo estremo perché si sa che qui le gomme ormai quando "vanno giù" lo fanno di colpo e fanno perdere due secondi al giro. Caso Ferrari a parte, Hamilton è il settimo pilota diverso a vincere le prime sette gare del campionato (pazzesco, non era mai successo prima nella storia della F1 e probabilmente non succederà mai più) ed è riuscito a fare una delle sue gare preferite: tutta d'attacco, a testa bassa, senza dover risparmiare nulla, macchina gomme o freni. Chiaro che uno così - che fra l'altro ama alla follia questa gara e che qui ha vinto il suo primo Gp - non è battibile da nessuno... Per il resto la gara di oggi ci ha riconsegnato un Massa quasi rinato che è partito alla grande, è stato sempre velocissimo attaccando senza pietà nei primi giri Rosberg. Perché "quasi" allora? Beh poco dopo si è girato e ha gettato alle ortiche la gara, arrivando alla fine solo decimo a 25"272 da Hamilton. Una bravata, l'ennesima, che alla Ferrari è costata anche l'onta del sorpasso da parte della Lotus nella classifica mondiale, dominata dalla Red Bull con 164 punti: la casa di Maranello - di punti - ne ha quasi la metà. A testimonianza del fatto che i mondiali costruttori non si possono vincere con un solo pilota. Ma in fatto di jella c'è ormai un vero fenomeno. Ed è proprio il povero Schumacher che in queste prime sette gare ha collezionato incidenti e guasti di ogni genere. Quello di oggi però li supera tutti: gli si è rotto il comando dell'alettone mobile, il famoso DRS che consente i sorpassi ma poi rende le macchine inguidabili se rimane aperto. Così nell'era della super tecnologia e della F1 multi miliardaria abbiamo dovuto assistere alla scena di meccanici che prendono a cazzotti un alettone per rimetterlo a posto. Cose che nemmeno nelle gare in salita più caserecce si vedono più... Ordine d'arrivo 1. Lewis Hamilton     (Gbr) McLaren-Mercedes        1h32'29"586 alla media di 198,097 Km/h 2. Romain Grosjean    (Fra) Lotus-Renault                 2"513 3. Sergio Perez       (Mex) Sauber-Ferrari                5"260 4. Sebastian Vettel   (Ger) Red Bull-Renault              7"295 5. Fernando Alonso    (Esp) Ferrari                      13"411 6. Nico Rosberg       (Ger) Mercedes                     13"842 7. Mark Webber        (Aus) Red Bull-Renault             15"085 8. Kimi Raikkonen     (Fin) Lotus-Renault                15"567 9. Kamui Kobayashi    (Jpn) Sauber-Ferrari               24"432 10. Felipe Massa       (Bra) Ferrari                      25"272 11. Paul Di Resta      (Gbr) Force India-Mercedes         37"693 12. Nico Hulkenberg    (Ger) Force India-Mercedes         46"236 13. Pastor Maldonado   (Ven) Williams-Renault             47"052 14. Daniel Ricciardo   (Aus) Toro Rosso-Ferrari         1'04"475 15. Jean-Eric Vergne   (Fra) Toro Rosso-Ferrari          1 giro 16. Jenson Button      (Gbr) McLaren-Mercedes            1 giro 17. Bruno Senna        (Bra) Williams-Renault            1 giro 18. Heikki Kovalainen  (Fin) Caterham-Renault            1 giro 19. Vitaly Petrov      (Rus) Caterham-Renault            1 giro 20. Charles Pic        (Fra) Marussia-Cosworth           2 giri Classifica mondiale piloti 1. Lewis Hamilton (GBR)        88 pts 2. Fernando Alonso (ESP)       86 3. Sebastian Vettel (GER)      85 4. Mark Webber (AUS)           79 5. Nico Rosberg (GER)          67 6. Kimi Räikkönen (FIN)        55 7. Romain Grosjean (FRA)       53 8. Jenson Button (GBR)         45 9. Sergio Perez (MEX)          37 10. Pastor Maldonado (VEN)      29 11. Kamui Kobayashi (JPN)       21 12. Paul di Resta (SCO)         21 13. Bruno Senna (BRA)           15 14. Felipe Massa (BRA)          11 15. Nico Hülkenberg (GER)        7 16. Jean-Eric Vergne (FRA)       4 17. Daniel Ricciardo (AUS)       2 18. Michael Schumacher (GER)     2 Classifica mondiale costruttori 1. Red Bull Racing            164 pts 2. McLaren                    133 3. Lotus                      108 4. Scuderia Ferrari            97 5. Mercedes-AMG                69 6. Sauber                      58 7. Williams                    44 8. Force India                 28 9. Scuderia Toro Rosso          6 Leggi i commenti I commenti dei lettori 
