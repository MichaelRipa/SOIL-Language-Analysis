Un po' nascoste tra begli articoli di design in un negozietto supercool, abbiamo scovato questa foto. E' il negozio di barbiere che era qui prima degli avvicendamenti degli ultimi anni. Di quella sala gloriosa, grandi poltrone e specchiere, sopravvive nel negozio supercool il pavimento a mattonelline. Ma Figaro non se ne è mai andato del tutto. Ve ne parlerò più avanti. (twitter: @menicr) 
MILANO - Il premier Mario Monti si è detto "soddisfatto" per l'esito della riunione del Consiglio Europeo perchè "era da due anni che il Consiglio Ue non si dedicava a temi diversi dalla crisi finanziaria. "E' un buon segnale - ha aggiunto il Professore - e speriamo che la crisi sia un pò uscita di scena, anzi speriamo che lo sia per sempre". Dal vertice del Consiglio Europeo "è uscita una linea chiara che chiederà alla Commissione e al presidente del Consiglio Europeo di porre maggiore pressione sistematicamente sui Capi di Governo per prendere con maggiore impegno le scadenze sulla realizzazione del mercato unico e, con maggiore impegno, il rispetto delle norme comunitarie per far sì che il mercato unico sia veramente tale e contribuisca alla crescita". La lettera dell'Italia sulla crescita. Tra i temi affrontati anche la lettera sulla crescita sottoscritta da 12 paesi, ma non da Francia e Germania: un'iniziativa che deve molto all'intraprendenza di Monti. "Le specifiche misure suggerite nella lettera dei 12 capi di governo, tra cui l'italia, e molto incentrate sullo sviluppo del mercato unico - ha spiegato Monti - sono state oggetto di molto interesse e di molta discussione".  "La lettera italiana al presidente della Commissione Ue e a quello del Consiglio Ue sulla crescita, che ha trovato l'adesione anche di altri Paesi, ha ispirato gran parte della discussione". Monti ha anche incassato i complimenti di Van Rompuy e di Angela Merkel per gli oltre 250 punti di spread sui bund tedeschi recuperati in 106 giorni. Con la Merkel, Monti ha anche avuto un colloquio privato di una ventina di minuti. Sempre la Cancelliera tedesca sarà in visita a Roma il 13 marzo. "La situazione economica e finanziaria - ha aggiunto Monti - dell'Italia e dell'Eurozona in generale è diversa da quella che abbiamo trovato qui" a Bruxelles "le prime volte che il governo si è presentato". L'Italia "ha insistito sulla necessità di mobilitare risorse e strumenti adeguati" per la sponda Sud del Mediterraneo dove occorre 'costruire una partnership con i paesi dell'area impegnati in una transizione politica". Più pragmatismo. Per Monti, sono stati presi impegni precisi. "Siamo tutti d'accordo che la strategia giusta e responsabile combina il consolidamento di bilancio con la crescita e l'occupazione, con misure anche dall'effetto immediato su giovani e occupazione femminile". Si lavora, continua, a "un economic compact, un patto per le riforme economiche a beneficio dei cittadini europei". Oggi, insiste, sono stati fatti "passi importanti per la governance economica del mercato unico e delle riforme strutturali". "Rispetto al passato c'è più pragmatismo con obiettivi precisi sia di strumenti che di date". "Se vogliamo davvero avere un rafforzamento della governance monetaria, non basta rafforzare quegli aspetti di una politica per una moneta sana, con adozione del 'Fiscal compact' e della golden rule sul bilancio nelle Costituzioni, ma bisogna avere anche un'adeguata governance dell'integrazione del mercato unico e delle riforme strutturali". L'evasione. Serve anche una decisa lotta all'evasione. La battaglia deve essere combattuta a livello europeo e deve collaborare anche la Svizzera. E' l'auspicio espresso dal presidente Monti. "L' Italia non ha pero' intenzione di fare accordi bilaterali con il paese elvetico, ma spinge per una strategia complessiva da parte dell'Europa". "Molti collegano, come ha fatto il presidente del Parlamento europeo, Martin Schulz, le necessarie azioni che Paesi come la Grecia sono costretti a fare, alla forte necessità che, tra queste azioni, ci sia un vigoroso contrasto all'evasione fiscale. Un contrasto -ha concluso Monti- che per essere efficace richiede una maggiore unità di sforzi dell'Unione, anche per quanto riguarda Paesi come la Svizzera". La Serbia. L'Unione ha deciso anche di "accogliere la Serbia come candidato Ue. E' un risultato importante che rafforza il percorso della Serbia e da parte italiana c'è stato l'impegno continuo e coerente affinchè a la Serbia avesse il giusto riconoscimento per avvicinarsi all'Europa. E sono lieto di andare a Belgrado l'otto marzo per il bilaterale tra Italia e la Serbia", ha annunciato Monti. L'ingresso della Serbia nell'Ue darà "fiducia e stabilità all'intera regione balcanica". 
MILANO - Un nucleo di materia oscura "disobbediente", che si comporta in modo anomalo e non spiegabile con le attuali teorie, è stato scoperto dal telescopio spaziale Hubble, della Nasa e dell'Agenzia Spaziale Europea (Esa). La materia invisibile e misteriosa che occupa il 25% dell'universo sfugge così alle regole che cercavano di "controllarla". La scoperta, definita sorprendente dagli stessi ricercatori, è pubblicata su The Astrophysical Journal . La scoperta è avvenuta durante l'osservazione di un ammasso di galassie chiamato Abell 520, distante 2,4 miliardi di anni luce dalla Terra. I dati raccolti fino a oggi facevano pensare che la materia oscura fosse portata "al guinzaglio" dalle galassie e che vi rimanesse ancorata anche durante le collisioni. Osservando invece Abell 520, si è scoperto che la materia oscura si è aggregata in un "nucleo oscuro" che contiene molte meno galassie di quante ce ne dovrebbero essere se galassie e materia oscura fossero sempre legate fra loro. Un primo indizio di questa anomalia era già stato individuato nel 2007, ma allora i ricercatori si erano mostrati scettici e avevano accantonato tutto in attesa di nuovi dati. Adesso arriva la conferma di Hubble, che rivela la 'separazione' di galassie e materia oscura in Abell 520. "Questo risultato è un vero rompicapo", afferma James Jee, astronomo dell'università della California a Davis e coordinatore dello studio. "La materia oscura non si sta comportando come previsto e non è chiaro quello che sta accadendo". Al momento sono state elaborate tre ipotesi per provare a spiegare questo strano fenomeno. Secondo la prima teoria, un certo tipo di materia oscura potrebbe essere "appiccicosa" e durante una collisione potrebbe interagire con altra materia oscura, proprio come fanno due palle di neve che scontrandosi si uniscono e rallentano la loro corsa. Una seconda ipotesi spiega l'anomalia col fatto che Abell 520 potrebbe essere nato da una complessa collisione di tre ammassi di galassie. La terza ipotesi, invece, contempla la possibilità che il nucleo oscuro possa contenere un numero molto più elevato di galassie che però risulterebbero troppo deboli per essere individuate anche dall'occhio di Hubble. 
Prosegue senza sosta l'azione dei sindacati uniti della Cft - Fiom, Fim e Uilm - per impedire il licenziamento dei 36 dipendenti della divisione processing verso i quali l'azienda che produce macchinari per l'agro-alimentare - nata nel 2006 dalla fusione di due realtà storiche del settore, la Rossi e Catelli e la Manzini - ha aperto la procedura di mobilità a fine 2011 ( LA VICENDA 1 / 2 ). Dopo il mancato accordo con i vertici della società ( LEGGI ), i rappresentanti dei lavoratori hanno annunciato uno sciopero di quattro ore a partire dalle 12 di lunedì 5 marzo, in concomitanza con l'incontro che si terrà in Provincia alle 14 tra le Rsu, i responsabili dell'azienda e un funzionario tecnico dell'ente di piazzale della Pace. Un tavolo che le forze sindacali hanno ottenuto dopo essersi mosse autonomamente per cercare un dialogo con le istituzioni. Dopo il faccia a faccia con il prefetto Luigi Viana lo scorso venerdì 24 febbraio, oggi i delegati hanno incontrato il vescovo Enrico Solmi, che si è detto disponibile a parlare con i vertici dell'azienda. Si fa attendere, invece, l'appuntamento col presidente della Provincia Vincenza Bernazzoli, dopodiché i sindacati si rivolgeranno direttamente al Commissario straordinario del Comune di Parma Mario Ciclosi. COMITATO DI SOLIDARIETÀ - A sostenere i 36 dipendenti della Cft che rischiano l'esubero, lunedì 27 febbraio si è costituito il Comitato di solidarietà, formato dai rappresentanti di associazioni cittadine - tra cui Insurgent city, Laboratorio politico per la cittadinanza, Libera cittadinanza - e di alcuni partiti politici (Rifondazione comunista, Sel). A oggi sono una cinquantina le firme raccolte. Aderisce anche la candidata sindaco di Parma Bene Comune Roberta Roberti. Obiettivo del comitato: sensibilizzare la collettività sulla questione e "farsi promotori di un patto di solidarietà fra tutti i lavoratori e i cittadini di Parma, per fronteggiare insieme questo e ogni altro futuro attacco al mondo del lavoro". L'intenzione del comitato è dunque quella di estendere il sostegno anche ad altre realtà produttive del territorio (la prossima potrebbe essere la Ocme). Questo pomeriggio si è svolta la prima iniziativa pubblica, un volantinaggio davanti ai cancelli della Cft in via Paradigna. ( alessandro trentadue ) 
MILANO - Banche e obbligazionisti Lighthouse hanno dato il via libera, con il quorum richiesto, al salvataggio di Seat. Alla prima scadenza utile per dare l'assenso alla ristrutturazione del gruppo gravato da 2,7 miliardi di debiti - secondo quanto risulta a Radiocor - due delle tre categorie di creditori che devono approvare il riassetto si sono espressi a favore dello schema di salvataggio con un quorum superiore al 75%. Per il via libera serve il 75% di tutti i creditori e quindi si attende la risposta dell'ultima categoria costituita dagli obbligazionisti senior. Nel caso in cui il quorum non sia raggiunto oggi il termine ultimo è fissato per il 7 marzo. Ai creditori che hanno dato l'assenso entro oggi verrà riconosciuta una commissione dell'1%, mentre a quelli che aderiranno entro il 7 marzo la fee scenderà allo 0,4%. Per gli obbligazionisti senior invece il riconoscimento della commissione più alta è stato esteso anche alla data del 7 marzo come comunicato in mattinata dalla società. 
I carabinieri l'hanno sorpresa mentre caricava sulla sua auto numerose confezioni di alimenti appena rubate dal supermercato in cui lavora come direttrice a Osio Sotto, in provincia di Bergamo. Una donna milanese di 39 anni è stata così denunciata a piede libero per furto. La segnalazione è partita circa un mese fa da qualcuno che aveva notato ammanchi fra gli alimentari prossimi alla scadenza, che avrebbero dovuto essere ritirati dal commercio. Dopo alcune settimane di indagine, i militari sono riusciti a sorprendere la direttrice mentre caricava la refurtiva sull'auto. La donna si presentava al lavoro prima dell'orario di apertura del negozio: approfittando del fatto che gli altri dipendenti non erano ancora arrivati, faceva sparire il cibo che la sera prima era stato rimosso dalle corsie del supermercato. Dopo la denuncia, la 39enne è stata sospesa a titolo precauzionale dal servizi. 
Si sentiva minacciato, probabilmente temeva per la propria vita. E' per questo che lo scorso 28 febbraio Ernesto Lops, imprenditore vitivinicolo 63enne, ha simulato di essere miracolosamente scampato ad un tentato omicidio denunciando alla polizia un fatto mai accaduto. Credeva in questo modo di garantirsi indirettamente la protezione delle forze di polizia. L'uomo, già pregiudicato, è stato arrestato dagli agenti della squadra mobile di Foggia con l'accusa di simulazione di reato, esplosione di colpi in luogo pubblico, detenzione di arma comune da sparo e ricettazione della stessa. Denunciato a piede libero il suo complice, anch'egli foggiano, che ha accettato di partecipare alla messinscena in nome di una "amicizia fraterna". Il complice si è preoccupato di far sparire nell'immediatezza dei fatti l'arma utilizzata per simulare l'attentato omicidiario; l'arma in questione, è risultata tra l'altro oggetto di furto: fu rubata a Termoli nel 2002 ed è stata recuperata dagli agenti a casa dello stesso Lops, corredata da 20 cartucce calibro 7x65. La denuncia . Erano le 9.30 del 28 febbraio quando l'uomo ha allertato la centrale operativa della polizia denunciando di essere stato vittima di un tentato omicidio, al quale era miracolosamente scampato. L'uomo, secondo il racconto fornito agli inquirenti, stava percorrendo a bordo della sua autovettura via Sprecacenere, alle spalle del cimitero cittadino, quando è stato affiancato da una motocicletta di grossa cilindrata con a bordo due persone. I sicari, quindi, avrebbero esploso alcuni colpi di pistola all'indirizzo della sua Ford Focus, che difatti risultava colpita in due punti sul lato guida, entrambi ad altezza uomo. Due, forse tre i colpi esplosi. Poi l'arma si sarebbe inceppata risparmiandogli fortunosamente la vita. Ad acclarare la versione dei fatti fornita dall'uomo, il ritrovamento sul luogo del delitto di due bossoli calibro 7.65. La versione dei fatti e la scena del crimine erano state preparate ad arte. Le incongruenze . Il caso, però, è risultato subito "sospetto" agli inquirenti per le troppe incongruenze. A partire dalla ferma volontà dell'uomo che, appena scampato ad un tentato omicidio, ha voluto aspettare, solo ed in una strada desolata, l'arrivo della polizia invece che fuggire e mettersi al sicuro; così come appare del tutto inverosimile che da una moto in corsa sia possibile sparare ad una distanza talmente ravvicinata quando anche l'obiettivo da centrare è in movimento. Il gesto dell'uomo, secondo quanto riferito dagli inquirenti, rappresenterebbe il tentativo disperato del pregiudicato foggiano di garantirsi indirettamente la protezione delle forze di polizia; è verosimile, infatti, che l'uomo si senta minacciato o, addirittura, stia temendo per la propria vita. Ma nonostante ciò, l'uomo non ha voluto formalizzare dichiarazioni in questo senso, né indicare da chi o da che cosa stia cercando di difendersi. Sul fatto sono in corso ulteriori indagini. 
VARESE  - Il Varese consolida la propria posizione nella corsa ai playoff, allungando il periodo nero del Vicenza nell'anticipo della 29/a giornata di Serie B. Al Franco Ossola, il Vicenza non è mai in partita: i berici non vincono ormai dal 10 dicembre scorso (1-0 all'Empoli), inanellando questa sera il loro decima gara consecutiva senza vittorie. La crisi della squadra di Cagni è ancor più evidente a fronte di una squadra che, finalmente, riesce ad esprimersi al meglio anche davanti al pubblico amico, esprimendo grande intensità unita alla qualità dei singoli. MONOLOGO VARESINO - Gli uomini di Maran fanno capire le proprie intenzioni già in avvio, quando Neto sfiora il palo, e presto si capisce che per il Vicenza non è serata. Cagni, infatti, già all'8' deve rinunciare all'infortunato Botta, che subisce un colpo fortuito in un contrasto aereo con Zanchi, e inserisce un Rigoni tutt'altro che al top. Il Varese controlla il gioco ma deve aspettare il 28' perché questa superiorità si trasformi in gol: Neto lavora il pallone sulla destra e scarica in mezzo per Zecchin, il cui esterno sinistro si infila nell'angolino alla destra di Frison. GEMMA DI KURTIC - Prima dell'intervallo, c'è tempo anche per il raddoppio, che arriva con un siluro di Kurtic dai trenta metri, col pallone che si insacca nel sette. Nel secondo tempo è sempre monologo varesino, con Frison sugli scudi sulle conclusioni di Rivas e Nadarevic. Le uniche vere emozioni della ripresa arrivano nel finale: prima Tonucci si fa ammonire per la seconda volta, lasciando il Vicenza in dieci, poi il Varese arrotonda il risultato grazie a Cacciatore, lesto a ribadire in rete la corta ribattuta di Frison sulla zuccata sotto misura di Martinetti. VARESE-VICENZA 3-0 (2-0) VARESE (4-4-2): Bressan; Cacciatore, Troest, Terlizzi, Grillo; Zecchin, Filipe Gomes, Kurtic, Rivas (12' st Nadarevic; Neto Pereira (31' st Martinetti, Granoche (44' st De Luca). In panchina: Moreau, Pucino, Camisa, Plasmati. Allenatore: Maran VICENZA (4-4-1-1): Frison; Tonucci, Martinelli, Zanchi, Giani (27'st Paolucci); Maiorino, Botta (7'pt Rigoni, Soligo (1'st Pisano), Gavazzi; Pinardi; Abbruscato. In panchina: Pinsoglio, Bastrini, Brighenti, Baclet. Allenatore: Cagni ARBITRO: Palazzino di Ciampino 6 RETI: 28' pt Zecchin, 39' pt Kurtic, 43' st Cacciatore. NOTE: serata fresca, terreno in buone condizioni. Spettatori 4500 circa. Espulso Tonucci al 41' st per somma di ammonizioni. Ammoniti: Rigoni, Soligo, Martinelli, Pisano, Terlizzi, Zanchi, Martinetti. Recupero: 3', 4'. Leggi i commenti I commenti dei lettori 
