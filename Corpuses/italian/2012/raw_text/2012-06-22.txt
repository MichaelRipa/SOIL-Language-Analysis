A GIUGNO il borgo di Castello, a Gragnano, si anima. I contadini tirano fuori scale alte dieci metri e cesti. Inizia la raccolta delle ciliegie, rigorosamente a mano. Un frutto prelibato, dal caratteristico colore rosso e giallo oro, duro, ideale per le conserve sotto spirito, ma apprezzatissimo dall'industria dolciaria. Sabato 23 giugno e domenica 24 in Villa comunale, a Castellammare, va in scena il meglio della produzione 2012, nel corso della manifestazione "Una ciliegia sul mare", organizzata dall'associazione dei produttori, con il patrocinio dell'Ascom, del consorzio gelatai e del Comune stabiese. Le ciliegie di Castello da alcuni anni ormai trionfano sui tavoli di alberghi e ristoranti di Capri, Ischia e Positano. È lì che finisce la maggior parte del raccolto, oltre quattrocento quintali all'anno. Negli ultimi due decenni, grazie alla perseveranza di alcune famiglie dell'antico abitato che sovrasta la città della pasta, la tradizione del ciliegio ha resistito, si sono piantati nuovi alberi, e man mano la coltivazione si sta espandendo. La festa di Castellammare non solo sarà un'occasione per poter acquistare le ciliegie al dettaglio, difficilmente reperibili in negozi e supermercati, ma vedrà la nascita di una speciale torta "ricotta e ciliegia di Castello", realizzata con latticini dei Lattari. "La festa è l'occasione per far conoscere i tanti utilizzi cui si presta la ciliegia di Castello  -  spiega Sabato Scala, presidente dell'associazione dei produttori  -  che vanno dalla pasticceria alle bevande". Sul lungomare di Castellammare saranno allestiti stand per degustare le marmellate, i liquori alla ciliegia, gelati e sorbetti, distillati e confetture. Il particolare sapore della "cerasa" gragnanese deriva dalla peculiare esposizione a sud dei terreni dove crescono alberi centenari, esposti alle correnti ascensionali provenienti dal golfo di Castellammare. Le ciliegie, come la pasta e come l'uva di Gragnano, insomma, beneficiano dell'intreccio tra mare e montagna che rende speciali le condizioni climatiche su questo versante dei monti Lattari. L'obiettivo degli organizzatori è riuscire già dal 2013 a vendere la specialità del borgo di Castello alla Perugina per la produzione di cioccolatini ripieni. La specie si distingue per grandezza, colore e retrogusto ed è caratterizzata dalla punta bianca. Appartiene alla qualità "di Somma", e dà l'impressione di essere acerba, ma il sapore dolce e gradevole smentisce subito la sensazione. Ad allietare la Festa della Ciliegia, musiche popolari e canzoni, con Gilda Arpino, Barbara Chiappini e il trio "Tarantae". 
DANZICA  - Se gli azzurri riusciranno ad arrivarci, dovranno dunque risolvere in semifinale la sciarada della Germania, un avversario destinato ai solutori più che abili. I ragazzoni di Angela Merkel, presente e gongolante in tribuna, hanno fatto a pezzi i poveri greci togliendo ogni illusione su possibili riscatti d'orgoglio, vendette socioeconomiche, incroci tra bond e spread: l'unico incrocio che conta, per i tedeschi, è quello dei pali. Dove i loro palloni s'infilano spesso, andando a punire chiunque, senza guardare tanto al Pil. La Grecia ha resistito quasi mezza partita, cioè 39 minuti: non pochissimo. Poi ha addirittura pareggiato all'inizio del secondo tempo, e qui il maxischermo ha mostrato il faccione pallido della signora Merkel: ha ritrovato il colore, la Cancelliera, pochi attimi più tardi, quando la Germania ha cominciato a tracimare verso la porta greca, non fermandosi più. Alla fine, 4-2 per la Mannschaft per via del rigore trasformato dalla Grecia, ma non c'è stata davvero partita. Unica squadra a punteggio pieno, questa Germania è davvero formidabile? Certo non è imperforabile, visto che ha sempre preso almeno un gol e in totale gliene hanno segnati cinque in quattro partite, una media non esaltante. I due centrali della difesa sono lenti, il laterale Boateng è assai più debole del suo fratellastro milanista, ma qui finiscono i possibili limiti della Germania. Che a centrocampo è formidabile, un misto di potenza e fantasia, e in attacco ha molteplici soluzioni letali: contro la Grecia è addirittura rimasto fuori il capocannoniere Gomez, e comunque il suo sostituto Klose, campione senza tempo, ha timbrato cartellino e porta. Nessuna squadra è imbattibile, ma per far fuori questa Germania serve a chiunque una serata perfetta, pure alla Spagna che la sconfisse in finale nel 2008, figurarsi all'Italia nell'eventualità di arrivare a sfidarla il 28 giugno a Varsavia. Prima, però, c'è da battere gli inglesi: tutti hanno già deciso che ci riusciremo, chissà perché. Chissà dove nasce, tanto sfrenato ottimismo. 

DANZICA - Il ct tedesco Joachim Loew si gode il successo sulla Grecia che vale l'accesso della germania in semifinale, promuovendo le sue scelte innotavite nel reparto offensivo.  "Reus, Miro (Klose, ndr) e Schürrle hanno fatto molto bene. Oggi era il giorno del cambiamento. Volevo respirare una nuova aria nel reparto offensivo" ha commentato il ct. E' arrivato anche un commento telegrafico di Angela Merkel: "Ho avuto l'impressione che abbiamo dominato, un match formidabile" "Per la quarta volta consecutiva siamo in semifinale in una competizione internazionale, abbiamo la squadra più giovane del torneo e un grande futuro, dunque voglio fare i complimenti ai miei ragazzi", prosegue Loew. "Abbiamo assolutamente meritato di vincere, abbiamo giocato molto bene. Un unico appunto: non abbiamo sfruttato le chance all'inizio della partita, ne abbiamo avute tante, e la Grecia ha avuto una sola occasione ed ha realizzato due gol. Sapevo che se non avessimo segnato subito il secondo gol loro avrebbero provato a riaprire il match, però la squadra ha risposto bene ed abbiamo vinto". Soddisfatto ma con una punta critica il capitano Lahm, autore del gol che ha sbloccato il risultato: "Abbiamo giocato in maniera troppo compassata, non potremo giocare così in semifinale. I primi 10 minuti sono stati eccezionali, abbiamo avuto molte opportunità. Siamo molto soddisfatti. Volevamo giocare in velocità in avanti e lo abbiamo fatto abbastanza bene". Migliore in campo tra i tedeschi, Sami Khedira: "Sia l'Italia o l'Inghilterra, sarà difficile per chiunque batterci", ha detto l'autore del secondo gol tedesco. "Stasera abbiamo creato molte opportunità e giocato davvero un buon match. Dopo l'intervallo ci siamo complicati la vita concedendo il pareggio, ma subito dopo abbiamo aumentato l'andatura e meritato la vittoria, anche se poteva essere più semplice". Miro Klose avvicina il record di Gerd Muller: "Sono soddisfatto per il mio gol, abbiamo giocato alla grande Sono felice di aver giocato dall'inizio. Non vediamo l'ora di sapere se giocheremo contro l'Inghilterra o contro l'Italia" 
DANZICA - Individua nel primo gol tedesco la chiave della gara il tecnico della Grecia Fernando Santos dopo il 4-2 subito dalla Germania: "Il primo gol della Germania ha reso le cose molto difficili per noi nonostante il nostro buon sforzo in fase difensiva". Eppure la Grecia era riuscita a pareggiare prima del crollo finale: "Quando abbiamo subito il secondo gol ci siamo dovuti aprire e questo ci è costato", gli ha fatto eco l'attaccante Salpingidis. "Spero comunque che i greci abbiano avuto qualche segnale di incoraggiamento vedendoci lottare". 
DANZICA – La Germania, almeno a livello calcistico, caccia la Grecia dall’Euro e accede alle semifinali dove adesso attende la vincente tra Inghilterra e Italia. Un successo più che meritato quello dei tedeschi che hanno condotto il gioco dal primo all’ultimo minuto. La Grecia ha usato l’unica tattica che conosce: difesa a oltranza e contropiede. Ma a Loew è bastato schierare l’attacco di riserva (in panchina c’erano Gomez, Muller e Podolski) per avere la meglio degli avversari. In vantaggio 1-0 grazie a Lahm nel primo tempo, brividi per il pareggio momentaneo di Samaras dopo una manciata di minuti della ripresa. Poi è stata una valanga tedesca con Khedira, Klose e Reus. LOEW SORPRENDE TUTTI – Il ct tedesco rinuncia ai tre attaccanti titolari, Mario Gomez, Muller e Podolski, e schiera il laziale Miro Klose unica punta con Reus e Schurrle a supporto. Santos è privo degli squalificati Holebas e Karagounis e si arrangia come può con Salpingidis in attacco, Samaras e Ninis sulle corsie laterale e poi tutti difensori. La Germania, con l’attacco inedito, parte subito fortissima  e va anche in gol dopo soli 4’ con Schurrle, ma il guardalinee segnala un fuorigioco a Klose. La Grecia tiene botta e supera indenne questa fase. Al 23’ Ozil, comunque tra i migliori, si divora un’occasione colossale: azione tutta di prima con tocchi di Klose e Reus. Ozil a questo punto deve solo calciare e ha tutto lo specchio della porta di fronte, ma conclude debolmente sul portiere Sifakis. Due parole su questo estremo difensore che ha dato tutto ai suoi compagni fuorché sicurezza. Su qualsiasi conclusione non trattiene la palla, rispedendola pericolosamente nell’area piccola. Un pericolo costante. La Germania torna a spingere e al 25’ Klose manca la deviazione sottoporta di un soffio e al 26’ Reus conclude sul fondo da buona posizione. CI PENSA CAPITAN LAHM – La Grecia si fa vedere solo al 32’ con un tiro senza troppe speranze di Ninis. Al 35’ Ozil entra in area, assiste al limite Khedira che in corsa effettua un tiro che Sifakis ancora una volta non trattiene. La Germania merita il gol. Ci pensa Lahm al 39’: palla al capitano che dalla sinistra si accentra e dal limite dell’area conclude. Ninis lo lascia fare e Sifakis si fa superare da un pallone parabile. In tribuna la cancelliera Merkel festeggia con Platini. ILLUSIONE SAMARAS - A inizio ripresa il ct ellenico Santos effettua un doppio cambio: dentro Gekas e Fotakis e fuori Ninis e Tzavellas. La Grecia sembra più efficace nelle ripartenze e dopo averne fallita una, ne sfrutta una seconda al minuto 10: Salpingidis se ne va velocissimo sulla destra, Lahm non chiude, cross rasoterra in area dove Samaras in spaccata colpisce. VALANGA TEDESCA – L’1-1 dura solo 6 minuti. Al 16’ arriva il raddoppio tedesco: azione avvolgente che viene conclusa da un cross dalla destra e da una deviazione al volo di Khedira. La Grecia prova a rispondere con Gekas ma il tiro di quest’ultimo è nettamente alto sopra la porta difesa da Neuer. Loew inserisce Muller per Schurrle e al 23’ arriva il 3-1: calcio d'angolo, uscita inguardabile di Sifakis e Klose di testa devia in rete. Il laziale non segnava da febbraio. Ormai la partita è in discesa per la Germania e al 29’ c’è gloria anche per Reus: palla profonda per Klose che in area conclude, ma para Sifakis, senza ovviamente trattenere. Reus raccoglie palla e con un gran tiro insacca. La partita in pratica finisce qua anche se c’è ancora spazio per azioni da rete tedesche e soprattutto per un altro gol, stavolta di marca ellenica. Skomina punisce con un calcio di rigore un fallo di mano in area di Boateng. Sul dischetto va Salpingidis che non sbaglia, fissando sul 4-2 il risultato finale. Per la Germania si tratta della quindicesima vittoria consecutiva in partite ufficiali, dalla finale terzo-quarto posto del Mondiale 2010 a oggi. Germania-Grecia 4-2 (1-0) Germania (4-2-3-1): Neuer 6, Boateng 6, Hummels 6,5, Badstuber 6, Lahm 6,5, Schweinsteiger 6,5, Khedira 7, Reus 6,5 (35’ st Gotze sv), Ozil 7, Schuerrle 6,5 (22' st Mueller 6), Klose 6 (35' st Gomez sv). (12 Wise, 22 Zieler, 2 Gundogan, 3 Schmelzer, 4 Howedes, 10 Podolski, 15 Bender, 17 Mertesacker, 18 Kroos, 19 Goetze, 23 Gomez). All.: Loew 7 Grecia (4-2-3-1): Sifakis 4,5, Torossidis 5,5, Papastathopoulos 5, K. Papadopoulos 5,5, Tzavellas 5 (1' st Fotakis 5,5), Makos 5,5 (27' st Liberopoulos 5), Maniatis 5,5, Ninis 5 (1' st Gekas 5,5), Katsouranis 6, Samaras 6,5, Salpingidis 6. (1 Chalkias, 12 Tzorvas, 4 Malezas, 11 Mitroglu, 22 Fortounis, 23 Fetfatzidis). All.: Santos 5 Arbitro : Skomina (Slovenia) Reti : nel pt 39' Lahm; nel st 10' Samaras, 16' Khedira, 23' Klose, 29' Reus, 44' Salpingidis (rigore) Angoli: 10-1 per la Germania Recupero : 3' e 2' Ammoniti : Samaras, Papastathopoulos per gioco falloso Spettatori: 40.000 
ASUNCIÓN - Il presidente del Paraguay Fernando Lugo è stato destituito dal Senato per "cattivo comportamento" nell'esercizio delle sue funzioni. La presidenza, come previsto dalla Costituzione, passa al suo vice, Federico Franco, 49 anni (ex alleato e recentemente principale avversario), che ha già giurato. Ma la decisione ha già scatenato la reazione dell'Unasur, che minaccia ripercussioni internazionali. Il voto - quasi all'unanimità, 39 sì contro 4 no - è legato anche alle accuse di aver mal gestito lo scontro a fuoco avvenuto la  settimana scorsa tra la polizia e un gruppo di campesinos, in cui  morirono 17 persone. Ma la denuncia contro Lugo presentata dall'estrema destra contiene anche alcune argomentazioni meno chiare, come per esempio la presunta responsabilità del presidente per "l'insicurezza" nel paese e il fatto di aver favorito "un clima di confronto politico" ad Asuncion. L'ormai ex presidente  ha fatto sapere che accetta il voto del Senato, ma questo non ha impedito, subito dopo la notizia, la tensione e gli scontri nelle strade di Asunción. All'esterno  dell'assemblea si sono schierate le forze di sicurezza per tenere a bada  alcune migliaia di sostenitori di Lugo. Nella centrale Piazza delle Armi, dove fin dal mattino si sono radunati migliaia di simpatizzanti del capo dello Stato provenienti da tutto il Paese, per lo più contadini, sono scoppiati degli incidenti tra loro e la polizia. I manifestanti hanno ingaggiato violenti scontri, anche corpo a corpo, con gli agenti. Questi ultimi, ricorrendo a bastoni, gas lacrimogeni e idranti, hanno cercato di riportare la calma. Non si ha notizia di feriti o arresti. Non pochi temono che i disordini si allarghino, ricordando che nel 1999, in un altro momento di instabilità del Paese, altri manifestanti contrari al governo di allora radunati nella stessa piazza, vennero colpiti dai cecchini appostati sui tetti, con un bilancio di sette morti. L'impeachment è stato intanto respinto dal'Unione delle Nazioni Sudamericane (Unasur). Il venezuelano Ali Rodriguez ha avvertito che i paesi dell'Unasur potrebbero applicare la 'clausola democratica' prevista dall'organismo, e non riconoscere quindi il governo che prenderà il posto dell'esecutivo di Lugo. Il presidente dell'Ecuador, il socialista Rafael Correa, ha già fatto sapere che "l'unico governo legittimo che Quito riconosce in Paraguay è quello presieduto da Fernando Lugo". Chi è il neo-presidente. Federico Franco, 49 anni, finora vicepresidente è ormai da tempo irriducibile rivale dell'ex vescovo di sinistra Fernando Lugo, che ha accettato di lasciare la presidenza dopo un processo di impeachment in Senato. Franco, cattolico e medico di professione, fa parte di una nota famiglia di politici di Asuncion, da sempre in prima fila nel partito Liberale. Accompagnando Lugo, è diventato vicepresidente dopo le elezioni del 2008, quando i liberali decisero di allearsi con l'ex vescovo proprio in occasione del voto. I 'liberales' di Asuncion diedero così un sostegno chiave a Lugo, e cioè quasi il 70% dei voti andati alla Alianza Patriotica per il cambiamento (Apc), la coalizione guidata dallo stesso ex presidente. Fin da subito dopo la vittoria elettorale, Franco e Lugo entrarono in collisione, anche perché il presidente ha preferito dialogare con settori del partito Liberal estranei a Franco. Negli ultimi tempi, quest'ultimo ha d'altra parte più volte accusato il presidente di metterlo da parte e non ascoltarlo nelle decisioni più importante del governo, senza farlo per esempio partecipare nelle riunioni di gabinetto. 
L’impressione è nera, nerissima. Stando alle prime impressioni Giampiero Ventura sarebbe già costretto a salutare la sua prima scelta per l’attacco. L’ufficializzazione della notizia arriverà soltanto domani all’ora di pranzo, ma stando alle indiscrezioni che giungono da Milano, il Catania avrebbe messo nelle buste 200 mila euro in più del Toro (1,1 milioni di euro contro 900 mila) e così Mirco Antenucci tornerebbe al club etneo. E lo farebbe con rimpianti di tutti; del giocatore, anzitutto, che avrebbe fatto carte false pur di restare al Toro. “Questo finale proprio non me lo sarei aspettato” sono le prime parole di Antenucci. Dopo una trattativa estenuante durata settimane, la vicenda serale ha quindi cambiato completamente le carte sul tavolo granata: il Catania si ritrova un attaccante che il neo-tecnico Maran conosce molto bene, se non altro da avversario, mentre il Toro perde una prima scelta di Ventura, che nella scorsa stagione aveva scommesso a lungo proprio su di lui. E così il Torino – sempre se le indiscrezioni serali risulteranno corrette - ripartirà da Meggiorini, che Cairo – oltre a garantirsi la comproprietà di Glik - era riuscito a strappare al Genoa nel pomeriggio: un attaccante che però, da gennaio a maggio, ha segnato la miseria di quattro gol. In serie B, naturalmente. 
