LONDRA (ITALPRESS) - Il sipario cala su Londra. Il lungo viaggio cominciato sei anni fa, con l'assegnazioni di Olimpiadi e Paralimpiadi, si è concluso con l'ultima cerimonia di chiusura. La fiamma si spegne, l'appuntamento è fra quattro anni a Rio de Janeiro. In una cerimonia all'insegna del fuoco olimpico e delle stagioni, col principe Edoardo a rappresentare la famiglia reale, i Coldplay la fanno da padrone, a partire dalla musica scelta ("Life in Technicolour") per accompagnare la sfilata delle 164 delegazioni con Alex Zanardi portabandiera per gli azzurri. Poi, dopo la premiazione di Michael McKillop (Irlanda) e Mary Zakayo (Kenya) come gli atleti che meglio hanno incarnato lo spirito paralimpico, tocca a Chris Martin e soci salire sul palco accompagnando sulle note di "Us Against the World", "Yellow", "Up in Flames", "Paradise",  "God put a smile upon your face", "Charlie Brown" o "Princess of China" (con special guest Rihanna) le performance degli artisti sul prato dello Stadio Olimpico, come lo splendido balletto 'aereo' di Denis Remnev e dell'artista disabile Lyndsay Care. IL BLOG DI FABRIZIO BOCCA Da applausi anche l'esibizione di Martin con la British paraOrchestra per "Strawberry Swing". "Penso che sia stato un assoluto trionfo dall'inizio alla fine - il bilancio del premier David Cameron - e sono veramente orgoglioso del nostro Paese. Il mio pensiero corre a Ivan (il figlio disabile morto nel 2009, ndr) e come ogni genitore pensi a tutte le cose che non possono fare ma alle Paralimpiadi abbiamo visto dei superuomini. E' stata un'estate d'oro". La spedizione italiana alle Paralimpiadi di Londra 2012 chiude con un bottino di 28 medaglie: 8 ori, 9 argenti e 11 bronzi che valgono il 13esimo posto assoluto, un bel balzo in avanti rispetto al 28^ di Pechino. Nell'ultima giornata, dedicata innanzitutto alle maratone, gli azzurri non riescono a salire sul podio. Walter Endrizzi, realizzando il suo primato stagionale (2h39'32"), si è piazzato quinto nella maratona maschile, categoria T46. Ottavo Alessandro di Lello (2h46'27"), in una gara vinta dal brasiliano Tito Sena (3h30'40"). Nella maratona T12 maschile, invece, decima piazza per Andrea Cionna (2h43'59", primato stagionale); titolo allo spagnolo Alberto Suarez Laso con il record del mondo (2h24'50"). Pubblico di casa in visibilio nella maratona T54 grazie all'affermazione dell'inglese David Weir (1h30'202). Nella T54 femminile, infine, oro per l'americana Shirley Reilly (1h46'33"). Leggi i commenti I commenti dei lettori 
Il vento su Flushing Meadows aveva fatto rinviare, sabato, la finale femminile tra Serena Williams e Vika Azarenka, condizionato la prima semifinale maschile tra Andy Murray e Tomas Berdych, impedito finisse la seconda tra Novak Djokovic e David Ferrer. Da Super Saturday a Windy Saturday. Il caso vuole che anche la notizia più importante della domenica, almeno per me che non la sapevo, riguardi proprio il vento e lo scrittore che come nessun altro ha saputo descrivere il rapporto tra il tennis e la sua più disturbante condizione meteo: Einaudi Stile Libero ha infatti appena pubblicato "Il tennis come esperienza religiosa" che comprende le traduzioni di "Democracy and Commerce at the US Open" e "Federer as a Religious Experience", due citatissimi articoli di David Forster Wallace apparsi sul New York Times Magazine nel 1996 e nel 2006. Dieci euro non gettati al vento. E visto che ci siamo, consentitemi poche righe per deplorare Bret Easton Ellis, promessa mancata della letteratura a stelle-e-strisce, che giorni fa ha avuto la sfacciataggine di denigrare DFW ("noioso" e "iperstimato") su Twitter, mosso dall'invidia nei confronti del grande scrittore di Ithaca che amava il tennis, morto suicida quattro anni fa. S'è scatenata una tempesta socialmediatica che ha coinvolto anche autori italiani come Edoardo Nesti e Sandro Veronesi, d'accordo nel proporre il boicottaggio delle opere, peraltro mediocri, di Easton Ellis. Per quel poco che vale, m'associo. Scusate la digressione. Il vento, si diceva. Novak Djokovic è il secondo finalista del torneo maschile in barba alla tempesta e con la complicità dei direttori del torneo: è questa la seconda notizia di giornata. Il match era stato sospeso per minaccia di nubifragio mentre il serbo era sotto per 2-5 nel primo set dominato dalle mazzate da David Ferrer insensibile alle folate violentissime (nell'altra semi, Andy Murray aveva sconfitto Tomas Berdych 5-7 6-2 6-1 7-6, giocando con sicurezza nonostante il vento spirasse a 33 chilometri l'ora). Alla ripresa domenicale del match in condizioni normali, il coriaceo spagnolo è riuscito a prendersi il suo set e poi ha solo limitato i danni. Come si sapeva, il numero numero 2 ATP è di un'altra categoria se il vento o qualche altro accidente non livella le sue qualità di base, dunque non poteva che finire così: 2-6 6-1 6-4 6-2. Come nelle ultime quattro edizioni, la finale maschile si gioca dunque di lunedì ma stavolta c'è l'aggravante delle 21 e passa ore di riposo in più di cui sta godendo lo scozzese. Insomma, la finale potrebbe essere falsata. Per avere chance, Nole dovrà migliorare il tasso di punti ottenuti a rete, non soddisfacente con Ferrer. Vincesse Murray, al quinto tentativo (dopo USA 2008, Australia 2010 e 2011, Wimbledon 2012), sarebbe la prima volta dal 2003 che i quattro principali eventi tennistici della stagione hanno altrettanti diversi titolari, che corrispondono peraltro ai dominatori del Circo. Da allora Federer, Nadal e Djokovic hanno sempre vinto almeno due tornei l'anno. Sarebbe la plastica consacrazione dei Fab Four e il via a un'era tennistica con meno certezze. Nella mia personalissima gerarchia, la terza notizia è la vittoria di Errani e Vinci nel torneo di doppio femminile, a conferma che le ragazze italiane formano una coppia di straordinaria efficacia tennistica. A loro va il grazie di tutti gli appassionati di tennis che hanno seguito con le loro 17 partite a Flushing Meadows nel singolo o insieme: sono arrivate dove mai le italiane, quarti, semifinale e finale. La miglior performance di un paese agli US Open 2012. La partita è stata molto combattuta, come le possenti avversarie ceche Andrea Hlavachkova e Lucie Hradecka lasciavano prevedere. Sara e Roberta sono partite bene, con la tarantina più determinata e precida sia al servizio sia sotto rete. Il 6-4 del primo set fotografa bene i valori in campo, il secondo li rimarca ulteriormente con un 6-2 che non ammette repliche. Mail c. giua@kataweb. it Twitter @claudiogiua 
