LONDRA  - Archiviata la parziale delusione del calcio maschile, sconfitto in semifinale dal Messico, tutto il Giappone si prepara a seguire la finale che giovedì alle 20,45 italiane opporrà a Wembley la squadra femminile agli Usa, riedizione del duello dello scorso anno in Germania, che laureò campione del mondo proprio la "Nadeshiko", nome giapponese attribuito alle donne del calcio. L'appellativo dice già tutto dell'importanza annessa dal popolo alle sue calciatrici, elette a simbolo anche della tradizione. La traduzione letterale è "garofanino frangiato", un fiore piccolo ma difficile da sradicare e indica appunto la caratteristica delle donne giapponesi: piccole ma forti e vero sostegno della famiglia, come si è capito una volta di più dopo il terremoto dello scorso anno. Dopo la tragedia di Fukushima, la nazionale femminile di calcio e la sua stella Homare Sawa, 34 anni a settembre, Pallone d'oro 2011, sono diventati appunto uno dei simboli della rinascita del popolo giapponese. IN KIMONO CON MESSI  - L'immagine della Sawa in kimono, fotografata accanto al ben più celebre omologo Messi mentre ritirano il Pallone d'oro nel gennaio scorso a Parigi, ha fatto della campionessa dell'Inc Leonessa di Kobe l'icona del calcio femminile attuale. Ha conquistato il premio proprio con una prodezza durante la finale con gli Usa: il gol del 2-2 di tacco ai supplementari, che ha permesso alla sua nazionale di arrivare ai rigori, dove ha battuto le statunitensi. Eppure, alle Olimpiadi, la fascia da capitano è passata alla ventisettenne Aya Miyama: così ha voluto il ct Norio Sasaki, secondo la versione ufficiale per mantenere salda la democrazia del gruppo, cambiando il ruolo del leader in una rotazione non molti usuale nel calci. La stella resta ovviamente la Sawa, però le sue compagne non mancano di tecnica e di talento. Qui spicca Yuki Ogimi, che si è appena sposata e che ha conservato il vecchio cognome sulla maglia, perché i tifosi avrebbero faticato a identificarla. MODELLO BARCELLONA  - C'è chi gioca in Europa, in Germania e in Francia, ma in generale il livello tecnico del campionato femminile giapponese è alto e permette all'inflessibile Sasaki di chiedere alle sue giocatrici uno stile di gioco mutuato dal solito Barcellona di Messi: grande possesso palla e divieto di lanci lunghi. La base di reclutamento è molto alta, perché, come negli Usa, il calcio viene praticato nelle scuole dalle ragazze. La maggioranza delle giocatrici presenti a Londra è laureata in educazione fisica e ha un lavoro. Il ct Sasaki lavorava fino a qualche tempo fa per una compagnia telefonica. AMERICANE DA COPERTINA  - Le giocatrici statunitensi preparano la rivincita. Finora hanno vinto tutte le partite, battendo nell'ordine Francia, Colombia, Corea del Nord, Nuova Zelanda e Canada, anche se la sfida in semifinale con le altre nordamericane è stata dura ed è finita (4-3) ai supplementari. Il Giappone ha cominciato peggio, ma il suo girone era più complicato: dopo il 2-1 alla Francia, ha pareggiato 0-0 con Svezia e Sudafrica e nei quarti ha sconfitto (2-0) il Brasile della star Marta. Quanto a star, comunque, gli Usa non sono secondi a nessuno. Alex Morgan, ventitreenne attaccante dei Seattle Sounders, e autrice al 120' del decisivo gol del 4-3 al Canada in semifinale, era già diventata celebre per avere posato in un bikini disegnato sulla pelle per Sports Illustrated. E il portiere, la trentunenne Hope Solo, che gioca a sua volta a Seattle, non è famosa soltanto per le sue parate, ma anche per la sua dichiarazione sul Villaggio Olimpico: "Al Villaggio si fa sesso ovunque". Ma non ci sono soltanto i lustrini, se è vero che accanto alla casella della squadra di club di Abby Wamback - paragonata in questo momento a Mia Hamm, l'ex campionessa giudicata la più forte calciatrice di tutti i tempi  -  non compare alcun nome. Il campionato è fermo, molti club falliscono per debiti e l'Olimpiade, per le calciatrici professioniste made in Usa, è anche una vetrina per cercare un contratto in Europa. 
di ROBERTO MARCELLETTI MALEDETTI quarti di finali. Come accaduto ad Atene e Pechino, la nazionale italiana di volley femminile viene eliminata dal torneo olimpico di Londra a un passo dalla semifinale. Le azzurre crollano, a sorpresa, di fronte alla Corea del Sud con il punteggio di 1-3 (25-18, 21-25, 20-25, 18-25). Una partita che mette in evidenza un sestetto asiatico in grande condizione e capace di esprimere un gioco continuo. Di fronte un'Italia che si fa notare a tratti e discretamente solo nel primo set, quando riesce a raddrizzare la situazione a proprio favore. Per il resto tanta Corea, padrona del campo, e azzurre confuse e con troppi alti e bassi per sperare di arrivare più avanti nel torneo. Man mano che la sfida entra nel vivo la formazione allenata dal ct Massimo Barbolini perde importanti punti di riferimento e sicurezza. Neanche l'ingresso della Piccinini al posto di Carolina Costagrande per dare concretezza alla fase offensiva ottiene gli effetti desiderati. Il pasticcio avvenuto nell'ultimo punto regalato alla Corea, con ricezione sbagliata a palla mandata a rete, è la fotografia di una squadra allo sbando. E per le caratteristiche di questo gruppo si vedono pochi muri e mai nei momenti decisivi della sfida. Peccato perché il cammino italiano finora lasciava ben sperare, è bastata una serata storta per cancellare le quattro vittorie iniziali condite, fino a ieri, da una sola sconfitta. Nei quarti all'Earls Court a dettare legge sotto rete è la formidabile Kim Yeon con 28 punti e un repertorio completo. Roba da stropicciarci gli occhi. Una vera spina nel fianco dell'incerta difesa azzurra. Per avere un'idea di come sono andate le cose in casa Italia basta leggere lo scout del terzo set con la Gioli (13 punti) all'asciutto. Tra le altre Carolina Costagrande inceppata per buona parte del torneo ferma a 10 punti e abbastanza fallosa. Ci provano a turno Del Core (16 Punti), Lucia Bosetti (14 punti) a Arrighetti (13 punti) ma non basta: si torna a casa a testa bassa. A fine gara Barbolini ammette la superiorità asiatica: "E' una grande delusione perdere nei quarti di finale. E' evidente che non siamo riusciti a esprimerci come volevamo. La Corea è stata superiore per lunghi tratti. La grossa differenza tra le due squadre c'è stata dietro: in difesa e ricezione e quindi di conseguenza nelle azioni di contrattacco. Detto questo anche in attacco tutte le soluzioni diventano difficili. Peccato per quanto fatto fin qui, in questa manifestazione e pure stasera per un primo set giocato bene. Avevamo lavorato senza problemi, rimane l'amaro in bocca. Nemmeno questa volta abbiamo superato questo scoglio dei quarti. Contro la Corea, in generale, le cose non  sono andate come volevamo. Merito loro e anche demerito nostro. Siamo stato imprecisi e ne hanno approfittato. Bravi a sfruttare in pieno questa occasione". Il primo set non ha padroni per metà. Poi l'Italia diventa concreta: è il momento migliore delle azzurre. In attacco si sbloccano le ragazze tricolori, che comunque non riescono a fermare la temibile Kim Yeon. La formazione italiana cresce alla distanza e trova una Del Core precisa in fase offensiva e deficitaria in ricezione). La solita Gioli spazza via le residue velleità avversarie. Soddisfacente la disciplina tattica delle ragazze italiane che in campo fanno le cose migliori (25-18). Nel secondo set reazione coreana che riapre la partita e cambia l'inerzia del match. Una reazione dovuta soprattutto a un vistoso calo delle azzurre, male in difesa e ricezione. Le coreane trovano morale e ottengono il primo break a loro favore. Crescono le percentuali delle atlete asiatiche con l'Italia che rimane colpita. Ci vogliono un muro di Gioli e una botta da seconda linea dal centro di Lucia Bosetti, micidiale, per vedere l'entusiasmo sui volti azzurri. Ma c'è poco da fare, in questo parziale coreane continue e vincenti (25-21). Anche nel terzo set l'Italia va a corrente alterna. Una situazione tattica che dà fiducia alle giocatrici asiatiche. La Corea va a gonfie vele e Barbolini mette mano alla panchina: Piccinini al posto di Carolina Costagrande. L'italo-argentina fa fatica in attacco. A metà del parziale, addirittura, la Corea prende il largo e tiene sotto pressione Del Core e compagne. Finale tutto asiatico fino al 25-20. La novità del quarto set è la conferma sotto rete di Francesca Piccinini. La giocatrice, ex Bergamo, rimane sul terreno di gioco e viene cercata dalla regia di Eleonora Lo Bianco. L'Italia rischia poco e non spinge, ogni pallone pesa davvero tanto. La Corea del Sud ci crede e non demorde: varia molto il gioco offensivo e con la difesa rende la vita difficile alle atlete in maglia azzurra. Match in salita per l'Italia che sembra con la testa già sull'aereo che la riporta a casa. Piccinini spara a salve contro l'insuperabile muro coreano, Gioli scompare e finisce con la Corea che fa giustamente festa (25-18). Anche negli altri quarti non sono mancate le sorprese. Il Brasile supera la Russia al tie break. Le sudamericane giocano bene a muro e in difesa e nei momenti salienti della sfida. In evidenza Thaisa con 24 punti complessivi. Altra sorpresa nella gara tra Giappone e Cina con il successo, sempre al quinto set, delle nipponiche. Donna di punta a cinque cerchi per il sol levante  Yukiko Ebata autore di 33 punti, stesso bottino per un'inarrestabile Kimura. Si vede una partita in bilico decisa solo dagli episodi. Tutto come pronosticato, invece, nel match tra Stati Uniti e Repubblica Dominicana stravinto dalle statunitensi per tre set a zero. Avversarie troppo deboli e americane che confermano la loro potenza e classe. 
Alessandra Sensini chiude al 9° posto (e dice: "Finalmente è finita!"). Le medaglie nel windsurf. I due 470 azzurri ci fanno sussultare. Tonfo di Giulia Conti e Giovanna Micol (16-17), all'8° posto. Ora serve un miracolo. Zandonà e Zucchetti su e giù (11-3), quarti a 3 punti dal bronzo. Dopodomani Medal Race da brividi! La vela olimpica di Londra 2012 ha assegnato oggi le medaglie del windsurf. Una finale malinconica per noi: dopo quattro Olimpiadi sempre sul podio, la grande Alessandra Sensini chiude al 9° posto, e guarda festeggiare le avversarie giovani e rampanti. Per l'atleta grossetana, alla sesta partecipazione olimpica, è stata una settimana da dimenticare. Preparazione limitata da un infortunio piuttosto serio due mesi fa, e problemi con la tavola assegnata dall'organizzazione: Alessandra ha cambiato il primo windsurf per un difetto nella pinna, e con il secondo ha avuto problemi alla vela. Contrarietà piccole e grandi, che hanno finito per destabilizzare la Sensini, che pure a 42 anni arrivava ai Giochi con il 3° posto all'ultimo Mondiale disputato pochi mesi fa. La Medal Race è stata la sintesi della sua Olimpiade: mai in gara, mai nelle zone di testa, e alla fine ottava. "Per fortuna che è finita", ha detto appena messo piede a terra, ed è tutto un programma. "Onore alle avversarie, brave e preparate, hanno meritato. Mi dispiace solo di non aver regatato secondo le mie possibilità, è stata una settimana nerissima, non sono mai entrata in regata, peccato." Ci sarà da ripensare, a mente più fredda, a questa strana Olimpiade di Alessandra, in un campo di regata teoricamente adattissimo a lei. Infortunio, avversarie, materiali, ci sta tutto, ma altre volte era un'altra Sensini, che a Weymouth non si è mai vista, come evaporata. Per una volta che si è sudata la selezione, Alessandra è arrivata scarica al momento decisivo. Ora (come leggerete qui sotto dal comunicato FIV) si parla di lei già come una ex atleta. Ci andremmo piano, molto piano. Per tante ragioni. La prima: la Sensini ha la competizione e l'Olimpiade nel sangue, se il windsurf verrà riammesso a Rio 2016 sarà difficile impedirle di pensare a una nuova campagna con relativa selezione. La seconda: certi super-atleti (e Alessandra è uno di questi fenomeni) sanno fare meravigliosamente soprattutto questo "mestiere": vincere. Ogni altra strada, finchè il fisico regge, sarà sempre solo un ripiego. La terza: se non dovessero riammettere il windsurf, ci potrebbero essere altre strade sempre "olimpiche" da seguire, compreso il Nacra 17... La quarta: comunque alla fine lei farà sempre ciò che le passerà per la testa, non certo quello che gli altri immaginano o si aspettano... Z&Z, PENSATECI VOI Sfumata la medaglia di Alessandra Sensini, la vela azzurra resta appesa all'equipaggio della classe 470 maschile: il timoniere romano Gabrio Zandonà e il prodiere bresciano Pietro Zucchetti, che oggi hanno concluso le 10 regate di qualifica, e dopodomani scenderanno in acqua per la finale Medal Race partendo dal quarto posto a soli 3 punti dal bronzo, ultima medaglia disponibile, perché le prime sono già sul collo dei velisti australiani e inglesi. Nella Medal Race il punteggio offre uno scarto di 2 punti per ogni posizione: per salire sul podio, i nostri devono battere i rivali argentini Calabrese-De la Fuente, mettendo almeno una barca tra se e gli avversari. Oggi qualche errore (purtroppo pesantissimo quello nell'ultima poppa della prima regata, quando ha perso tre barche scendendo dall'8° all'11°: proprio i 3 punti che adesso lo separano dagli argentini, pensate che Medal sarebbe stata alla pari...), un vento più leggero e ballerino, niente onda o quasi, scenario diverso dai giorni precedenti. Ma è un Gabrio Zandonà volitivo, estroverso, adattabile, non più disponibile ai black-out di una volta. Qui (26° della seconda prova a parte) ha tenuto una lucidità e una freddezza da renderlo irriconoscibile. Pietro Zucchetti è stato il suo talismano, la sua canna di bambù, si è piegato senza spezzarsi mai. Morale della favola: siamo qui a una sola Medal Race dal termine per i 470 maschili a raccontare di Z&Z, la strana coppia nata a metà quadriennio che mette d'accordo persino Marina Militare e Guardia di Finanza, in pienissima, convincentissima, credibilissima corsa al podio olimpico. L'impresa di Zandonà e Zucchetti è dura ma non impossibile, e a questo punto anche una sorta di zattera di salvataggio per la spedizione della nostra vela, che altrimenti finirebbe a picco. G&G, CHE TONFO! Tonfo di Giulia Conti e Giovanna Micol, che incappano in una giornataccia pazzesca: un 16° seguito da un 17°, due scarti in faccia nella penultima giornata di qualifiche, quando le prove scottano e i punti pesano. Regalare una giornata così alle rivali è troppo. Ora G&G sono ottave a 47 punti dalla zona podio, una distanza siderale, come se avessero cambiato sistema solare. Perché? Come spiegare un 3-1 dell'altro ieri e un 16-17 oggi, contro le stesse avversarie? Solo con il vento più leggero o con il campo di regata interno alle protezioni della baia di Weymouth? Cosa si è rotto nel meccanismo di questo equipaggio sontuoso, di classe, temperamento, tecnica, leader mondiale, ancora stamattina quarte a un'inezia, appena 6 punti, persino dal primo posto, l'innominabile alla loro portata. Spiegazioni tecnico-agonistiche non possono bastare. C'è altro, e qualcuno dovrà scavare e scoprirlo. Se questo qualcuno fosse Giulia, sarebbe un bene per tutti. E comunque domani ci sono ancora due regate, e venerdi la Medal Race. In questa Olimpiade di tregende meteo e gabbiani che urlano anche nel cuore della notte si è già visto di tutto. E' così ingenuo mettersi a sperare che in tre regate possa avverarsi una rimonta colossale? Che G&G facciano il loro e (con tanti saluti a Mr. De Coubertin) due o tre delle rivali di classifica incappino nel black-out che oggi è stato nostro? O in un OCS? O in un DSQ? Nel calcio ci sono i pali, i gol fantasma e i rigori negati. In uno sport olimpico quello che conta è vincere, e dopo quattro anni di sacrifici su questo altare si può sacrificare anche un briciolo di sportività... LA SESTA OLIMPIADE DI ALESSADRA SENSINI SECONDO IL COMUNICATO FIV Il commento di Alessandra "La mia prima Olimpiade è stata Barcellona nel 1992. Sono cambiate veramente tante cose nel corso delle sei edizioni a cui ho preso parte: una carriera olimpica veramente lunga, 20 anni! Londra 2012 non è andata bene fin dall'inizio. E' stato un quadriennio estremamente complicato, con tanti problemi e difficoltà da affrontare e da superare: non ultima la lesione al quadricipite a un mese dai Giochi. L'infortunio non mi ha permesso di allenarmi a Torbole come avevamo programmato, un campo simile a Weymouth. Queste sono tutte cose che non ti consentono di arrivare a un'Olimpiade sicura di te al 100%. Cosa mi auguro di aver trasmesso alla vela italiana?  Prima di tutto il fatto che la vela olimpica può essere una splendida carriera: il percorso ora è completo, strutturato e per qualisiasi velista vincere la medaglia olimpica rappresenta il massimo. Ma la cosa più importante che spero di aver trasmesso è il modo di lavorare: in questi venti anni abbiamo scritto pagine importanti nella storia del windsurf e spero che tutti i velisti, soprattutto i più giovani, potranno far tesoro di questa esperienza." Il commento del presidente federale Carlo Croce "Non possiamo che essere grati ad Alessandra - ha detto Croce - per tutto quello che ha fatto per la vela italiana. Voglio sottolineare in particolare lo spessore della persona e dell'atleta che ha comunque voluto provarci, prendendo parte alle selezioni interne, vincendole meritatamente e presentandosi al via della sua sesta Olimpiade. Il non essere riuscita a ottenere un risultato non è assolutamente un dramma, il tutto credo stia nel fatto che il livello delle concorrenti si è notevolmente alzato. Molte delle ragazze ora hanno qualità e capacità che prima aveva solo lei. In passato accadeva che Alessandra, anche con una brutta partenza, riusciva a recuperare posizioni durante la regata. Adesso, con il livellamento verso l'alto delle avversarie, partendo male la rimonta è spesso difficile. Penso che a una persona come Alessandra che ha dedicato la propria vita agonistica alla vela azzurra, bisogna riconoscere un grande tributo e dire grazie per tutto ciò che è stata in grado di fare nella sua lunghissima e incredibile carriera. E' stata fantastica. Non finirà qui di certo, credo abbia già delle idee per il futuro, sicuramente questo capitolo lo ritengo chiuso soprattutto perché la tavola probabilmente non sarà più tra le discipline olimpiche. E' un'atleta che ha dimostrato sempre di avere formidabili qualità sportive e umane e di essere, a 42 anni d'età, ancora tra le prime 10 al mondo". Il commento del tecnico di Alessandra Paolo Ghione "L'approccio finale alla sua sesta Olimpiade non è stato certo dei più semplici. 25 giorni fa una rilevante lesione muscolare al quadricipite ci ha costretto a rinunciare a un'importante sessione di allenamento prevista sul lago di Garda, dove le condizioni meteo sono simili a quelle di Weymouth. Sul Garda, Alessandra avrebbe cercato di affinare ancora entrambe la velocità e il set up. Arrivati a Weymouth ci siamo dovuti confrontare con i problemi relativi alla Tavola RS fornita dall'organizzazione: la pinna entrava nella scassa per quasi un centimetro e per giorni si è cercata una soluzione compatibile con le regole di classe che consentisse di risolvere il problema, ma che non è stata trovata. Il cambio materiale non ha certo giovato alla serenità di Alessandra. La prima prova, la voglia di far bene, di iniziare con il piede giusto l'hanno spinta fuori dalla linea di pochi millimetri. Un OCS che ha pesato, con tutta la flotta che è andata a sinistra e si avvantaggiata di un minuto, percorso alla velocità media di 15 nodi. Regata chiusa. Nonostante questo, Alessandra ha non ha mai mollato, cercando soluzioni giorno per giorno e richiedendo a se stessa sempre qualcosa in più per contrastare una situazione davvero complessa. Questa grande Atleta con la A maiuscola ci ha regalato ancora una volta una prestazione sublime. Da "Capitana" della squadra è un esempio per tutti! Detto questo quando si ambisce a una medaglia e non la si vince evidentemente qualche fattore si è sottovalutato, queste sono le semplicissime regole dello sport. Ma oggi non è la sede per fare questo tipo di valutazione, oggi è il giorno nel quale voglio tributare ad Alessandra l'ennesimo grazie per una carriera costellata di gradi imprese e i complimenti per l'ottima prestazione di Londra 2012, ottenuta in condizioni non del tutto ottimali, che per questa ragione assume significati ancora più importanti, Grazie Alessandra!" LA CRONACA DELLA GIORNATA SECONDO IL COMUNICATO FIV RS:X Femminile (26 nazioni) Sulla linea di partenza della Medal Race alle 14 ore locali 12 nodi di vento da 230°, ma rafficato. Su percorso L3 si porta al comando l'ucraina Maslivets che non raggiunge la layline e che perde parte del vantaggio sulle avversarie alla boa 1. Alessandra Sensini gira la prima boa al 5° posto. Seconda la britannica Shaw e terza la spagnola Alabau. Posizioni invariate al cancello di poppa. Al termine della seconda bolina Sensini (CC Aniene) è ottava, Nel quarto lato Maslivets (UCR) ha un vantaggio di 230 metri sulle avversarie, Alabau (ESP) recupera una posizione ed è seconda. Terza Bryony Shaw (GBR). Colpo di scena nell'ultimo lato di poppa con la spagnola Marina Alabau che prende il comando, si aggiudica la Medal e vince la medaglia'Oro. Medaglia d'Argento per Tuuli Petäjä (FIN) e Bronzo per Zofia Noceti-Klepacka (POL). L'azzurra Alessandra Sensini taglia il traguardo all'8° posto e chiude la sua sesta esperienza olimpica al 9° posto. Questa la classifica finale:1. Marina Alabau (ESP) 26 punti, 2. Tuuli Petäjä (FIN) 46, 3. Zofia Noceti-Klepacka (POL) 47, 4. Olga Maslivets (UKR) 48, 5. Moana Delle (GER) 51, 6. Lee-El Korzits (ISR) 56, 7. Bryony Shaw (GBR) 59, 8. Charline Picon (FRA) 89, 9. Alessandra Sensini (ITA) 95 (parziali (12)-9-11-8-11-9-6-6-10-9-16) e 10. Nikola Girke (CAN) 109. 470 Maschile (27 nazioni) Prima prova del giorno al via alle 12 locali su percorso O4 con 10 nodi da 225°. Gabrio Zandonà (CV Marina Militare)-Pietro Zucchetti (SV Fiamme Gialle) si dirigono verso la sinistra del campo di regata e sono in testa alla flotta. Alla boa 1 sono all'8° posto. Primi gli australiani Belcher-Page, secondi Calabrese-De la Fuente (ARG) e terzi Leboucher-Garos (FRA). Posizioni invariate per il gruppo di testa alla boa 3, ma Zandonà-Zucchetti perdono posizioni e sono all'11° posto. L'equipaggio azzurro fatica a ingranare e alla boa 5 transita in 12esima posizione. Sempre primi Belcher-Page seguiti ora però dai britannici Patience-Bithell e al terzo posto da Fantela-Marenic (CRO). Nel sesto lato Zandonà-Zucchetti attaccano e alla boa 6 hanno recuperato quattro posizioni e sono all'8° posto. Vittoria per Belcher-Page (AUS), secondi Fantela-Marenic (CRO) e terzi Patience-Bithell (GBR). Zandonà-Zucchetti sul traguardo sono all'11° posto. Ottimo inizio della decima prova per Gabrio Zandonà-Pietro Zucchetti al comando alle prime due boe seguiti dai britannici Patience-Bithell e al terzo posto dagli statunitensi McNahy-Bihel. Alla boa 3 passano al comando i britannici con Zandonà-Zucchetti secondi. Terzi sempre gli statunitensi che alla boa successiva sono quarti. Secondi ora gli australiani Belcher-Page e terzi gli azzurri. Grande regata di Zandonà-Zucchetti che chiudono al 3° posto sul traguardo alle spalle degli australiani Belcher-Page e a soli due secondi dai britannici Patience-Bithell, secondi. Gabrio Zandonà (CV Marina Militare)-Pietro Zucchetti (SV Fiamme Gialle) dopo 10 prove e uno scarto sono al 4° posto in classifica provvisoria con 60 punti e i parziali 6-(26)-1-8-6-14-8-4-11-3. Primi gli australiani Belcher-Page a 18 punti (oggi 1-1), secondi i britannici Patience-Bithell (22 pt), terzi gli argentini Calabrese-De la Fuente (57) e quinti i kiwi Snow Hansen-Saunders a 72. 470 Femminile (20 nazioni) Dopo il giorno di riposo, tornano in acqua per disputare Race 7&8 le azzurre Giulia Conti-Giovanna Micol. Partenza della prima prova su percorso I4 pochi minuti dopo le 12 con 10 nodi da sud ovest. Inizio di giornata difficile per Giulia Conti- Giovanna Micol (CC Aniene) che al termine del primo lato d bolina sono al 14° posto. In testa le cinesi Wang-Huang seguite dalle croate Nincevic-Zupan e al terzo posto dalle israeliane Cohen-Buskila. Cambio al vertice al termine della seconda bolina con prime ora le kiwi Aleh-Powrie. Le azzurre perdono posizioni e alla boa 5 sono al 18° posto. Conti-Micol nei lati successivi guadagnano posizioni e grazie al buon recupero tagliano il traguardo al 16° posto. Vittoria di giornata per le neozelandesi Jo Aleh - Olivia Powrie, seconde le cinesi Wang-Huang e terze le statunitensi Clark-Lihan. Anche la seconda prova del giorno è da dimenticare. Le azzurre Conti-Micol transitano al 13° posto nelle prime due boe per poi perdere posizioni e tagliare il traguardo al 17° posto. Dopo otto prove con uno scarto le azzurre Giulia Conti- Giovanna Micol (CC Aniene) retrocedono all'8° posto in classifica provvisoria (parziali 8-10-(18)-2-3-1-16-17) con 75 punti. Prime le kiwi Jo Aleh-Olivia Powrie (21 pt, oggi due primi), seconde Hannah Mills-Saskia Clark(GBR) a 25 punti, e terze le olandesi Westerhof-Berkhout a 28. Domani giornata decisiva per la qualifica alla Medal Race. RS:X Maschile (38 nazioni) Pioggia, 14 gradi di temperatura e 15 nodi di vento da 225 al momento della partenza della Medal Race dell'RS:X maschile, iniziata alle 13.00 locali. Buona partenza del polacco Miarczynski che si dirige a sinistra seguito da quasi tutti i concorrenti tranne Stauffacher (SUI), Bontemps (FRA) e Dempsey (GBR). Durante il primo lato bolina Dorian Van Rijsselberge (NED), che ha già l'oro al collo, prende la testa della regata e gira la prima boa con 2 secondi di vantaggio su Bontemps (FRA) e 4 su Dempsey (GBR). Miarczynski, che sta cercando di scalzare Wilhelm (GER) dal terzo gradino del podio, è quarto mentre il tedesco e nono. Van Rijsselberge incrementa il vantaggio e si tiene dietro Bontemps e Dempsey che lo seguono rispettivamente in seconda e terza posizione. Durante il terzo lato di bolina il francese supera l'olandese e per i due lati riesce a mantenere la leadership. Nell'ultima poppa Van Rijsselberge ritorna in testa e vince la Medal Race dell'RS:x maschile con 3 secondi su Bontemps. Terzo posto per il britannico Nick Dempsey che si aggiudica l'argento. Il tedesco Wilhelm, entrato in Medal Race al terzo posto, parte male e conduce una regata sempre nelle ultime posizioni. Alla fine è nono e deve dire addio al bronzo che va a Miarczynski (POL) che termina la prova al quarto posto. Dopo dieci prove con uno scarto Federico Esposito chiude la sua prima esperienza olimpica al 34° posto con i parziali 31-30-33-31-32-(36)-33-35-29-15 e 269 punti. E DOMANI MEDAL RACE DEI 49er CON ANGILELLA E GIANFRANCO SIBELLO Oggi riposo per i 49er inattesa di disputare domani la Medal Race. Giornata memorabile ieri per Giuseppe Angilella (CC Roggero di Lauria) - Gianfranco Sibello (GS Fiamme Gialle) che si qualificano per la Medal Race dopo aver tagliato il traguardo al 1° posto nel'ultima prova del giorno ed essersi piazzati al 5° posto in race 14. Dopo quindici prove e uno scarto Giuseppe Angilella - Gianfranco Sibello sono al 9° posto in classifica provvisoria, qualificandosi quindi per la Medal Race (parziali 14-11-13-10-11-7-8-12-15-3-13-(18)-9-5-1 e 132 punti. Questi gli equipaggi che disputeranno la Medal: Medaglia d'oro matematicamente già conquistata da Nathan Outteridge-Iain Jensen (AUS) 48 punti, Peter Burling-Blair Tuke (NZL) 76, Allan Norregaard-Peter Lang (DEN) 108, Lauri Lehtinen-Kalle Bask (FIN) 109, Stephen Morrison-Ben Rhodes (GBR) 114, Manu Dyen-Stéphane Christidis (FRA) 115, Nico Delle - Karth-Nikolaus Resch (AUT) 116, Bernardo Freitas-Francisco Rebello De Andrade (POR) 120, Giuseppe Angilella-Gianfranco Sibello (ITA) 132 e Jonas von Geijer-Niclas Düring (SWE) 135. COME STA ANDANDO IL MATCH RACE FEMMINILE Match Race femminile classe Elliott 6m (12 nazioni) Dopo due giorni di riposo, sono tornati in acqua oggi gli otto equipaggi che hanno conquistato l'accesso ai quarti di finale. Questi gli accoppiamenti: Australia-Olanda, USA-Finlandia, Spagna-Francia e Russia-Gran Bretagna. Nella prima giornata dei quarti, Olivia Price (AUS) e Renee Groeneveld (NED) chiudono sull'1 a 1, mentre Anna Tunnicliffe (USA) conduce su Silja Lehtinen (FIN) per 2 a 0. Doppio vantaggio anche per la spagnola Tamara Echegoyen sulla francese Claire Leroy (2-0) e parità tra Ekaterina Skudina (RUS) e la beniamina di casa Lucy Macgregor (GBR), che hanno chiuso sull'1-1. I quarti di finale si disputano al meglio delle 5 regate e si concluderanno domani. I quattro equipaggi che passeranno il turno torneranno in acqua giovedì 10 agosto per il confronto di semifinale. Leggi i commenti I commenti dei lettori 
LONDRA - Tra i due litiganti il terzo gode. Nella lotta tra i keniani Kiprop, il campione uscente, e Kiplagat, si inserisce Taoufik Makhloufi che domina la finale dei 1500 e regala la 1/a medaglia ai Giochi 2012 all'Algeria. Stroncati dal ritmo del nordafricano, gli attesi protagonisti, incluso il neozelandese Willis, sono scoppiati consentendo allo statunitense Leonel Manzano di conquistare l'argento davanti al marocchino Abdalaati Iguider. PEARSON BEFFA LE AMERICANE - Nell'altra grande finale della serata, a far festa è stata l'australiana Sally Pearson che ha messo in fila tutte e tre le statunitensi, Harper, Wells e Jones nella finale dei 100 ostacoli imponendosi per soli 2 centesimi di vantaggio col tempo di 12"35, nuovo record olimpico. HARTING, ORO E SHOW - Il tedesco Robert Harting ha dato due volte spettacolo: prima ha vinto la finale del disco (68.27), beffando l'iraniano Ehsan Hadadi (68.18) e l'estone Gerd Kanter (68.03) poi ha fatto uno show in pista festeggiando la vittoria saltando uno ad uno gli ostacoli, nel frattempo piazzati per la finale dei 100 hs, tra gli olè del pubblico. UKHOV, DOMINIO NELL'ALTO - Infine nell'alto dominio del russo Ivan Ukhov che con 2.38 non è mai stato messo in difficoltà dallo statunitense Erik Kynard, argento con 2.33, e dal britannico Robert Grabarz, dal canadese Derek Drouin e dal rappresentante del Qatar Mutaz Essa Barshim, bronzo a pari merito con la misura di 2.29. BOLT PASSEGGIA NELLE BATTERIA DEI 200 - Dopo aver fatto baldoria per il bis sui 100, Usain Bolt è tornato in scena nelle batterie dei 200 metri dove ha passeggiato nella prima serie dei 200, chiudendo in 20"39 dopo aver vistosamente rallentato negli ultimi 70 mt. DONATO E GRECO, MISSIONE COMPIUTA - L'atletica azzurra, il giorno dopo essere stata sconvolta dalla vicenda-Schwazer, si è ben comportata, nel complesso. Daniele Greco e Fabrizio Donato si sono qualificati per la finale del triplo, dalla quale è rimasto fuori l'idolo di casa Phillips Idowu, ottenendo al primo salto rispettivamente 17.00 (quarta miglior prestazione delle qualificazioni) e 16.86 (8/a). ROMAGNOLO NELLA FINALE DEI 5000 - Elena Romagnolo si è qualificata per la finale dei 5.000 donne piazzandosi al 9° posto nella seconda batteria, vinta dall'etiope Gelete Burka. L'azzurra ha corso in 15'06"38, suo primato personale. Molto sfortunata Silvia Weissteiner, che pur correndo in 15'06"81, suo miglior tempo stagionale, non è riuscita a qualificarsi risultando la prima delle escluse. Fuori anche Nadia Ejjafini, che è arrivata 14/a. OSTACOLI: BENE ABATE, CARAVELLI CADE - Non ce l'ha fatta anche Marzia Caravelli a qualificarsi per la finale dei 100 ostacoli. Ha sbattuto contro il 5° ostacolo e ha dovuto abbandonare i sogni di gloria. Meglio è andata a Emanuele Abate che è approdato alle semifinali dei 110 ostacoli venendo ripescato dopo aver chiuso 4° la sua batteria, grazie al 12° crono complessivo. LA MALEDIZIONE DI LIU XIANG - Proprio i 110 ostacoli hanno riservato la sorpresa maggiore. Il cinese Liu Xiang, uno dei grandi favoriti e già protagonista in negativo a Pechino 2008 quando rinunciò in extremis per problemi al tendine, ha inciampato al 1° ostacolo in batteria, riportando una sospetta lesione al tendine d'Achille della gamba destra, lo stesso infortunio di 4 anni fa. Indossava il 1536, lo stesso numero di Pechino. Difficile credere che la cabala non conti... 
NEW YORK - Continua a restare pericolosamente aperta la partita che l'eurozona sta giocando su Grecia e Spagna. Crescono infatti le pressioni per modificare il piano di salvataggio di Atene da parte dell'Fmi che, secondo il 'Wall Street Journal', vorrebbe un ulteriore taglio del rapporto debito-pil al 100%. Un pressing, quello del Fondo, sul quale arriva la doccia fredda si Standard & Poor's che rivede al ribasso l'outlook della Grecia a 'negativo' da 'stabile' e prevede che Atene potrebbe aver bisogno di ulteriori aiuti Ue-Fmi per il 2012. L'agenzia stima inoltre che il debito greco raggiunga il 170% nel 2013, con un pil in calo del 10-11% nel 2012-2013, una contrazione peggiore rispetto al 4-5% previsto da Ue-Fmi. L'idea del Fmi non sembra ricevere l'unanimità a Bruxelles, dove la Commissione ha confermato l'obiettivo del 120% entro il 2020, già ritenuto "ambizioso" per il paese. Anche perchè, dopo l'haircut dei bond ellenici già subito dai privati a marzo, ora le modalità per l'ulteriore taglio del debito greco prevedrebbero il coinvolgimento del settore pubblico (Osi), ossia Bce e banche centrali dell'eurozona: "idee mai materializzate" finora, fanno notare da Bruxelles, perchè respinte dall'Eurogruppo. In ogni caso la troika resterà in contatto tutto agosto con il governo greco - a cui il ministro Terzi ha espresso "forte sostegno e solidarietà" - che deve ancora definire misure per 4 miliardi di euro. L'uscita di Atene dalla moneta unica, ha però avvertito il presidente dell'Eurogruppo Jean-Claude Juncker, "dal punto di vista di oggi sarebbe un processo gestibile" anche se "non auspicabile" e che si verificherà "non prima dell'autunno, e nemmeno dopo". Le principali banche di Wall Street, però, hanno cominciato a correre ai ripari preparandosi all'eventuale uscita di un paese dall'eurozona. "L'euro è irreversibile e non è necessario premunirsi contro questo rischio", ha replicato la Commissione Ue. La spalla su cui tutti contano è la Bce che, con le misure annunciate da Draghi, secondo il capoeconomista dell'Ocse Piercarlo Padoan ha fatto un "grosso passo avanti". E infatti il membro estone della Bce, Ardo Hansson, ha assicurato che l'ammontare delle operazioni con cui Francoforte interverrà contro gli spread sarà "considerevole". La Spagna continua così a prendere tempo e a non chiedere l'attivazione dello scudo anti-spread, e neanche lo sblocco dei 30 miliardi di euro che l'Eurogruppo ha messo a disposizione tramite l'Efsf per le banche. Madrid vuole infatti essere sicura di non dover sottostare a condizioni supplementari. La prima tranche per la ricapitalizzazione degli istituti spagnoli è attesa tra ottobre e novembre, una volta noti i risultati degli stress test. L'Italia, invece, non dovrebbe avere bisogno di aiuti, perchè, ricorda il presidente dell'Abi Giuseppe Mussari, "i compiti a casa li abbiamo abbondantemente fatti". 

LONDRA  - Scuote la testa Bhdad, e sembra quasi chiedere scusa. Ha provato a sollevare 264 chili per battere, di un chilo appena, il record del mondo di slancio ed eguagliare quello totale (strappo più slancio, 472) e non ce l'ha fatta. Ha sollevato il bilanciere fino all'altezza delle ginocchia, poi ha mollato. Il botto del peso che ricade fa impressione, è sordo, rimbomba. Fa paura solo a sentirlo quel rumore. Accarezza delicatamente i dischi, poi si ricompone e lancia baci al suo pubblico. Probabilmente la concentrazione e l'emozione lo hanno tradito, perché ci ha provato che ormai era già diventato campione olimpico nella categoria +105 kg, la massima. Quando tiri su il bilanciere devi essere carico al massimo, se solo passa un pensiero diverso fallisci. Per tirare su un peso del genere ci vuole un equilibrio ascetico e i nervi pronti a far scattare tutta la potenza dei muscoli nello stesso istante. Sembrerà strano ma il sollevamento non è solo forza bruta. La differenza fra questi giganti la fa un chilo in più in meno, e per tirare su quel chilo chi vuole la perfezione. Se ricalcando perfettamente il motto olimpico "Citius, Altius, Fortius" l'uomo più veloce del mondo è Usain Bolt (9''63), quello che salta più in alto è il russo Ivan Ukhov (2,38), quello più forte del mondo è Behdad Salimikordasiabi (ma basta Salimi), un ragazzone iraniano di 23 anni, alto 197 centimetri e 168 chili di peso. Ha sollevato con le proprie braccia - e con la propria testa, non scordiamocelo...- praticamente un'utilitaria, 455 chili totali in due prove. Un peso impensabile per una persona normale, 208 di strappo e 247 di slancio: il primo si esegue in solo movimento continuo, il secondo in due fasi in cui si alza anche il 25-30% in più, prima si porta il bilanciere all'altezza delle spalle e poi si alza sopra la testa. E devi rimanere fermo e immobile, altrimenti è nullo. La sbarra d'acciaio si inarcua per il peso mentre le mani la sollevano: è il momento più impressionante. Come la faccia dei sollevatori che si gonfia, le arterie del collo che sembrano scoppiare, gli occhi uscire dalle orbite. "Questo è un grande giorno per l'Iran" dice Behdad. Quando suona l'inno l'arena ribolle di bandiere tricolori. Ci sono due iraniani sul podio, Salimi che ha vinto l'oro e Anoushiravani, 28 anni, che ha sollevato appena 6 chili in meno e ha vinto l'argento. Behdad e Saijad vengono sommersi e acclamati dagli iraniani che abitano la periferia di Londra e che sono corsi ad assistere al loro trionfo. I due giovani hanno schiantato con le loro alzate russi, coreani, georgiani, ucraini, tedeschi. Il tedesco Steiner nello strappo si è fatto ricadere 196 chili addosso, il bilanciere lo ha colpito sul viso ed è rimasto semitramortito a terra, poi si è ripreso e di è ritirato. Gli iraniani fanno parte di una scuola formidabile: nel sollevamento pesi hanno conquistato un oro, due argenti e un bronzo. Se cercate bene all'angolo potete scorgere un signore grande e grosso in camicia bianca e vestito grigio, è il loro allenatore, una delle tante icone dello sport olimpico. E' l' "Ercole dell'Iran" Hossein Rezazadeh, appena 34 anni, vincitore dell'oro a Sydney ed Atene e detentore di vari i record del mondo tra cui l'ex 212 di strappo (Snatch per gli inglesi) poi battuto dallo stesso Salimi (214), 263 di slancio (Clean & Jerk riferite alle due fasi) e 472 totali. "E' lui, Hossein, che mi ha dato la forza per sollevare" ringrazia gentilissimo e delicato il gigante Behdad. E' un personaggio talmente famoso, Hossein, che gli hanno già costruito uno stadio in suo onore. Lui si era messo anche a fare pubblicità a un'agenzia immobiliare di Dubai, il che non è molto piaciuto al comitato olimpico iraniano, che infatti ha proibito agli atleti sponsorizzazioni estere. Gli impedirono di andare a Pechino perché le sue mani erano ormai logore dalle tonnellate di pesi e bilancieri sollevati in carriera e la pressione del sangue ormai troppo alta e pericolosa. E, come molti in questo sport, accusato più volte di aver fatto uso di doping. Anche se lui ha sempre negato. Lo spettacolo dei sollevatori è stato entusiasmante quanto la gara di Usain Bolt o quella del russo Ukhov, solo meno pubblicizzata, glamour, forse televisiva, ma non meno ricca di emozione. Non meno simbolica, nel sollevamento come nei 100 metri devi infrangere i limiti umani. In un'arena impazzita per il tifo da stadio i sollevatori passeggiano nervosamente nel loro spazio dietro il palco, vivono la gara in maniera intensa, cercano la concentrazione con lo yoga e poi pochi istanti prima del sollevamento passano le mani nel gesso per migliorare la presa sulla sbarra d'acciaio, urlano e cercano di esaltarsi ma non per esibizionismo quanto per mandare in circolo più adrenalina possibile. Sistemano le mani vicino ai dischi se è lo strappo, le tengono più verso il centro se è lo slancio. Ancora quattro cinque secondi, lo sguardo perso nel vuoto, poi un urlo disumano e ti sollevano il mondo. 
LONDRA  - All'Old Trafford di Manchester i calciatori della Corea del Sud si giocavano un premio molto ambito dalle loro parti: l'esenzione dai due anni del duro servizio militare, che è lungo due anni. Ma il Brasile si giocava qualcosa di altrettanto prezioso: la possibilità di vincere la medaglia d'oro olimpico, che è sempre sfuggita al paese pentacampione del mondo. Così, anche se per la maggior parte di loro il premio in denaro per l'eventuale successo (180 mila reais,  circa 75 mila euro) è irrilevante rispetto agli stipendi che percepiscono nei rispettivi club, i brasiliani non hanno sbagliato e la prospettiva di conquistare il solo titolo che manca a una ricca collezione è stata una molla decisamente superiore. Hanno battuto senza alcuna difficoltà la Corea del Sud: 3-0. Il gol sono arrivati grazie a un azione manovrata, chiusa da un rasoterra in area di Romulo nel primo tempo, al 38', e alla doppietta di Leandro Damiao nella ripresa, al 12' e al 20': l'azione del 2-0 è nata da una fuga del futuro barcellonista Neymar, ormai felicemente altruista negli schemi della Seleçao olimpica di Mano Menezes, nella quale è entrato a 12' dalla fine il milanista Pato proprio per Leandro Damiao. Adesso il Brasile ha l'occasione storica, sprecata l'ultima volta nel 1988, quando la squadra di Bebeto e Romario perse per 2-1 dall'Unione Sovietica. Venerdì a Wembley, però, la squadra favorita arriva all'appuntamento nelle condizioni ideali: è molto riposata, avendo finora affrontato solo avversarie di seconda fascia. Il primo ostacolo davvero impegnativo è appunto l'ultimo: il Messico. "Non vogliamo perdere questa possibilità, che è d'oro in tutti i sensi", ha detto a caldo Menezes. 
