ROMA - "Non meritavamo la sconfitta ma il calcio è così: abbiamo avuto qualche episodio sfavorevole e qualche decisione negativa, accettiamo il risultato del campo". Andrea Stramaccioni incassa con signorilità il ko dell'Olimpico: la sua Inter perde tre punti importanti in chiave scudetto. "La Lazio è stata migliore di noi nel primo tempo, bisogna essere onesti: ci ha messo in difficoltà, pur senza occasioni eclatanti. Nella ripresa abbiamo fatto una grande prova, siamo entrati in campo con modulo e spirito diversi, senza subire il contraccolpo iniziale: avremmo meritato il vantaggio". KLOSE? UN CAMPIONE - Il mister nerazzurro spende parole al miele per il match winner, Miro Klose. "Gli episodi sono stati sfavorevoli e Klose è un campione, il suo gol è strepitoso, penso sia il caso di fare i complimenti agli avversari quando li meritano. L'arbitro? Circostanze sfortunate - ammette parlando della trattenuta Ciani-Ranocchia in area nel finale -. Ogni partita ha le sue letture e noi non abbiamo un modulo base. Quando giochi contro una squadra così forte sugli esterni e non vuoi che uno dei tre dietro faccia il terzino scegli la difesa a quattro. Sono comunque soddisfatto, nessuno ha messo in difficoltà la Lazio all'Olimpico come abbiamo fatto noi stasera". Leggi i commenti I commenti dei lettori 
Attimi di panico al grande magazzino "Coin" di piazza San Giovanni.Un bambino di 4 anni è rimasto incastrato in una scala mobile sotto la guida, dove solitamente ci si regge con la mano. Tempestivo l'intervento  dei vigili del fuoco, che hanno smontato una parte della scala scala mobile e subito liberato in pochi minuti la mano del bambino che ha subito piccole escoriazioni. 
ROMA - "Chi dava a voi tanta giocondità è per tutto, e non turba mai la gioia de' suoi figli se non per prepararne loro una più certa e più grande". Il paragone è doppiamente blasfemo, per autore e contenuto, ma il Manzoni, forse, lo perdonerà. Miroslav Klose, che prima disfa e poi regala ai suoi tre punti dal peso specifico incalcolabile, è per la Lazio qualcosa di difficilmente descrivibile. È il carisma, la classe innata, la capacità di colpire nei momenti più delicati, il finalizzatore supremo di una manovra volta ad esaltarne le qualità. È l'uomo che stende l'Inter con un gol che è nelle corde solo dei più grandi, dopo averne sprecato uno alla portata di tutti. PRIMO TEMPO A SENSO UNICO - I padroni di casa recuperano Konko in extremis ma rinunciano a Candreva, al suo posto c'è Lulic. La scelta di Stramaccioni cade invece sulla difesa a 4, con Zanetti inusuale vertice basso del rombo e Guarin a ridosso di Milito e Cassano. Il copione dei 45 minuti è uno e immutabile: Lazio a far la partita, Inter rintanata con lo scopo di negare spazi e provare a ripartire, senza riuscirci. Tanto è netto il dominio territoriale capitolino, quanto è valida la fase difensiva nerazzurra: primo brivido solo al 26', destro a lato di Ledesma. Nei 10 giri d'orologio che chiudono la prima frazione si apre qualche falla. Al 36' un'azione avvolgente, iniziata a destra e chiusasi a sinistra, mette in grossa crisi l'Inter: cross teso di Konko, provvidenziale una doppia opposizione di Nagatomo. Minuto 39, sgroppata centrale di Lulic, il bosniaco perde l'attimo per la conclusione e scarica su Hernanes, letale nella verticalizzazione, una delle rare giocate ispirate della sua serata: Mauri ci pensa un istante di troppo e si fa smorzare il mancino. È il 42' quando Klose si infuria. Il tedesco non raggiunge una sventagliata proprio di Mauri a causa di uno sgambetto di Pereira, apparso involontario: conta poco, il contatto c'è, resta da valutare la zona del misfatto. Punizione dal limite o penalty? Nel dubbio, Mazzoleni fa sparire il fischietto, alimentando la rabbia del centravanti. MEGLIO L'INTER - Stramaccioni tocca con mano il disagio tattico dei suoi e li ridisegna in avvio di ripresa, spostando Zanetti terzino destro, alzando Nagatomo sull'out di sinistra e "aprendo" Guarin: 4-4-2, un'altra storia, un'altra partita. La Lazio tiene bene un quarto d'ora - in cui Hernanes spara in curva un destro comodo dal limite - e inizia a sbandare definitivamente con l'ingresso di un ispirato Palacio, che si va a mettere sulla fascia destra, con conseguente spostamento di Guarin nel cuore della mediana. La conclusione del colombiano al minuto 22 è un capolavoro di balistica: destro a giro rasoterra, Marchetti fuori causa, il palo lo salva. Il legno è amico dell'ex Cagliari, visto che una sua incerta risposta su un tiro di Cassano viene respinta proprio dallo stesso montante. Sul tap-in si fionda Nagatomo, botta centrale, riflesso dell'estremo a mettere in angolo. Inter in pressione costante, altro destro a effetto, stavolta di Palacio, fuori di un soffio. Petkovic dimostra di essere duttile quanto il collega/avversario: 4-4-1-1, Candreva a martellare l'out sinistro, Mauri a ridosso di Klose. È così che la Lazio, nell'arco di quattro minuti, crea  tre palle gol. LA FIRMA DEL FUORICLASSE - Dentro-fuori di stampo cestistico sulla destra al 34', cross di un instancabile Gonzalez a punire la linea difensiva interista, Samuel tiene in gioco Klose. Che riceve a centro area, il pallone è di quelli da spingere in rete, lo stop del centravanti è però impreciso e agevola Handanovic. L'operazione riscatto inizia al 35': dribbling al limite, inserimento in area, sinistro che invece di toccare terra impatta contro il suolo. Il tedesco è a terra, l'Inter riparte e si trova in 3 contro 1: Biava anticipa Milito che probabilmente eccede nella foga e mette le mani sul difensore, per Mazzoleni è calcio di punizione, nerazzurri a mangiarsi i gomiti per l'occasione sfumata e a protestare col fischietto bergamasco. Il ribaltamento decide il match. Mauri legge il posizionamento della retroguardia interista e va con l'imbucata, il taglio di Klose è chirurgico, così come il suo diagonale dal limite dell'area, col corpo in una torsione che non è per comuni mortali. Nell'arrembaggio finale l'Inter crea un pericolo con Coutinho - destro alto da fuori area - e chiede un penalty per un contatto Ciani-Ranocchia, routine da palla inattiva, in attesa di un metro valido per tutti Mazzoleni non assegna un rigore che poteva starci. Vince la Lazio, vince Petkovic, vince Miro Klose. Capitolini a -1 dall'Inter, la Juve si sfrega le mani in vista dell'occasione per la fuga: anche a Torino, almeno per oggi, c'è qualcuno che può sfruttare la gioia più grande e più certa preparata dal tedesco. Lazio-Inter 1-0 (0-0) Lazio (4-5-1): Marchetti 6.5; Konko 6, Biava 6.5, Ciani 6.5, Radu 6; Mauri 6, Hernanes 5.5 (42' st Dias sv), Ledesma 6.5, Gonzalez 6.5, Lulic 6 (19' st Candreva 6); Klose 7 (40' st Floccari sv). (Bizzarri, Carrizo, Diakitè, Scaloni, Brocchi, Cana, Onazi, Rozzi). All.: Petkovic Inter (4-1-2-1-2): Handanovic 6; Nagatomo 6.5, Ranocchia 6.5, Samuel 6, Pereira 6 (41' st Coutinho sv); Zanetti 6; Gargano 5.5, Cambiasso 5.5 (15' st Palacio 6.5); Guarin 7; Milito 5.5, Cassano 6. (Castellazzi, Belec, Jonathan, Juan Jesus, Mbaye, Pasa, Silvestre, Benassi, Duncan, Mariga). All.: Stramaccioni Arbitro : Mazzoleni di Bergamo Rete : 37' st Klose Ammoniti : Gargano, Konko, Samuel e Candreva per gioco falloso Recupero : 2' e 4' Leggi i commenti I commenti dei lettori 
ROMA - "La squadra mette tutto quello che ha a disposizione del gruppo e lavora anche per Klose, il tedesco con il suo lavoro li aiuta: è un grande campione per ottenere grandi risultati". Vladimir Petkovic è raggiante al fischio finale di Lazio-Inter: è un successo pesante per i suoi. "Oggi ho visto una buona Lazio, che ha sofferto per 15-20 minuti nella ripresa. Abbiamo creato parecchio, è importante per noi tenere i ritmi alti, solo così possiamo rimanere in zona Champions. Si sbaglia da una parte e dall'altra, loro hanno avuto le occasioni per passare in vantaggio nel secondo tempo ma non ci sono riusciti". DOBBIAMO ATTACCARE - Petkovic riconosce e spiega la sofferenza nella prima mezz'ora del secondo tempo. "Fuori casa come in casa noi cerchiamo di condurre il gioco, ogni tanto ci riusciamo, come nel primo tempo a Bologna, ma forse lontano dall'Olimpico ci manca un po' di convinzione. L'attacco è la migliore difesa, quando siamo stati troppo bassi, dopo l'entrata di Palacio, abbiamo faticato. Poi ci siamo ridisegnati e abbiamo sfruttato il loro assetto offensivo. Sapevo dei problemi in mezzo dell'Inter, ci siamo messi 4-4-1-1 per avere più equilibrio e sfruttare Mauri sulla loro mediana, tra le linee". LA FORZA DEL GRUPPO - Il tecnico minimizza la discussione fra Hernanes e alcuni compagni per qualche mancato rientro difensivo. "Sono cose di campo, che fanno parte del gioco, non penso sia il caso di parlarne. Preferisco vedere qualche discussione fra giocatori rispetto a una squadra moscia. In queste settimane è un po' stanco, come tutti del resto: siamo in sovraccarico, in partite del genere però servono anche voglia, testa e carattere. Fra due partite ci saranno 8-9 giorni di riposo per tornare più forti. Klose impreciso prima del gol? Aveva un po' rovinato il campo nelle due occasioni precedenti, poi si è ripreso", scherza il mister di Sarajevo. Stasera se lo può permettere. LOTITO: "UN DELITTO SE NON AVESSIMO VINTO" - Felice anche il presidente Lotito: "Sarebbe stato un delitto chiudere questa partita con un risultato diverso dalla vittoria". Il numero biancoceleste analizza la partita: "Sapevamo di dover affrontare una partita difficile, combattuta e aperta fino all'ultimo ma la squadra ha espresso qualità di gioco, determinazione e un grande carattere. Abbiamo pressato per novanta minuti, siamo stati quasi sempre nell'area avversaria e per il volume di gioco espresso ritengo giusto questo risultato, al di là dei due pali colpiti dall'Inter con due tiri da fuori area". Leggi i commenti I commenti dei lettori 
"Ora avanti tutti assieme". E' il primo messaggio che Umberto Ambrosoli, al suo arrivo al Pirellone dove era stata allestita la sala operativa per lo spoglio delle primarie regionali del centrosinistra , ha rivolto agli altri due candidati del centrosinistra. "Sono soddisfatto di aver avuto un riscontro positivo al mio progetto - ha spiegato - il dato più importante è che oltre 130.000 lombardi hanno sfidato il freddo e la neve e hanno voluto esserci". Ambrosoli, che ha ricevuto i complimenti dei sostenitori e del segretario regionale lombardo del Pd, Maurizio Martina, oltre che dei suoi concorrenti, ha poi anticipato lo spirito della sua campagna in vista della corsa alla Regione.  "In queste settimane ho incontrato tantissimi amministratori locali - ha detto fra l'altro - e ho visto il loro senso di responsabilità. La Lombardia è questo. Il Pirellone tornerà ad essere questo" L'avvocato ha poi ringraziato gli elettori del centrosinistra, "tutti i cittadini lombardi dai 16 anni in su che ci hanno seguito: ci hanno detto di portare autentica discontinuità nel modo di intendere il bene comune". E ha assicurato ai supporter:  "Sfrutteremo tante sollecitazioni che tutti e tre abbiamo raccolto. Siamo forti non per le falsità che portano avanti gli altri, ma perché siamo liberi. Sappiamo quanto la menzogna sia utilizzata dai nostri avversari, ma noi non ne abbiamo paura". Sui futuri avversari, Albertini e Maroni, Ambrosoli ha commentato così:  "Il centrodestra ci ha abituato a tutto, dalla compravendita dei ruoli a quella delle responsabilità, mentre il mondo del centrosinistra ha dimostrato diverse volte che è possibile vincere contro tutti". Argomenti primarielombardia2012 
