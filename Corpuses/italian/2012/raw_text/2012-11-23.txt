
NO MEANS NO AL GABRIO No Means No + Arturo in concerto benefit per Radio Blackout al Csoa Gabrio di via Revello 3. Info www.radioblackout.org e www.gabrio.noblogs.org TEATRO ARTURO UI ON STAGE “Arturo Ui ovvero l’irresistibile ritorno della storia” di Bertold  Brecht va in scena alla Cavallerizza Reale in via Verdi 8 a cura di  Assemblea Teatro. Ingresso 8/6 euro; info 011/3042808 e www.teatrostabiletorino.it SANTIBRIGANTI A SETTIMO In occasione del 25 novembre, per la “Giornata mondiale contro la  violenza sulle donne” alle 21 al Teatro Garybaldi di Settimo va in scena  “Chimera” con Lucilla Giagnoni. Info 011/643038 . PRINCE RAMA LIVE Direttamente dalla comunità Hare Krishna di Boston alla scuola d’arte,  la “scoperta” di Brooklyn, la collaborazione con gli Animal Collective,  le visioni sciamaniche alla stagione di Musica 90. All'Astoria per  laventitresima stagione di Musica 90 protagoniste sono le due sorelle  americane, Taraka e Nimai Larson, in arte Prince Rama. Il duo, in scena  con la sua disco-psichedelia dai tratti trance, presenta l’ultimo album  “Top Ten Hits Of The End Of The World”; una retrospettiva di brani pop  anni 80 prodotta dalla Paw Tracks degli Animal Collective. Aspettano di  celebrare la fine del mondo, danzando in punta di piedi su brani rubati e  registrati dagli spiriti di dieci band seppellite dall’apocalisse nel  corso di uno show sciamanico, tribale, delirante e magnetico. Ingresso 8  in prevendita, 10 alla porta. Info www.musica90.net “LA REPUBBLICA” DEI BAMBINI FAME DA MORIRE! Alle 10.30 al Museo Egizio è in programma la visita guidata con  laboratorio per famiglie “Una fame da oltretomba. Menu per il corpo e  per lo spirito” dedicata al valore del cibo per la civiltà faraonica.  Info 011/5617776 e www.museoegizio.it SAPORI&PROFUMI Alle 10.30 e alle 15.30 al Borgo Medievale del Valentino, nuovo  appuntamento del ciclo “Stupore e meraviglia”: il laboratorio “Sapori e  profumi” è dedicato alle spezie che provengono dal lontano Oriente. Con  cannella, chiodi di garofano, bacche di vaniglia e noce moscata si  prepareranno candele decorate di cera d’api. Info 011/4431701 . PIRATA PIETROLINO Alle 10.30 alla Libreria Trebisonda in via Sant’Anselmo 22, “Sabato  mattino col Pirata Pietrolino!” in compagnia di Carla Capetta della casa  editrice torinese Kaplan, che propone ai bambini dai 5 agli 8 anni una  mattinata per inventare tutti insieme una storia i cui protagonisti  saranno i bambini stessi e il Pirata; le tre più belle saranno  pubblicate dalle Edizioni Kaplan Kids. Info 011/7900088 . CON GLI ASINELLI Dalle 9.30 alle 12 alla fattoria Propolis in strada del Nobile 86  interno 92, si organizzano passeggiate a dorso d’asino della durata di  mezz’ora, basate sulla reciproca conoscenza e lo speciale rapporto che  può instaurarsi tra bambino e asinello. Ingresso 5 euro; info  011/6601591. RIFIUTI A RAGGI X Oggi e domani, dalle 14 alle 19 al Museo A come Ambiente in corso Umbria  84/90 si gioca e si impara sul tema “Rifiuti ai raggi X. Conoscere e  giocare con i nostri sprechi”, ragionando sul concetto di spreco e la  necessità di ridurre i consumi. Info www.museoambiente.org INCONTRI & EVENTI CONTRO LA TRATTA L'incontro “Tratta di essere umani e percorsi di libertà” organizzato  dalla Circoscrizione 7, si terrà alle 14.30 al Torino Youth Centre, con  ingresso da via Pallavicino 35, in collaborazione con Tampep Onlus.  Alcune rappresentanti dell'associazione interverranno presentando il  fenomeno della tratta nella circoscrizione, tracciando un quadro  generale delle vittime, della loro storia, della situazione che vivono,  spiegando i loro progetti e le loro modalità d'intervento, cercando di  ipotizzare alcune soluzioni al problema. Info www.tampepitalia.it LA TORINO CHE GIOCA! Oggi e domani nella Corte della Ristorazione e in Corte dei Giochi al  centro commerciale 8Gallery del Lingotto in via Nizza 280, tutti gli  appassionati di cultura ludica si ritroveranno in un paradiso fatto di  giochi da tavola, giochi di ruolo, rompicapi, anteprime, incontri con  gli autori e due ludoteche gratuite dedicate ad adulti e bambini per la  quinta edizione di “Giocatorino”. Info www.giocatorino.org CIBO&CINE ALLA HOLDEN La Palestra Holden propone due nuovi corsi per dicembre: “Foodscapes.  Visioni, parole e storie intorno al cibo”, assieme a Vittorio Castellani  alias Chef Kumalé, oppure “Holden cinema/a” con Sara Benedetti, Matteo  Fresi, ad alcuni sceneggiatori che racconteranno il loro lavoro per il  cinema, la tv, il web. Iscrizioni entro il 26 novembre; info www.scuolaholden.it SOFRI &BIGNARDI Nel ciclo delle ventisei conferenze del “Laboratorio di Resistenza  permanente”, alle 18.30 la Fondazione E. di Mirafiore ospiterà Via Alba  15 Serralunga d'Alba, Luca Sofri e Daria Bignardi con una lectio  magistralis sul tema dell’informazione dal titolo “”Perché sono sempre  l'ultimo a sapere le cose?". Sottotitolo: Del conoscere la verità,  ignorarla, o averla sempre saputa” per presentare il nuovo romanzo di  Daria Bignardi, “L’acustica perfetta” (Mondadori). Info www.fondazionemirafiore.it AMERICHE AMARE Alle 18 alla sala Convegni del Palazzo Banca d'Alba di via Cavour 4 ad  Alba si presenta il libro “Amori, americhe e amarezze” (Araba Fenice) a  cura di Danilo Manera. Intervengono Manera, Donato Bosca e Bruno  Murialdo. Momenti recitativi di attori e attrici della compagnia I salta  pasti di Torino. Info 0173659111 . MUSICA VEDOVA ALLEGRA ALL’ALFA Alle 21 di oggi e alle 16.30 al Teatro Alfa in via Casalborgone 16/a va  in scena “La vedova allegra” di  Franz Lehar su libretto di Victor Leon e  Leo Stein con la compagnia di operette Alfa Folies per la regia di  Augusto Grilli. Info 011/8197259 e www.operette.it GIAN MARIA TESTA BIS Per festeggiare nel migliore dei modi il venticinquennale del FolkClub  non poteva mancare Gianmaria Testa, il ferroviere di Cuneo che è  diventato attraverso un percorso intenso e ricco uno dei migliori  esponenti in patria e all'estero della musica d'autore italiana. Alle  21.30 in via Perrone 3bis si esibirà navigando fra le canzoni  dell'ultimo disco, di quelli del passato, dello spettacolo che proprio  assieme a Cibelli dedicarono a Leo Ferrè nel 2006. Ingresso 28/14 euro;  info www.folkclub.it 30 ANNI D’ORTODOSSIA Dalle 22 a Maison Musique in via Rosta 23 a Rivoli, una delle sette date  nei club di un concerto destinato a rimanere nella storia della musica.  Massimo Zamboni, sullo stesso palco assieme a Fatur, Angela Baraldi e  Giorgio Canali festeggia i trenta anni di “Ortodossia”, primo ep dei  Cccp Fedeli alla Linea. Ingresso 15 euro; info www.masionmusique.it NOTTE DELLA PARANZA All’Hiroshima Mon Amour in via Bossoli 83, l’Orchestra della Notte della  Paranza - un ensemble di oltre venti artisti tra musicisti e danzatori  che rielabora in chiave contemporanea e sperimentale musiche e strumenti  arcaici, polifonie vocali e dialetti - sotto la direzione creativa e  musicale di Simone Campa sintonizzerà Torino sulle sonorità sui ritmi e  sulle tradizioni del Sud Italia. Ingresso dalle 22 a 10 euro; info www.hiroshimamonamour.org BABILONIA CHE CANTA Prosegue il programma di “Babilonia Canta”: dalle 16 di fronte al Cinema  Maffei in via Principe Tommaso 5 animazione e spettacoli di strada a  cura del Cirko Vertigo, dalle 20 omaggio a Sylvia Kristel e allo stesso  cinema con la proiezione di “Emmanuelle” di Just Jaeckin (versione  originale 1974) e alle 22 MorinoMigrante & Combo Luminoso in  concerto assieme a molti ospiti presentano il nuovo disco “Vox Creola”.  Conduce la serata Federico Bianco. Ingresso gratuito con iscrizione alla  mail babiloniacanta@gmail.com RENZO & LUCIA MUSICAL Avec2 presenta alle 21.30 al Teatro Giulia Di Barolo in piazza Santa  Giulia 2bis/b “Renzo&Lucia Storia… musicata e non” di Corrado Leone  and Friends: spettacolo-parodia in cui la musica dal vivo, costituita da  pezzi noti riadattati appositamente per questo musical rispettoso e  scatenato al tempo stesso. Info www.avecteatro.it CAMEA PER BUTTERFLY Dalle 23 al Club Gamma in viale Cagni 7 al parco del Valentino,  Butterfly propone il dj set di Camea (BPitch Control, Berlin) che  presenterà la sua prima uscita solista su BPitch Control carica del  tipico suono in equilibrio fra house e techno che caratterizza gran  parte delle sue produzioni. In consolle con Patrick Di Stefano  (Butterfly, Spades) e Andrea Frola (ClubGamma). Info 349/5458021 e www.airbutterfly.com 
NOVARA - Una rete di Paulinho all'ultimo minuto di recupero firma il successo del Livorno sul campo del Novara: il quarto consecutivo. Tre punti che per i toscani vogliono dire aggancio provvisorio alla vetta della classifica, dove raggiungono il Sassuolo (che incontrerà la Reggina) a quota 35 punti (programma della giornata). Umore opposto per i piemontesi: parte male, con una sconfitta casalinga l'avventura del neo tecnico Alfredo Aglietti, che dovrà darsi da fare velocemente per risalire con la sua squadra dal penultimo posto, a 10 punti. EQUILIBRIO NEI PRIMI 45' - Amaranto in campo con il 3-4-1-2: Nicola fa partire ancora dalla panchina Siligardi e conferma la coppia Dionisi-Paulinho in attacco. Dall'altra parte Aglietti sceglie Lazzari sulla trequarti e Piovaccari come terminale offensivo. Primo tempo all'insegna dell'equilibrio, caratterizzato da diverse conclusioni dalla distanza. Parte bene il Livorno che spaventa due volte i piemontesi in avvio, sempre con Emerson: punizione dalla sinistra e bolide da circa 30 metri. Poi i padroni di casa prendono coraggio e guadagnano metri. E' Gonzalez il più attivo davanti: l'attaccante di Aglietti prima chiama alla risposta Fiorillo (19') e poi conclude a lato (23'). Sei minuti dopo ancora attento il portiere amaranto sulla punizione di Buzzegoli. Nel finale torna in attacco il Livorno con Ceccherini che colpisce a lato di testa (37'), mentre al 41' è Paulinho a calciare altissimo da buona posizione. Paulinho all'ultimo respiro. Nella ripresa Novara più convincente: i padroni di casa sono pericolosi al 64' con il solito Gonzalez. Sugli sviluppi di un calcio d'angolo la palla arriva al bomber argentino, che però non riesce a centrare lo specchio. Il tiro dalla distanza resta la soluzione più cercata: Belingheri prova due volte senza fortuna. Al 77' Barusso sfiora un gol spettacolare, ma la sua conclusione in rovesciata finisce fuori di poco. Altra chance per i padroni di casa tre minuti dopo ma Fiorillo respinge in corner il sinistro di Lepiller. All'87  Paulinho fa le prove generali del gol, concludendo al volo sopra la traversa. Nel terzo e ultimo minuto di recupero il brasiliano indovina la giocata giusta. Parte tutto da un'invenzione di  Siligardi sulla trequarti che suggerisce in area per Salviato. Il passaggio dalla destra è un invito sul quale il piatto di Paulinho non sbaglia. Novara punito, mentre il  Livorno con un pizzico di fortuna può festeggiare il primato provvisorio. NOVARA-LIVORNO 0-1 NOVARA (4-3-1-2) Bardi; Perticone, Lisuzzo, Ludi (17' st Bastrini), Ghiringhelli; Marianini, Buzzegoli, Barusso; Lazzari (23' st Lepiller); Piovaccari (31' st Rubino), Gonzalez. In panchina: Kosicky Pesce, Farago', Baclet. Allenatore: Aglietti. LIVORNO (3-4-1-2) Fiorillo; Ceccherini, Bernardini, Emerson; Schiattarella, Gentsoglou (20' st Salviato), Luci, Gemiti (35' st Lambrughi); Belingheri; Dionisi (45' pt Siligardi), Paulinho. In panchina: Mazzoni, Molinelli, Dell'Agnello. Allenatore: Nicola. ARBITRO Ostinelli Como RETI 48' st Paulinho. NOTE serata ideale. Terreno in perfette condizioni. Spettatori 5000; paganti 943; abbonati 3410; incasso 38.935 euro. Angoli: 8-6 per il LIVORNO. Ammoniti: Bernardini, Marianini, Schiattarella, Lisuzzo. Recupero: 1', 4'. Leggi i commenti I commenti dei lettori 
SIENA - Ultimi minuti dal sapore opposto per le due italiane in campo nel turno di Eurolega. Sorride Siena che all'ultimo respiro batte in casa il Maccabi Tel Aviv 89-87, raggiungendo gli otto punti in classifica e confermandosi in terza posizione alle spalle proprio degli israeliani e della capolista Unicaja Malaga. Finale amaro invece per Cantù beffata negli ultimi secondi (69-71) dal Panathinaikos dopo un testa testa che si è protratto fino alla sirena finale. Dopo questa battuta d'arresto in casa  è sempre più complicato il cammino verso la qualificazione per i  brianzoli, fermi a quota 4. QUARTO SUCCESSO PER I TOSCANI - Partita bella e combattuta tra Siena e il Maccabi: padroni di casa con ottime percentuali di tiro da tre, israeliani solidi sotto canestro. Gli ospiti restano a lungo al comando della gara, ma mai con più di sei punti di vantaggio. La Montepaschi non perde contatto e mette la testa avanti a quattro dal termine con la tripla di Hackett. E' lui il trascinatore della squadra nel momento chiave del match. Sul punteggio di 82 pari, sono poi cinque punti consecutivi di Ress a fare la differenza. Nel tabellino finale il miglior marcatore per i padroni di casa è Brown, autore di 16 punti, mentre per gli ospiti il top scorer è James con 22 punti. CANTU' BEFFATA DAI GRECI - Partita in equilibrio anche tra i brianzoli e i greci. Primo quarto che si apre con il Panathinaikos più efficace nei rimbalzi offensivi e con le penetrazioni in area di Diamantidis e Maciulis. I padroni di casa rispondono con le fondamentali bombe di Leunen (2/3 dalla massima distanza). Sul finale la tripla di Bramos (miglior marcatore della gara) porta in vantaggio di 4 lunghezze gli ospiti. Nel secondo quarto è Tyus a trascinare Cantù e a tenere testa a un Pana che ripone tutta la fiducia nel solito Diamantidis. Il punteggio rimane in parità fino alla sirena del primo tempo (34-34). In avvio di terzo quarto i padroni di casa allungano le distanze con cinque punti di Tabu (42-37 al 22'). Ma il Panathinaikos resta concentrato e Ukic punisce con una tripla che porta a +1 il vantaggio esterno. I greci sono sempre in vantaggio sui rimbalzi. Sul finale gli ospiti intensificano la difesa con raddoppi asfissianti. E' una tripla del solito Bramos sulla sirena del terzo periodo a firmare il +4 greco. Nell'ultima frazione Cantù sembra piazzare la freccia del sorpasso definitivo con un miniparziale di 6-0 al 37'. Ma a punire la squadra di Trinchieri è ancora Bramos inarrestabile dalla linea dei tre punti (21 punti con 7/9 da 3). Tre triple decisive per il greco: l'ultima, a 10'' dalla fine, decreta l'epilogo definitivo delle speranze canturine. Leggi i commenti I commenti dei lettori 



