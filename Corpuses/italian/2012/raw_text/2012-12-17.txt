Ecco il pezzo scritto su Repubblica da Gianni Mura, il giorno della morte di Gianni Brera. Uscì sull'edizione del 20 dicembre 1992. TI SIA lieve la terra, Giovanni. Comincio come avresti concluso tu se fossi morto io, come hai concluso tante volte i coccodrilli. Sono pezzi che toccano ai più vecchi, o a quelli che hanno più memoria, e del calcio di Repubblica il più vecchio adesso sono io. E comincio a capire il peso che hanno i coccodrilli, e mi viene in mente di quando tu mi hai raccontato della morte di Consolini, il discobolo. L'avevi saputo che stavi in America, e ti eri messo a piangere e a imprecare, da solo, nel parcheggio di un motel di Dallas, o forse era Chicago. Adesso qui a Malta è quasi uguale, solo che c'è il mare oltre il parcheggio, e molto vento, Giovanni. Ti chiamo così perché l'ultima volta che ci siamo visti, la settimana scorsa, hai scherzato sui nostri nomi, sul Gianni piccolo-borghese imposto da zie, sorelle o madri. Mi hai anche regalato due pacchetti di Super col filtro, la solita generosità, in un momento di astinenza forzata. Qui ti piangono e ti rimpiangono, li conosci tutti e tutti ti conoscevano. E molti dicono la cosa più ovvia, che se venivi qui non eri su quella strada tra Codogno e Casalpusterlengo. Dove finisce il territorio dei gallo-liguri e inizia quello dei celti, Giovanni? Qui sappiamo così poco e ognuno si taglia coi suoi ricordi. Io ne ho tanti. Per cominciare, ti devo la scelta del lavoro, se tu non avessi scritto come scrivevi, sul "Giorno", oggi sarei un insegnante di lettere o di francese, in qualche scuola lombarda. E scrivevi come vivevi, da persona piena di umori e di amori, con una cultura larga e profonda che andava dalla pesca degli storioni all'uso del verso alessandrino. E le invenzioni, Giovanni, i neologismi. Ne hai inventate di parole. Ti avevo chiesto un appuntamento nel ' 65, in "Gazzetta" ero il ragazzo di bottega, per capire qualcosa di questo mestiere, degli strumenti da usare. E venendo da te sentivo di non tradire Gualtiero Zanetti, il mio direttore: eravate amici, sulla stessa linea ideologica, vi univa Nereo Rocco. "Venga sul lago verso le 11, poi parliamo". Mi aveva colpito l'uso del lei. E, poi, il fatto che appena arrivato tu mi chiedesti di aiutarti a raccogliere le uova, facendo attenzione a un'oca feroce ribattezzata De Gaulle. Questo Brera inventa anche sulle oche, pensavo, e in verità l'oca somigliava molto al generale, e intanto stavo attento a non scivolare sul pesticciato del pollaio. E per un pomeriggio ero stato ad ascoltarti spiegare tutto, anche cose non richieste, anche la tua nascita settembrina col fatto che nella Bassa pavese le donne non potevano uscire a lavarsi, d' inverno, per il freddo, post coitum. E la laurea in scienze politiche (figlio di un sarto povero, ma tutti i figli mandati all'università, perché il pezzo di carta avrebbe dato pezzi di pane), e i paracadutisti, e la Resistenza senza sparare un colpo, e il pallone preso a calci con la maglia dei Boys a Milano, con Cina Bonizzoni allenatore. Lo sport. Certo sapevo che eri stato direttore della "Gazzetta", a trent'anni, e te ne eri andato sbattendo la porta per una bega amministrativa. Non sapevo, me lo avresti detto tu, che lo sport aveva due tipi di cantori: quelli che definivi i professori, gli epigoni del Vate Gabriele, digiuni di tecnica ma ben provvisti di parole alate, e gli scribi, i cronisti, quelli che seguivano lo sport da vicino, con qualche nozione ma senza lingua, senza le parole adeguate. E tu con coscienza e scrupolo artigianale (ma io non dimentico tutti i libri che hai in casa) avevi inventato una lingua viva, piena di venature, di rimandi, come uno che aveva letto Runyon ma anche Folengo. Eri nato con l'atletica e il ciclismo, sapevi raccontare gli uomini e le strade. E' sempre più dura, Giovanni, con questo pezzo spezzato dalle telefonate e dai colleghi che mi chiedono un ricordo di te. Uno della Rai mi ha presentato come tuo erede e so che ne era convinto, ma io non voglio. Mi è venuto in mente e mi sono commosso, ma con un microfono sotto il naso non si può piangere, di quando tu hai detto a tua moglie Rina, guardandomi: ma hai visto il profilo del naso di Giovannino, la barba? Potrebbe essere nostro figlio, sputato. Sì, aveva detto la Rina, che ha occhi di un azzurro incredibile. E adesso io vorrei essere vicino a lei, non qui. Mentre sta suonando una banda. Io non sarò il tuo erede, Giovanni. Siamo onesti, come te non c'è stato nessuno e non ci sarà più nessuno. Mica solo per lo sport. Se c'è un libro di gastronomia da salvare, è "La pacciada", che hai scritto tu con Luigi Veronelli. Che adesso starà bevendo in memoria tua. Se si vuol capire qualcosa di ciclismo, degli anni eroici del ciclismo, bisogna leggere "Addio bicicletta", l'hai scritto tu un sacco di anni fa. E pochi letterati da Strega e da Campiello avrebbero descritto il paese di Coppi come hai fatto tu. Io non sarò il tuo erede, ma continuerò a portarti in giro, Giovanni. Lo facevo già prima, lo farò ancora. Lo facevamo in tanti. Anche venerdì sera, a tavola con gli altri di Repubblica, ci siamo chiesti se quel Cabernet Sauvignon maltese a te sarebbe piaciuto. No, ho deciso io, non ti sarebbe piaciuto. E' strano, ma negli ultimi tempi ci si vedeva poco, proprio adesso che lavoravamo nello stesso giornale. Ma era normale, se tu stavi a San Siro io andavo a Torino, se tu eri a Roma io a Parma, se io ero a Malta, tu fra Codogno e Casalpusterlengo. E adesso che sta partendo il pullman per lo stadio, in un sole assurdo. Non sappiamo nemmeno se c'era nebbia lì, a quell'ora, ma non importa. Ricordo di quanto avessi paura, in macchina, tu, e come strillavi appena si passavano i 120 in autostrada. Conosco anche quelli che sono morti con te, ci abbiamo mangiato assieme e giocato a carte, da Giuliano. Sei morto come avresti sperato, ammesso che si possa sperare di morire, il come se non il quando. Tu che giravi pieno di pilloline contro tutto, nel tuo leggendario borsello di pelle d'ippopotamo, hai evitato l'orrida vecchiezza, dicevi tu, l'infermità, il bussare insistente della signora dai denti verdi. Sei morto come auguravi ai tuoi eroi sportivi, assunti in cielo su un carro di fuoco. Non sei morto di cuore né di fegato né di polmone, Giovanni, tu che fumavi cento sigarette al giorno e non parliamo di quello che hai bevuto, oppure parliamone, e parliamo del culo che ti sei fatto sgobbando fra le stanghe della Olivetti (il computer mai, avevi ragione tu, non fa rumore, ti cambia le parole già in testa) più di cinquant' anni. Sei morto con gli amici, come avevi vissuto. Non è il maestro di giornalismo che ci manca, né il suscitatore di polemiche sempre affrontate a testa alta. Ci manca il compagno di strada e d'avventure, anche avventure intorno a un tavolo che era la rampa di lancio per sentirti raccontare delle storie, poteva essere Alarico o Girardengo, eri tu che le raccontavi, e chi ti poteva contestare la data della dieta di Worms? O la vera ricetta della zuppa alla pavese? Solo una volta ti ho beccato, su un vino di Giacomo Bologna, morto anche lui, fegato. Anche lui ricco d'avventure e di umanità. Passa il tempo e si fa la conta e i debiti coi morti sono i più difficili da pagare. Ne ho tanti, da oggi uno in più. Per esempio, se hai bisogno chiamami, non te lo sentirò più dire. Se mi ammalo farò come il cinghiale solengo, che si apparta e non vuole vedere più nessuno, dicevi. Ti è andata bene, è forse l'unica consolazione, amico, maestro, pezzo di cuore che se ne va. Sei morto nella Bassa, vicino a dove sei nato. Non avrei mai voluto scriverne. Dicevi che non si deve scrivere barocco, anche se un po' è inevitabile, nello sport: il muscolo si gonfia come il lessico. Come il cuore, Giovanni, come il cuore. Anche la morte può aprire autostrade di retorica. Ma questo oggi ti devo: la coscienza che non si può essere avari, nella vita e nel mestiere, che bisogna spendersi, meglio dieci righe in più che dieci in meno, semmai qualcuno le taglierà. Meglio un'ora in più con gli amici che un'ora in meno. Meglio il fiotto che la goccia. Meglio il rosso che il bianco. Meglio la sincerità, anche quando può far male, che la reticenza o la bugia. E adesso basta, tiremm innanz, come ha detto uno della tua sponda. Quel po' di strada che c'è ancora da fare la faremo insieme, tu non ti stancherai, neanche al Tour. E io se sentirò un peso al petto o un bruciore agli occhi darò la colpa alle sigarette, al vino, ai chilometri. Sto dettando dallo stadio Tà Qali, gioanbrerafucarlo, siamo già partiti. 
Newtown (Connecticut) - Oggi i primi funerali delle piccole vittime della strage. Domani la riapertura di tutte le scuole, ad eccezione della Sandy Hook. Newtown piange ma cerca anche di ricominciare, di guardare avanti nella speranza che tragedie come quella di venerdì scorso non si ripetano mai più. Per questo si èimpegnato il presidente Barack Obama, che ha partecipato alla veglia di preghiera interreligiosa che si è svolta nella cittadina del Connecticut in memoria dei venti bambini e dei sei adulti strappati alla vita dalla follia di Adam Lanza. "Nelle prossime settimane, userò ogni potere di cui il mio ufficio dispone per per impegnare i miei cittadini in uno sforzo per prevenire altre tragedie come questa", ha detto il capo della Casa Bianca. Il dolore. I primi piccoli ad essere sepolti, nel pomeriggio di oggi, sono stati Noah Pozner e Jack Pinto. Avevano sei anni. Noah è la vittima più giovane e chi lo conosceva lo ricorda come un bimbo pieno di curiosità ed estremamente maturo per la sua età. Jack amava il wrestling e lo sport in generale. Era un patito dei New York Giants, la squadra di football della Grande mela, di cui nella sua piccola bara ora indossa la maglia. Uno dei campioni dei Giants, Victor Cruz, per rendergli omaggio ieri ha giocato con il nome Jack scritto sulle scarpette e sui guanti. Le autorità locali hanno reso noto che domani le scuole di Newtown riapriranno. Ma non la Sandy Hook. Il portavoce della polizia del Connecticut Paul Vance ha affermato che ci vorranno mesi prima che l'edificio venga restituito alla comunità, che al momento non sa peraltro neanche che farne. C'è chi sostiene che per superare davvero il trauma prima o poi bisognerà tornarci, ma anche chi dice che è impensabile far entrare di nuovo tra quelle mura i bambini che lì si sono trovati tanto vicini alla morte. Per ora, e non si sa fino a quando, tutti gli alunni della Sandy Hook andranno in una scuola inutilizzata in una cittadina a una decina di chilometri di distanza. Le indagini. Nella sua ormai consueta conferenza stampa, il portavoce della polizia del Connecticut Paul Vance ha anche riferito che i feriti sopravvissuti alla strage sono due e non uno solo come si era pensato fino a oggi. La loro identità e le loro condizioni non sono state rivelate. Si sa solo che hanno ferite da arma da fuoco. In ogni caso, la loro testimonianza sarà un elemento chiave nelle indagini, ha affermato la polizia, che è ancora alla ricerca di una qualche forma di movente plausibile che possa aver indotto Adam Lanza a entrare armato in una scuola elementare e fare una carneficina. Alcuni dei testimoni chiave sono i bambini che sono sopravvissuti fingendosi morti o nascondendosi negli armadietti o nei bagni. I bambini, ha detto ancora Vance, "saranno interrogati da professionisti e nel modo più consono". Nessun legame è stato finora individuato tra la Sandy Hook e il killer. Vance ha spiegato che "elementi significativi" sono stati trovati all'interno dell'abitazione dove Lanza viveva con la madre, anche lei uccisa dal figlio che dopo la strage si è tolto la vita. Nessun dettaglio è stato però rilasciato sulla natura di questi elementi. "Ci vorrà tempo", ha detto il portavoce, per mettere insieme le prove raccolte e tentare di gettare luce sulla tragedia. Lo scontro sulle armi. Obama ha ribadito a Newtown l'intenzione di mettere un freno alla diffusione delle armi da fuoco. E successivamente l'ufficio stampa della Casa Bianca ha precisato che il presidente ha in mente un  maggiore controllo delle armi, a partire dal bando di quelle d'assalto,  imposto da Bill Clinton nel 1994 e scaduto nel 2004 sotto la presidenza di  George W. Bush, che non l'ha mai rinnovato. Il  dibattito si è ulteriormente infiammato dopo che un  deputato repubblicano del Texas, Louie Gohmer, ha detto che per  prevenire gli omicidi di massa negli Stati Uniti occorre che più  americani abbiano armi. Opposta la posizione del sindaco di New York  Michael Bloomberg, che anche oggi ha continuato la sua crociata  anti-pistole: "Siamo l'unico Paese industrializzato ad avere questo  problema" con le armi, "serve un'azione immediata". Gli ha fatto eco il sindaco di Chicago Rahm Emanuel, che ha chiesto la messa al bando totale delle armi d'assalto. La tragedia di Newtown ha fatto cambiare idea al senatore democratico della West Virginia Joe Manchin, sostenitore  della lobby pro-armi National Rifle Association:  "L'orribile massacro ha cambiato la nostra prospettiva, bisogna andare  oltre il semplice dialogo", ha scritto su Twitter dove ha espresso  sostegno per la proposta del senatore Joe Liberman sulla creazione di  una commissione federale per combattere le violenze legate alle armi da  fuoco. Manchin, nel 2010 protagonista di un discusso spot di trenta secondi in cui imbracciava un  fucile e sparava contro un disegno di legge sulle energie pulite, si è detto favorevole alla  messa al bando delle armi d'assalto: "Non serve un fucile semiautomatico  da 30 colpi per andare a caccia". Un'azione  urgente l'hanno chiesta anche le oltre 145mila persone che su 'We the People', il  sito della Casa Bianca, hanno firmato un appello a Obama per invocare  una stretta sulle regole per il porto d'armi attraverso una nuova legge. L'amministrazione dovrà ora rispondere, visto che è stata abbondantemente superata la soglia delle 25mila adesioni. La Casa Bianca ha presente il problema, ma pensa anche ad altre misure.  "Il controllo delle armi è solo una delle misure necessarie per ridurre  la violenza", ha detto il portavoce Jay Carney. Il problema, ha  aggiunto, "é complesso e richiede diverse soluzioni" anche se "tutti  riconosciamo che dobbiamo cambiare la situazione in questo Paese" perché  quella attuale "ha portato troppe morti senza senso". Allarme e psicosi. Nel corso della giornata è scattata l'allerta in due città vicine a Newtown. Tutte le scuole di Ridgefield, un centro a una trentina di chilometri dal luogo della strage di venerdì, sono state messe in sicurezza per la presenza di una persona sospetta che secondo alcuni testimoni era armata. Nella vicina Redding, distante 16 chilometri da Newtown, le scuole sono state chiuse a titolo precauzionale. A Los Angeles un uomo è stato arrestato per aver scritto su Facebook un messaggio nel quale minacciava di aprire il fuoco in un'area in cui si trovano numerose scuole elementari. Dopo aver ricevuto la segnalazione del post, gli investigatori si sono presentati a casa dell'uomo e vi hanno trovato numerose armi. Il capo della polizia della metropoli californiana, Charlie Beck, ha annunciato che alla ripresa delle lezioni dopo le vacanze natalizie pattuglie di agenti controlleranno le aree vicino alle scuole. 
Cosa fare martedì 18 INIZIATIVE Arte di vivere Alle 17.45 a Palazzo Ducale, Laura Boella (docente di Filosofia Morale all'Istituto Universitario di Studi Superiori (IUSS) di Pavia) terrà l'incontro "Speranza e rinuncia" per la rassegna "L'Arte di Vivere. Sette lezioni di filosofia su questioni che ci riguardano". Ingresso libero. A Compagna Alle ore 16, nella sede di piazza Posta Vecchia, si terrà la festa de A Compagna per i tradizionali auguri di Natale con la partecipazione del musicista Andrea Facco e l'iniziativa "Arricchiamo la nostra biblioteca": ognuno porterà in dono un libro a tema genovese o ligure. Luoghi illuminati Magdale organizza alla Maddalena "Luoghi illuminati": aperitivi, danza, esposizioni artigianali e spettacoli fino al 24 dicembre dalle 16 alle 22. Macondo In piazza Matteotti, dalle 10.30 alle 19, fiera del commercio equo e solidale. LIBRI Le stanze di Eros Alle 17.30 alla libreria Finisterre in piazza Truogoli di Santa Brigida, Maria Pia Damiani presenta il suo libro "Le stanze di Eros", Robin editore. Ingresso libero. Truffe scientifiche Alle 18.30, a La Passeggiata Librocaffè di piazza Santa Croce 21 r, presentazione del libro "L'universo è fatto di storie non solo di atomi. Breve storia delle truffe scientifiche" di Stefano Ossicini. Ingresso libero. Storia del Jazz Alle 18 presentazione di "Storia del Jazz. Una prospettiva globale" di Stefano Zenni. Museo del Jazz, piazza Matteotti. NOTE E SAPORI Los Duendes Alle 21.30 all'enolibreria Nouvelle Vague di vico de Gradi 4 r musica live con i Los Duendes. Ingresso con consumazione. East River All'East River Cafè di Lungobisagno Dalmazia 33 a Staglieno dalle 18 il Gruppo Amici del Vino, presieduto dal sommelier professionista Luca Arrigo, organizza una degustazione di vini e formaggi. Ingresso con consumazione. Ballo latino Dalle 21 alla palestra Area 51 di piazza Piccapietra il maestro e ballerino Luca Brundo terrà i corso di danze latine e caraibiche. Caribe Nel locale di Corso Italia 3  -  Puntavagno serata disco latina dalle 22. Ospite la Dashl Dance Company. MOSTRE San Giorgio Alle 18 inaugurazione della mostra e presentazione del libro fotografico "San Giorgio" di Elisabetta Goggi in collaborazione con Endofap Liguria  -  Università popolare Don Orione. Natale in arte Alla Galleria Le Tracce di Roberto Abbona, in via S. Bernardo 35 rosso, collettiva di 20 artisti intitolata "Natale in arte". Arte nel carrello! Nella nuova sede dell'Artrè Gallery in vico dei Garibaldi, iniziativa ideata dalla gallerista e architetto Bruna Solinas dal titolo "Metti l'arte nel Carrello!". L'Africa e io I dipinti di Gianni Carrea. in Sala Cambiaso a Villa Imperiale a San Fruttuoso dalle 9 alle 18. Ingresso libero. Armonie visive Al Museo Teatro della Commenda di Prè mostra fotografica di Marco Arduino dal titolo "Armonie Visive" nella Sala del Giardino, piano terra. Ore 10-19. Il vicolo Personale di Riccardo Biavati "Tra le foglie e le stelle", acquerelli e ceramiche. Galleria il Vicolo Uno, Salita Pollaiuoli 37R. Orario: 9.30-13 15.30-19.30. 
ROMA - Il 18 dicembre, a Roma, avrà luogo l'anteprima dei racconti, realizzati in collaborazione con Radio3 nell'ambito della campagna globale Stand Up for African Mothers , scritti da Concita De Gregorio, Claudia De Lillo (alias Elasti), Clara Sereni, Paola Soriga e Chiara Valerio, che hanno visitato alcuni paesi africani in cui AMREF opera e sono tornate con i cinque racconti sulle donne d'Africa. A queste scrittrici, diverse per storia personale e generazionale, AMREF ha chiesto il racconto di un'Africa al femminile, che percorre strade nuove o vecchie con la determinazione di un futuro tutto da costruire. Le autrici hanno vissuto con AMREF nei villaggi, nelle comunità di Kenya, Tanzania, Uganda ed Etiopia entrando in relazione con tradizioni, storie, passioni, difficoltà, paure e speranze. I progetti di Amref. I racconti, dunque, saranno letti in anteprima dalle stesse autrici nella Libreria del Cinema (alle 18 del 18 dicembre, in via dei Fienaroli 31, a Roma). Il tutto sarà introdotto da Marino Sinibaldi (direttore di Radio 3) con un accompagnamento musicale di Nathalie. L'evento rientra fra le attività di sensibilizzazione nel territorio romano del progetto cofinanziato dal Comune di Roma con il Bando di Cooperazione Decentrata 2011 "Sostegno dello sviluppo economico locale per ridurre la vulnerabilità di comunità esposte a disastri ambientali ricorrenti" in Kenya. A giugno 2011, il Kenya e tutto il Corno d'Africa sono stati colpiti dalla peggiore siccità degli ultimi 60 anni, purtroppo solo l'ultima di numerose crisi che si susseguono da anni. AMREF ha risposto all'emergenza con un programma dedicato alle donne. Il progetto fa riferimento ai temi della sicurezza e della sovranità alimentare e per l'accesso all'acqua, con azioni di formazione per rafforzare le strutture organizzative comunitarie e i gruppi di donne nella gestione delle risorse idriche, sanitarie ed ambientali. I racconti su Radio 3 dal 24 al 28. Le donne e i bambini sono i più esposti e i più colpiti dalla carenza d'acqua e di igiene, di servizi sanitari durante la gravidanza e il parto: aiutarli ad avere acqua pulita resta il primo passo, la prima risposta ad una necessità quotidiana, che permette di aprire un percorso di dialogo e di partnership con le comunità. Dopo l'anteprima romana, i cinque racconti approderanno su Radio3, dove saranno letti integralmente nel corso di 5 trasmissioni speciali della serie "La nostra Africa", in onda dal 24 al 28 dicembre alle 11. Alle trasmissioni parteciperanno le autrici, con le loro testimonianze, in studio assieme ad altrettante interpreti d'eccezione: Sonia Bergamasco (legge Paola Soriga); Sandra Ceccarelli (legge Clara Sereni); Paola Cortellesi (legge Claudia de Lillo), Serena Dandini (legge Chiara Valerio), Fiorella Mannoia (legge Concita De Gregorio). Le puntate saranno anche scaricabili in podcast dal sito di Radio 3 

ROMA - Amir, un rapper che più volte ha dato voce ai figli di seconda generazione , chiede al Presidente della Repubblica Giorgio Napolitano di citare la questione dello ius solis durante il consueto discorso di fine anno, come impegno su cui la classe politica non ha ancora dato una risposta. Amir rivolge quest'appello attraverso il nuovo brano: "Caro Presidente" e una petizione lanciata su Change.org . Un'identita dimezzata. Sono mezzo milione in Italia le persone per le quali l'identità personale non può corrispondere con quella giuridica: non sono cittadini italiani i nati e cresciuti in Italia da genitori di origine straniera. Anche se per lingua, cultura, abitudini, sono italiani, possono diventarlo a tutti gli effetti solamente raggiunta la maggiore età, e fino a quel giorno devono vivere in Italia con il permesso di soggiorno, diversamente da quanto accade in altri paesi dove viene applicato lo ius solis, tra cui gli USA, la Francia e il Canada. Nonostante Amir sia cittadino italiano perché figlio di madre italiana, ha deciso di farsi portavoce di questo appello rap rivolto al Presidente della Repubblica, Giorgio Napolitano. "Dovrebbe cambiare la percezione di come è fatto un Italiano nel 2012: un'intera generazione cresce e rischia di restare straniera nel paese che sente proprio, in cui è nata, si è formata, e nel quale intende restare per sempre - dichiara Amir - Un italiano non è necessariamente "bianco" ma può essere di carnagione scura, avere occhi a mandorla, avere capelli afro". Chi è Amir? Figlio di un immigrato egiziano, rapper tra i più conosciuti a livello nazionale, direttore artistico della label indipendente Red Carpet Music e autore delle musiche del film "Scialla!", nato e cresciuto a Roma, trova attraverso il rap un mezzo per raccontare al mondo le sue difficili esperienze. Dopo diverse autoproduzioni nella scena underground e varie collaborazioni con i nomi più noti del panorama hip hop italiano, nel 2005 inizia a lavorare al suo primo album da solista "Uomo di Prestigio" che viene pubblicato nel Luglio del 2006. 
ROMA - La riduzione a metà del numero delle firme necessarie per la presentazione delle liste alle prossime elezioni politiche è stata decisa oggi con un decreto legge. La riduzione è aumentata del 60% per i partiti costituiti in gruppo parlamentare almeno in una delle due Camere. Confermato l'esonero dalla raccolta delle firme per i partiti già in Parlamento dall'inizio della legislatura. La richiesta di semplificare le procedure visto il poco tempo a disposizione prima del voto era arrivata anche dal presidente della Repubblica, che aveva chiesto al ministro dell'Interno di intervenire. Nei giorni scorsi il M5S aveva organizzato i "firma-day" per evitare il rischio di non raccogliere abbastanza sottoscrizioni per presentare le sue liste alle elezioni. Monti ha quindi convocato oggi il Consiglio dei ministri e la titolare dell'Interno, Annamaria Cancellieri, ha portato una bozza con i possibili interventi di adottare. C'è stato un confronto ed è stato adottato un testo che prevede uno 'sconto' di oltre la metà delle firme da raccogliere per chi - come appunto l'M5S o Sel di Nichi Vendola - non è attualmente rappresentato in Parlamento. A questa riduzione si aggiunge un ulteriore 60% in meno per i partiti che - alla data di entrata in vigore del decreto - sono costituiti in gruppo parlamentare almeno in una delle Camere. E' il caso dell'Udc di Pier Ferdinando Casini, che quindi si vede riconoscere un consistente taglio delle sottoscrizioni da raccogliere. Il decreto prevede anche l'inefficacia delle cause di ineleggibilità per sindaci e presidenti delle Province "se rassegnano le dimissioni nei sette giorni successivi alla data del decreto di scioglimento delle Camere. Potranno votare per corrispondenza dall'estero alcune categorie come i militari in missione, professori e ricercatori, dipendenti di amministrazioni dello Stato che si trovano temporaneamente fuori dall'Italia. Nell'ottica del "necessario contenimento della spesa e del rispetto del principio dell'election day", il Consiglio dei ministri ha stabilito che le regionali in Lombardia e Molise si svolgano insieme alle politiche. Per quanto riguarda il Lazio si auspica la riconsiderazione della data del voto per adeguarla a quella delle politiche. Leggi i commenti I commenti dei lettori 
