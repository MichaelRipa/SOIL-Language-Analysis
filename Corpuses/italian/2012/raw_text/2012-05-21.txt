Freddata ancora  all’ultimissimo giro la Virtus esce dai play-off, stesa dalla stoccata di  Vanuzzo, lungo veterano, 37 anni, uno dei tanti miracolati dal magico Meo  Sacchetti che a 53 centesimi dal termina ha siglato il 72-71 per  Sassari. Portando i suoi sul 3-0 e  soprattutto ad una storica semifinale di play-off, presa prima di tutte le  contendenti. E la Virtus? Ancora un mezzo  suicidio dopo una partita dominata solo per un attimo (29-14 dopo 12’30”) e  sempre combattuta con un’avversaria che ha scelto, a ragione di concedere spazi  sul perimetro e di chiudere dentro l’area, dove Bologna infatti ha tirato con il  41%. Il testa a testa è durato,  strappi del secondo quarto a parte, per tutta la gara, ma ancora una volta è  stato sprecato il colpo del ko, avanti 71-66 a 55”. Per strada sono stati  lasciati un rimbalzo difensivo dopo un libero (costato il 71-69 di Drake Diener  a 29”) e soprattutto il pacchiano errore di Sanikidze a 7”, che ha mancato un  appoggio da pochi centimetri. Sull’ultima carica di Sassari CDR ha stoppato  Hosley, ma mancava ancora il fatal mezzo secondo. Brucia parecchio, ma il Banco  non ha rubato nulla. Sabatini saluta come nessuno  avrebbe voluto. “Da ora la Virtus non è più affar mio, dal prossimo anno ci  penserà la Fondazione, che sarà costituita questa settimana. Andrà avanti la  Virtus, ma senza di me e con un budget che sarà la metà di quello attuale (5,5  milioni totali, 2 per la squadra). Spiace perdere così, ma non dobbiamo  recriminare sul cronometro, piuttosto su dei nostri enormi errori, mi spiace per  quell'appoggio sbagliato da Viktor”. L'ultima sua e di Koponen a Bologna “Credo  proprio di sì”. Finelli alza le braccia,  l’uppercut di Vanuzzo pesa eccome.“Grande rammarico, ci siamo  mangiati cinque punti nell’ultimo minuto e soprattutto tanti canestri da sotto  prima. La difesa ha funzionato, abbiamo contenuto anche le perse, ma non è  bastato. Dispiace per come siamo usciti, ci tenevamo tutti ad arrivare alla  semifinale, ma ci siamo dovuto piegare alla favola che sta vivendo Sassari, che  ha grandi giocatori e gioca con grande leggerezza. Fanno un basket senza pari.  Petteri e Viktor se ne andranno. Finisce un ciclo, con dei ragazzi che tenevano  davvero alla maglia. Negli spogliatoi c’era un silenzio importante, di  delusione, non ci meritavamo di chiudere così. Ringrazio la società, Faraoni e  Sabatini che ci hanno dato un grande sostegno per tutta la  stagione” CANADIAN-BANCO SARDEGNA  71-72 Canadian: Poeta 10, Koponen  21, Douglas-Roberts 5, Sanikidze 8, Gigli 14, Vitali L.2, Paunic 6, Gailius 2,  Werner 3, Lang. Ne Quaglia, Vitali M. Banco Sardegna: Diener T.16,  Diener D. 12, Hosley 18, Plisnic 7, Easley 8, Pinton, Devecchi 2, Sacchetti 2,  Vanuzzo 7, Metreveli. Ne Binetti Arbitri: Cicoria, Sabetta,  Vicini. Note: tiri liberi: Bo 15/19,  Ss 6/17. Da due: Bo 13/32, Ss 18/48. Da tre: Bo 10/30, Ss 10/24. Rimbalzi: Bo  41, Ss 50. Parziali: 5' 8-7, 10' 21-14, 15' 29-23, 20' 37-34, 25' 52-47, 30'  55-54, 35' 63-60, 40' 71-72. Massimo vantaggio Virtus: +15 (29-14) al 12'.  Massimo svantaggio: -2 (0-2) al 1'. 
MILANO - Altro che Facebook al Nasdaq. Marck Zuckerberg rischia di essere bruciato sul traguardo e non solo per le scarse prestazioni azionarie del social network. Per il trofeo di quotazione dell'anno si candida una vecchia volpe del mondo motoristico: Formula One, la società creata da Bernie Ecclestone e che dispone dei diritti per l'organizzazione dei gran premi del più noto dei circuiti automobilistici, è pronta per il debutto in Borsa. Dopo le indiscrezioni già emerse nell'inverno scorso, Ecclestone e i soci di maggioranza di Formule One (il fondo di private equity Cvc Partners che hanno rilevato il 63 per cento delle quote nel 2006) hanno scelto di debuttare a Singapore, escludendo all'ultimo giro di consultazioni con i consulenti finanziari la piazza di Hong Kong. Secondo le anticipazioni pubblicate sul Wall Street Journal, i tempi saranno rapidissimi, nemmeno si trattasse degli ultimi giri per i tempi di qualificazione di un gran premio. A brevissimo inzieranno i contatti con gli investitori istituzionali, per capire il livello di prezzo al collocamento, gli ordini verranno presi nella seconda metà di giugno e la quotazione potrebbe avvenire già per la fine dello stesso mese. Obiettivo di Ecclestone e Cvc - secondo fonti finanziarie - è quello di incassare almeno 2,5 miliardi di dollari. A vendere, secondo una procedura tipica dei private equity - sarebbe Cvc che metterebbe sul mercato una parte delle sue quote. Del resto, un arco temporale di cinque anni è nella media di investimenti di fondi di questo tipo. Così come non deve stupire, la scelta di debuttare su un listino dell'Estremo Oriente. Al pari del calcio europeo, la Formula Uno è tra gli eventi più seguiti dal pubblico televisivo asiatico. Di più: negli ultimi anni c'è stata una corsa ad aggiudicarsi una delle tappe del circuito e Singapore, guarda caso, ne fa parte fin dal 2008. Non a caso, le Borse asiatiche sono l'obiettivo anche della Ferrari, nel caso che la quotazione della casa di Maranello divenga, prima o poi, una concreta possibilità. Ma ci sono altre ragioni finanziarie che avvantaggia le piazze dell'estremo oriente. Intanto, si trovano al centro di una delle zone a maggior crescita del mondo, dove i "nuovi" ricchi sono sempre più attratti da prodotti e marchi legati al lusso. E la Formula Uno, il circuito più famoso del mondo, è inevitabilmente immaginato come un prodotto di alta gamma. in altre parole: così come il Nasdaq è la Borsa per eccellenza di chi cerca visibilità del settore dell'hi-tech, il lusso guarda a Est. Lo dimostra, ad esempio, la scelta di Prada (ma come ha fatto di recente anche Samsonite) di quotarsi a Hong Kong, un listino che è in cima alle preferenza pure di Ferrari. 
ROMA - "Sono emozionato come una vergine la prima notte di nozze". Francesco Guccini ha la tonaca nera già indosso, lunga fino alla caviglia, e la feluca universitaria sulla testa. Circondato dai giovani laureandi dell'American University of Rome, dal rettore e dai docenti del consiglio accademico, il cantautore modenese ha ricevuto a Roma la laurea honoris causa in Scienze umanistiche perché, ha detto il presidente Andrew Thompson, "lei è una delle più importanti figure culturali italiane, non ha avuto paura di prendere posizione o di sfidare lo status quo con un linguaggio diretto e incisivo e la sua opera costituisce un dialogo stimolante e continuo con il suo pubblico". Ma soprattutto, ha aggiunto il rettore, "ispirato da musicisti come Bob Dylan, le sue canzoni hanno anche contribuito a portare in Italia una certa idea di America, Paese che ha conosciuto prima attraverso le storie del prozio Amerigo, emigrato e poi tornato in Italia, e più tardi attraverso la letteratura e la musica della Beat Generation". Guccini, che per anni ha insegnato lingua italiana agli studenti americani del Dickinson College, il Campus della University of Pennsylvania a Bologna, ascolta la presentazione del rettore, quasi si schermisce per le parole importanti che ascolta, poi chiede aiuto alla traduttrice Olga Fernando ("help! Perché non è vero che se si impara ad andare in bicicletta, poi non si dimentica: io sapevo parlare inglese ma ora non me lo ricordo più"), poi decide di tenere una lectio magistralis punteggiata di ricordi d'infanzia, piuttosto che di citazioni dotte, e così diverte ed emoziona. "Il mio primo contatto con l'America è stato nell'ottobre del '44 - ricorda - i tedeschi erano appena andati via, la linea gotica era a venti chilometri e la nostra terra intorno a Modena era una terra di nessuno, aspettavamo l'arrivo degli americani da un momento all'altro e infatti arrivò questo camion pieno di soldati, felici, urlanti, che buttavano giù cioccolate e chewing gum, che io non sapevo cosa fosse e infatti, visto che non si scioglieva in bocca, lo inghiottii". La casa dei nonni in campagna circondata da quattro carri armati: "Sparavano a ore fisse verso la linea gotica come fosse un lavoro d'ufficio, poi entravano in casa a mangiare la pasta e la polenta fritta che gli preparava la nonna". Il padre di Guccini era prigioniero in Germania: "Sarebbe tornato solo a guerra finita, così quei soldati - racconta - mi hanno fatto un po' da padre, quando se ne sono andati ho pianto". Quindi, da adolescente, le passioni e i ricordi letterari, l'amore per gli scrittori americani, per Hemingway, Steinbeck, Dos Passos, la musica con il jazz tradizionale di Jerry Mulligan e, alla fine degli anni Cinquanta, il miracolo del rock'n'roll "che tutti cominciammo a cantare in un grammelot, un inglese che non esiste". Quindi l'incontro con la Beat Generation, Kerouac, Ginsberg e Gregory Corso "che incontrai in una notte di fuoco a Bologna, infatti era andata in fiamme una falegnameria e noi andammo a vedere portandoci una bottiglia di vino, e alla fine non si sa chi era più infuocato...". Ma la prima vera full immersion nell'inglese, confessa alla fine Guccini, fu grazie all'incontro con Eloise, una fidanzata americana, "e quello è il modo più efficace per imparare una lingua. Poi però la storia d'amore è finita e io ho dimenticato l'inglese". Quindi conclude con una citazione da una serie televisiva americana, e riferendosi agli studenti laureandi avverte: "Mi raccomando, state attenti là fuori". 
CAGLIARI - Addio Sant'Elia, il Cagliari trasloca a Quartu Sant'Elena. Dopo oltre quarant'anni la squadra di calcio del capoluogo sardo non giocherà le gare interne nell'impianto cittadino, teatro di sfide Mondiali (l'Inghilterra vi giocò le tre gare del girone a Italia '90) come di derby in Serie C1 contro la Torres - era il 1989, 1-1 contro i rivali sassaresi. Il nuovo terreno di gioco dei rossoblù sarà infatti il "Comunale Is Arenas" di Quartu Sant'Elena, principale centro abitato dell'hinterland cagliaritano, che già da qualche giorno è stato sottoposto a un corposo restyling. Sul campo da gioco de Is Arenas le squadre tecniche del comune quartese sono attualmente al lavoro per ripristinare il manto erboso, non all'altezza di ospitare incontri della massima serie. Successivamente, per quanto riguarda le tribune, verrà trasferita la struttura metallica che costituiva le due Curve e il settore Distinti del Sant'Elia degli ultimi dieci anni, di proprietà  della società rossoblù. L'esilio triestino è stato utile soprattutto dal punto di vista economico: gli introiti garantiti dai biglietti venduti in occasione delle due sfide contro Inter e, soprattutto, Juventus, hanno probabilmente permesso alla dirigenza di poter decidere con maggiore "sicurezza" di rinunciare definitivamente al Sant'Elia, tuffandosi definitivamente nell'avventura-Is Arenas. FICCADENTI IN BILICO - Le modifiche in vista della prossima stagione non riguarderanno però soltanto la questione stadio. Risolto questo problema con il "trasloco" quartese, infatti, restano da sciogliere alcune questioni fondamentali riguardanti l'organico rossoblù. Innanzitutto: chi sarà il prossimo allenatore del Cagliari? Fino a qualche settimana fa il patron Massimo Cellino pareva convinto di confermare la fiducia a Ficcadenti, autore di un campionato sufficientemente concreto e produttivo, vista la conquista della salvezza anticipata. Quel che è certo, però, è che il gioco mostrato dal modulo scelto dal tecnico marchigiano è stato tutt'altro che spettacolare: attaccanti costretti spesso a sfiancanti ripiegamenti difensivi, lanci lunghi a scavalcare il centrocampo e un Cossu troppo spesso avulso dai meccanismi offensivi. Tutti elementi che ad un pubblico esigente come quello cagliaritano, ben abituato negli ultimi anni da quanto mostrato da Ballardini (2007-08, il "creatore" del 4-3-1-2 cardine del recente passato rossoblù), Allegri e Donadoni, autore in questa stagione di un grandissimo campionato al timone del Parma. Anche per questo motivo la posizione di Ficcadenti non è più stabile come prima. Per una sua eventuale sostituzione sono in ballo diversi nomi, sebbene poco realistici: sfumato Piero Braglia, confermato dalla Juve Stabia, si passa dal sogno Delio Rossi fino alla boutade Zola, ipotesi complicata dai non proprio idilliaci rapporti tra "Magic Box" e lo stesso Cellino. MERCATO: RIVOLUZIONE IN VISTA? - Una delle principali novità sarà però la mini-rivoluzione all'interno della rosa da consegnare al tecnico. Rosa di cui non farà più parte, a meno di clamorosi ripensamenti, Alessandro Agostini. Il 32enne terzino toscano, in rossoblù dal 2003-04, sarebbe il primo della lista degli "epurati", che comprenderebbe una lunga serie di calciatori: senatori come lo stesso "Ago" e Canini, elementi di media militanza come Nenè e Larrivey, fino ai deludenti Ceppelini, El Kabir e Gozzi. In dubbio la permanenza dei pezzi pregiati Astori - impegnato da oggi a Coverciano con la Nazionale di Prandelli - e Nainggolan, appetiti dalle big della Serie A e non solo (per entrambi si è parlato di Russia e Inghilterra), mentre parrebbe scongiurato l'addio a due pilastri come il capitano Conti e Andrea Cossu. Altrettanto poche le certezze: a parte il ritorno di Marco Sau dal proficuo doppio prestito (più di 40 reti tra Foggia e Juve Stabia), dovrebbero essere riscattati Pinilla, autore di un ottimo girone di ritorno, ed Ekdal. La mediana vedrà la conferma di Dessena ed Eriksson, con lo svedese ancora da scoprire visto il lungo stop di questa stagione, mentre rimane incerto il destino di Thiago Ribeiro. Pupillo di Ficcadenti, il brasiliano è in prestito con diritto di riscatto dal Rentistas, squadra uruguaiana di proprietà del suo agente: il suo rendimento è stato ondivago per tutta la stagione, ma in caso di conferma del tecnico marchigiano, è plausibile la sua permanenza in rossoblù. Leggi i commenti I commenti dei lettori 
ROMA - Saper leggere e scrivere non è solo uno strumento di promozione individuale e sociale, ma un fondamentale diritto umano: eppure ancora oggi un adulto su cinque è analfabeta (due terzi di loro sono donne) e più di 67 milioni di bambini e 72 milioni di adolescenti non vanno a scuola. I tassi di alfabetizzazione più bassi si riscontrano attualmente nell'Africa sub-sahariana e in Asia meridionale e occidentale, ma la percentuale di adulti che sanno leggere e scrivere risulta inferiore al 50% in Benin, Burkina Faso, Ciad, Etiopia, Gambia, Guinea, Haiti, Mali, Niger, Senegal e Sierra Leone. Secondo i dati dell' Unesco , gli analfabeti sono oltre 793 milioni: ma la cifra più realistica si avvicina al  miliardo, perché in molte località remote non esiste l'anagrafe, e i bambini che nascono non vengono registrati, diventando "invisibili". In prima linea contro l'analfabetismo. Una Ong italiana, l' OPAM , opera da decenni in prima linea nella lotta all'analfabetismo. Dal 1972, anno della sua fondazione, sono più di 2.700 i progetti di alfabetizzazione realizzati in 88 Paesi del mondo (il 44% in Africa, il 34% in Asia, il 21% in America Latina, mentre l'1% ha riguardato l'Europa, garantendo la ripresa della scuola in situazioni post belliche). Attualmente è l'Africa il continente dove si realizza il 65% dei progetti, e questo anche grazie alla progressiva presa in carico del problema istruzione da parte dei governi in diversi paesi, soprattutto dell'America Latina. La maggior parte dei progetti ha riguardato il sostegno scolastico (1.233 progetti) attraverso il pagamento delle tasse scolastiche, lo stipendio agli insegnanti, la fornitura di libri e materiale didattico. L'intervento sulle donne. Al secondo posto come numero di progetti realizzati ci sono quelli che riguardano la costruzione (526 progetti), la ristrutturazione e l'arredo di scuole (375 progetti). Altro settore d'intervento è rappresentato dall'alfabetizzazione degli adulti (446 progetti, 290 dei quali hanno riguardato in modo specifico l'alfabetizzazione delle donne, che ha effetti a pioggia sulla qualità di vita dell'intero villaggio: riduzione della mortalità materno-infantile, maggiore scolarizzazione dei bambini, miglioramento economico della famiglia). Altro campo d'intervento è la costruzione di 42 biblioteche di villaggio, la realizzazione di 17 progetti di editoria di testi scolastici in diverse lingue locali africane e il sostegno a programmi radiofonici per l'alfabetizzazione a distanza di popolazioni adulte in vaste aree isolate. La scelta del microprogetto . La scelta dell'OPAM di finanziare microprogetti (con importi medi di 3.900 euro, saliti ora a circa 7.000) si è mostrata molto efficace, coinvolgendo le popolazioni nella realizzazione e nella progressiva presa in carico del progetto fino all'auto-sostegno. Ciò ha consentito di realizzare progetti a misura della realtà locale, senza costruire "cattedrali nel deserto" con costi di gestione e manutenzione proibitivi, che continuano a creare nel tempo dipendenza dagli aiuti. Inoltre l'intero importo erogato è stato investito nel progetto, poiché il basso importo stanziato e la sua gestione da parte di un unico responsabile ha favorito la libertà da sistemi di corruzione. Molti progetti riguardano l'integrazione dello stipendio degli insegnanti: lo Stato spesso li paga poco e male, delegando le famiglie di farsi carico del problema, e il risultato nella migliore delle ipotesi è il sovraffollamento delle classi, con conseguente bassa qualità dell'insegnamento o abbandono della scuola da parte degli insegnanti, per trovare migliori opportunità lavorative. Verso un umanesimo integrale. "L'istruzione è la chiave dello sviluppo - sottolinea monsignor Aldo Martini, presidente dell'OPAM. - Lavoriamo nella linea di un umanesimo integrale che garantisca i valori e i diritti umani a tutti gli uomini, e curiamo in particolare l'alfabetizzazione femminile, perché la donna è un fattore di emancipazione di interi villaggi. Il vecchio umanesimo che mette al centro di tutto l'uomo chiamato a conquistare il mondo non ha più molto senso, oggi che stiamo distruggendo la Terra". Quell'imbroglio a danno degli indios. L'Opera (che ha appena celebrato il suo quarantesimo anniversario con un grande convegno su "Umanesimo della fragilità: lezioni dal sud del mondo") nasce per iniziativa di don Carlo Muratore, che con l'analfabetismo era venuto in contatto da cappellano militare, quando aiutava i soldati al fronte a scrivere a casa. Missionario per quindici anni in Venezuela, nell'Orinoco, aveva visto che gli indios venivano imbrogliati sul peso e sul prezzo del cotone perché non sapevano fare le somme; ha capito che bisognava munire queste persone di uno  strumento di riscatto, e al rientro in Italia ha fondato l'OPAM (alla quale nell'82 l'Unesco ha conferito una menzione d'onore). I conflitti che svuotano le aule. Il 42% dei bambini senza scuola vivono in paesi in guerra. Ma l'obiettivo di sconfiggere definitivamente l'analfabetismo continua a spostarsi di anno in anno sempre più in avanti, e la situazione non cambierà se si continua ad aumentare gli investimenti per gli armamenti e a ridurre quelli per l'istruzione. Tra il 1999 e il 2008, si legge nel rapporto OPAM, 35 paesi sono stati teatro di conflitti armati (15 nell'Africa sub-sahariana) e oggi sono in corso conflitti più o meno estesi in 31 paesi; e il 42% dei bambini che non vanno a scuola vivono  in paesi poveri interessati da conflitti. Senza contare l'alto numero di rifugiati e profughi che le guerre producono, e di conseguenza l'elevato numero di persone che, nell'impossibilità di frequentare una scuola, restano privi di istruzione: eppure la scuola non rientra nel settore delle emergenze, che sono sempre quelle umanitarie, sanitarie, alimentari. L'OPAM partecipa al contributo del 5 per mille, con il Codice fiscale 80192470583 
ROMA - Con il campionato finito in grande anticipo rispetto alle altre stagioni, il mercato del volley si muove a piccolo passi. Non mancano i primi botti. Anzi ad attirare l'attenzione degli appassionati è il botto più grande visto che riguarda Osmany Juantorena, il giocatore più forte in circolazione. Lo schiacciatore italo-cubano resta all'Itas Diatec Trentino, mancano sono gli ultimi tasselli. Il talento doveva lasciare Trento per volare in Russia al Kazan. Dopo aver raggiunto l'accordo con la società dello Zenith, l'atleta originario di Santiago de Cuba incontra la società trentina e ottiene un contratto di quelli che non si possono rifiutare. A questo punto dell'intricata vicenda non rimane che recedere con il sestetto campione d'Europa senza incappare in una squalifica. La carta che scioglie la complicata matassa si chiama Matthew Anderson, talentuoso schiacciatore americano l'anno scorso a Modena. Il ragazzone di Buffalo in un primo momento piace per rimpiazzare Juantorena e invece alla fine andrà in Russia. E così vissero tutti felici e contenti: il fenomeno della pallavolo moderna non si muove dai piedi delle Dolomiti, ormai casa sua, e Modena può ricevere un cospicuo assegno dai magnati russi. In mancanza di notizie ufficiali, è lo stesso giocatore a far trapelare qualcosa mediante un social network per esprimere la sua soddisfazione. LE ALTRE BIG - Per quanto riguarda le altre big in fermento soprattutto la situazione a Cuneo. Sta nascendo la Bre Banca del nuovo coach Roberto Piazza. Del vecchio sestetto, almeno finora, ci sono il palleggiatore Grbic e gli schiacciatori Ngapeth (giovane talento francese) e capitan Wijsmans. Incerta la situazione del centrale azzurro Gigi Mastrangelo, forse in uscita e deluso da questa situazione poco chiara, al suo posto tanti nomi (in prima fila De Togni da Bellino) ma pochi fatti concreti. Mentre prosegue la ricerca dell'opposto: il brasiliano Vissotto forse resta a giocare in Europa, a sostituirlo c'è l'idea "Fox" Fei, anche lui reduce dalla storica Sisley, società che ha abbassato le saracinesche. Però sul giocatore ci sono  molte richieste dalla via Emilia. Nel reparto schiacciatori si fa il nome dell'olandese Dick Kooy pronto a lasciare Modena. Tra i colpi di giornata l'Andreoli Latina acquista Salvatore Rossini, uno dei migliori liberi del campionato e in questi giorni al lavoro con la nazionale al Centro Pavesi. Il giocatore proviene dall'Acqua Paradiso Monza dove ha disputato una stagione da autentico protagonista. Per il libero, originario della provincia di Latina (Formia), si tratta di un gradito ritorno a casa: "Sono contento di questa scelta. Ci siamo messi subito d'accordo. Vengo da un anno particolare, il primo di A1 pieno di grandi soddisfazioni. Ora vorrei vivere bene pure le sfide al PalaBianchini. E per me è un onore giocare in una squadra allenata da Prandi, uno dei grandi di questa disciplina". Il sestetto laziale, semifinalista ai playoff, mette in cassaforte, dopo la firma la settimana scorsa dello schiacciatore olandese Jeroen Rauwerdink voluto fortemente dal tecnico, un'altra importante pedina nello scacchiere. Si muove pure la neopromossa Sir Safety Perugia che consolida il reparto dei centrali con Andrea Semenzato. Il giocatore sbarca in Umbria con la benedizione di coach Kovac: "E' un giocatore che ho fortemente voluto, ha delle caratteristiche che ci possono tornare utili. Quest'anno l'ho visto giocare diverse volte e ci può dare sicurezza al centro". Ancora poco chiare pure le situazioni di diverse società. La Cmc Ravenna, appena retrocessa in A2, è in risalita verso la A1: la società del presidente Luca Casadio è vicina alla chiusura della trattativa con Monza. Stessa operazione tenta di fare l'altra retrocessa, Padova, con il titolo lasciato a disposizione dalla Sisley Treviso-Belluno. Roma, dopo essere in crisi già con il basket per l'abbandono del presidente Toti, non vuole perdere un'altra squadra di vertice e prova a lanciare idee e creare progetti per assicurarsi un futuro. L'obiettivo è non far sparire del tutto il volley nella Capitale. Attenzione, infine, all'emigrazione, un fenomeno cominciato a piccoli passi l'anno scorso e che quest'anno pare mietere altre "vittime" nel torneo italiano. Non basta essere il campionato più bello e competitivo in circolazione, la crisi di alcune società e i pochi soldi in circolazione spingono gli atleti verso lidi più "spendaccioni". Della pattuglia di stranieri che giocavano da tempo in Italia perdiamo il capitano di Macerata Omrcen in fuga verso il Giappone, il secondo palleggiatore di Trento Zygadlo al Novy Urengoy e il regista finlandese di Modena Esko a Novogorod. I dollari inseguono pure il capitano azzurro Savani tentato dalle sirene russe e l'argentino Facundo Conte. La fase cruciale delle compravendite è in programma il 17, 18 e 19 luglio al Savoia Hotel Regency di Bologna con l'appuntamento che richiama tutte le società di serie A e gli addetti ai lavori. Il calendario, stilato dalla Lega, prevede due giorni per completare i roster e uno in cui verranno ufficializzate le formazioni e i calendari della nuova stagione (68esimo campionato di serie A). Leggi i commenti I commenti dei lettori 
ROMA - Appuntamento a Trigoria. Dopo una domenica di riposo o quasi, i vertici romanisti sono tornati a vedersi, perché la questione allenatore va risolta e in fretta. Ufficialmente nessuno fa sapere di avere fretta, ma il club giallorosso, a otto giorni dalla fine del campionato e dell'avventura romana di Luis Enrique, è ancora senza una guida. E al nome di Montella, che continua ad attendere il via libera romanista per forzare la mano con il Catania - a cui ha comunicato di non voler in ogni caso tornare in Sicilia - resta affiancato quello di Villas Boas. Oltre a un paio di potenziali sorprese, una estera e una italiana, ma rimaste ancora defilate. APPUNTAMENTO PER L'ALLENATORE: MERCOLEDÌ LA SCELTA? - Riunione operativa con lo stato maggiore del club riunito intorno a un tavolo. Franco Baldini, Walter Sabatini, Claudio Fenucci si sono rivisti a Trigoria per iniziare a riavvolgere i fili delle scelte. In fondo, nel weekend è sfumato Palacio, che a ore firmerà con l'Inter, anche perché alla Roma non c'era un tecnico che lo avesse indicato come rinforzo indispensabile. E allora, meglio evitare rilanci per giocatori non necessariamente graditi a chi guiderà la squadra. Proprio su questo aspetto sono concentrati i manager romanisti: Montella sa di essere in vantaggio nelle preferenze, con qualcuno si sarebbe anche sbilanciato. Adesso, però, aspetta e sabato ha preferito rilassarsi nel pomeriggio con una partitella a calcetto insieme ad alcuni ex compagni. Perché a Trigoria alla linea della fretta è stata preferita quella delle valutazioni ponderate. E evidentemente c'è ancora chi conserva qualche dubbio sul tecnico napoletano, che Pulvirenti tarda a liberare. Questo, però, sembra il problema minore: a Trigoria non vogliono dare giovani giocatori, è vero, ma sanno perfettamente che appena il neo ds siciliano Salerno avrà scelto la nuova guida tecnica Montella sarà libero. Intanto, però, è in attesa anche Villas Boas: non della Roma, ma di capire se il Liverpool è davvero il posto ideale da cui ripartire. I 5 milioni annui messi sul piatto dagli inglesi suggeriscono di sì, e all'estero c'è chi parla di un rifiuto di André alla panchina romanista. Ma Villas Boas ha scelto di valutare "il progetto migliore". E a chi quella parola, "progetto", non ha suggerito almeno il sapore di un'alba romana? FIORENTINO: "IL PROSSIMO ANNO LOTTEREMO PER LA CHAMPIONS" - Intanto di Montella, e della Roma, ha parlato anche il numero due di Unicredit, società azionista al 40 per cento del club giallorosso, Paolo Fiorentino. "L'anno prossimo - ha detto il dg dell'istituto - la squadra deve competere per entrare in Champions League. Questa è stata una stagione di passaggio, con Pallotta faremo strada. Era un anno di passaggio, sono più preoccupato per la mancanza di continuità tecnica che per la mancata qualificazione alla Champions League", dice riferendosi alle dimissioni dell'allenatore Luis Enrique. "Ci sarebbe piaciuto moltissimo vedere la Roma in Champions ma non era nei programmi. Non è una sorpresa''. E non sarebbe una sorpresa neanche l'avvento di Montella sulla panchina: "È un nostro cliente ed è anche napoletano", proprio come Fiorentino. Che torna anche sul ruolo della banca nella Roma: "'L'interlocutore principale è Jim Pallotta, con cui siamo molto in contatto. È molto interessato affinché il progetto decolli. È giusto che gli americani siano i principali propositori. L'anno prossimo, evidentemente, la squadra deve competere per entrare in Champions League. Anche noi, ovviamente, siamo interessati affinché il brand sia associato ad una società che vince. Abbiamo interesse ad avere un punto di osservazione interno alla società. In altre società c'è un mecenate. Noi abbiamo in mente una società in cui ci siano diversi azionisti: domani potrebbero anche essere più di due. Con il brand rafforzato, valuteremo la possibilità di aprire ad altri soggetti. Vorremmo dare la solidità di cui c'è bisogno e poi lasciare la possibilità di mettere assieme gli asset per competere ai massimi livelli. Noi e gli americani non vogliamo avere interferenza nella gestione manageriale: c'è chiara distinzione tra tematiche finanziarie e tecniche. Stiamo facendo valutazioni, mi aspetto proposte finanziarie dagli americani. Poi, dovremo capire con lo staff tecnico quali sono le necessità. Lo scorso anno sono stati fatti investimenti in gran parte corretti su giovani di talento". Leggi i commenti I commenti dei lettori 
