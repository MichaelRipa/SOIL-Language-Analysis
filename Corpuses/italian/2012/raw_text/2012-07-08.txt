LONDRA - "Ho paura, temo un complotto per rapirmi e riportarmi" in Arabia Saudita. Lovely Sara Bint Talal Ibn Abdel Aziz Al Saud, principessa saudita, nipote del fondatore del regno, ha chiesto asilo alla Gran Bretagna. E' la prima richiesta di questo tipo che arriva da un membro della famiglia reale saudita, riferisce il Telegraph che riporta la sua storia sottolineando come la questione rischia, tra l'altro, di aprire anche un caso diplomatico con Riad. Sara, 38 anni, soprannominata 'la Principessa Barbie', per il suo look e la sua educazione 'viziata', riporta il quotidiano londinese, vive dal 2007 a Londra con i suoi 4 figli e due cani in 5 suite di un hotel, controllata 24 ore su 24 dalla sicurezza privata. Ma ora il suo visto è scaduto ed ha chiesto asilo alla Gran Bretagna spiegando di temere di essere perseguitata dalla sua famiglia - con cui da tempo ha in corso una lite, anche per motivi ereditari - in caso di rientro nel suo Paese. "Con il mio profondo rammarico e poichè non avevo scelta, ho scritto al ministero degli Interni del Regno Unito per chiedere per me e per i miei figli, asilo politico", ha spiegato la principessa sottolineando come la propria "reputazione sia stata macchiata da una campagna diffamatoria infondata". Divorziata, la nobildonna che vive a Londra dove si trasferì dopo un litigio con il padre ottantenne, il principe Talal Ibn Abdel Aziz Al Saud, sostiene di aver "subito abusi fisici e psicologici" e di essere accusata di complotto con "l'Iran". Sara è stata finora 'sostenuta' da suo zio, il principe ereditario Nayef bin Abdulaziz al Saud, rivale di suo padre ma dopo la sua morte, il mese scorso, lei si sente in pericolo. E da qui la sua scelta di chiedere asilo alla Gran Bretgana, i cui uffici per ora non vogliono rilasciare commenti. Cresciuta in un palazzo a Riad con immense ricchezze a sua disposizione - suo nonno era re Abdulaziz, fondatore dello Stato saudita - è la sorella di Al-Waleed bin Talal, che gestisce il fondo sovrano del Paese ed è uno degli uomini più ricchi del mondo. Un diplomatico dell'ambasciata saudita a Londra - riporta il Telegraph - ha confermato che negoziati erano in corso per quanto riguarda il rilascio del visto della principessa sottolineando che non si tratta di una 'questione politica ma di una questione personale' in cui il governo saudita non può fare molto. 
NEW YORK - All'età di 95 anni è morto l'attore americano di origine italiane Ernest Borgnine, premio Oscar nel 1956 per Marty, vita di un timido . Ne ha dato notizia la rete Kabc, affiliata di Los Angelese della Abc. Grande caratterista, restano celebri le sue interpretazioni in Quella sporca dozzina (1967) di Robert Aldrich e Il mucchio selvaggio di Sam Peckinpah. Borgnine, che ha lavorato fino a poco tempo fa, era il più anziano vincitore di un Oscar come migliore attore ancora in vita. In buona salute finché non è stato sottoposto a un non meglio precisato intervento chirurgico circa un mese fa, era entrato al Cedars-Sinai Medical Center di Los Angeles martedì scorso per un check-up e le sue condizioni si erano rapidamente deteriorate. LA FILMOGRAFIA - VIDEO Nato ad Hamden (Connecticut) il 17 gennaio 1917, Borgnine prestò servizio in Marina durante la Seconda guerra mondiale. Divenne attore su suggerimento della madre e debuttò a Broadway nel 1949. Due anni dopo si trasferì a Los Angeles per tentare di sfondare nel cinema. Il primo ruolo importante fu quello dell'aggressivo sergente Judson in Da qui  all'eternità (1953) di Fred Zinnemann. Nel 1956 vinse inaspettatamente l'Oscar come miglior  attore protagonista per Marty, vita di un timido di Delbert Mann, battendo Frank Sinatra, Spencer Tracy, James Dean e James Cagney. Da allora interpetò tantissimi film, tra cui alcuni capolavori. Qui ricordiamo le sue memorabili  interpretazioni sotto la regia di Robert Aldrich in Quella sporca dozzina (1967) e L'imperatore del Nord (1973) e di un altro regista di culto, Sam Peckimpah, che lo volle per Il  mucchio selvaggio (1969) e "Convoy" (1978). Il legame con l'Italia. Borgnine non aveva mai dimenticato le sue origini italiane. Il padre, Camillo Borgnino, era piemontese. La madre, Anna Boselli, carpigiana. Anche in anni recenti l'attore aveva fatto visita al nostro Paese.  Nella primavera 2002 proprio Carpi, dove mancava da più di 40 anni, lo aveva festeggiato con mostre, proiezioni di film e incontri, e la consegna del premio speciale Carpi per la cultura. Nel 2005, a 88 anni, Borgnine era a Milano sul set del film La cura del gorilla , al fianco di Claudio Bisio e Stefania Rocca. "E' la prima volta che faccio un film in italiano - commentò - e ne ho fatti 184, ma bisogna provare tutto!". Il 13 novembre 2006, poi, la presidente della Regione Piemonte, Mercedes Bresso, lo aveva ricevuto nel palazzo dell'esecutivo a Torino e gli aveva donato il simbolo del Piemonte. "I miei genitori - aveva ricordato in quell' occasione Borgnine - erano italiani: mia mamma di Carpi, in provincia di Modena, dove da ragazzo ho vissuto per qualche anno, e mio padre di Ottiglio, vicino ad Alessandria. Ci sono stato ieri per la prima volta e il sindaco mi ha consegnato la cittadinanza onoraria. E' stata una grandissima emozione". L' attore era stato ospite anche del Torino Film Festival. 
Musica AVELLINO Dalle 21 nel teatro all'aperto Carlo Gesualdo di Avellino, piazza Castello, per il cartellone estivo "Musica al Parco", di scena il pianista Danilo Rea e il trombettista Flavio Boltro, con lo spettacolo "Opera", un programma in cui troverà spiazzo il melodramma italiano. Ingresso 23 euro. Info 0825 771 620. Cinema PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse - Standa), per la rassegna di cinema all'aperto "Accordi @ Disaccordi", il film di animazione "La guerra è dichiarata", di Valérie Donzelli. Ingresso 4 euro. Info 081 549 1838. PALARGINE Dalle 21.15 al Palargine di Ponticelli, rotonda Arin, il film "The Help", di Tate Taylor. Ingresso 2 euro. Info 081 596 7493. PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "Fallo per papà", di Ciro Ceruti e Ciro Villano. Ingresso 3,50 euro. Info 081 777 5103. SAN SEBASTIANO AL VESUVIO Dalle 21.15 al Parco urbano di San Sebastiano al Vesuvio, via Panoramica, il film "Diaz" di Daniele Vicari. Ingresso 3.50 euro. Info 081 596 7493. ISCHIA Per la rassegna cinematografica Ischia Global Fest: dalle 10 al centro congressi Angelo Rizzoli di Lacco Ameno incontro con la produttrice e attrice Trudie Styler. Dalle 10.30 convegno contro la pirateria a tutela del diritto d'autore, con Tony Renis, Rick Nicita, Neil Portnow, presidente Recording Academy, Istituzioni e Pubblici Ufficiali. Dalle 16 all'Albergo della Regina Isabella, "A tu per tu" con Maria Bello e Lee Daniels. Dalle 21 il film "Snow White and the Huntsman", con l'attore Toby Jones presente in sala. Dalle 22.30 al Rangio Fellone - Hotel Punta Molino premiazione di Toby Jones, Francesca Neri, Maria Bello, Enrico e Carlo Vanzina. A seguire omaggio a Terry Gilliam. Segue "Napoli canta Dalla" con Tullio De Piscopo, Enzo Gragnaniello, Tony Esposito, Pietra Montecorvino, Maria Nazionale, Valentina Stella, Gigi Finizio, Lino Pariota, Sud Express. Agenda STUDI FILOSOFICI Dalle 16 all'Istituto italiano per gli studi filosofici, via Monte di Dio 14, lezione sul tema "Genesi della dimensione sociale: Totem e tabù", che sarà tenuta dal prof. Antonio Gargano. Info 081 764 2652. REGGIA DI CASERTA Dalle 17 alle 20 alla Reggia di Caserta, Cielo (canale 26 del digitale terrestre) invita ad assistere alle riprese di "The Apprentice Italia", talent show sul mondo del business in cui il ruolo del Boss è affidato a Flavio Briatore, in onda il prossimo autunno. POSITANO Dalle 18.30 nella sala consiliare del comune di Positano, si presenta il progetto "Positano settimana per l'ambiente". Modera Michele Cinque di Positanonews. Intervengono il sindaco Michele De Lucia, il Presidente del Parco dei Monti Lattari Guida Giuseppe e il direttore dell'area marina protetta Punta Campanella Antonino Miccio. 

Bersani e Casini ci sono, Berlusconi e Alfano no. Non tutti i leader di partito hanno dato l'assenso per pubblicare sui siti di Camera e Senato la dichiarazione dei redditi. E proprio il 'Paperone' dei parlamentari, da sempre, cioè il Cavaliere, con un reddito di 48 milioni di euro, non figura nell'elenco degli onorevoli che hanno messo 'in chiaro' la propria situazione patrimoniale. Va ricordato che le dichiarazioni (su supporto cartaceo) sono comunque consultabili dai cittadini presso il Servizio delle prerogative, delle immunità parlamentari e del contenzioso, a Palazzo della Sapienza, in Corso Rinascimento a Roma. Ma in nome di una maggior trasparenza, dopo il pressing dei deputati radicali eletti nel Pd, Camera e Senato avevano aperto la porta della rete alle dichiarazioni dei redditi dei parlamentari. Un'iniziativa, naturalmente, su base volontaria, alla quale non tutti hanno aderito. Nella lista di quanti hanno detto di sì ci sono il presidente dell'Assemblea di Montecitorio e leader di Fli Gianfranco Fini, il segretario del Pd Pier Luigi Bersani, il leader dell'Udc Pier Ferdinando Casini e quello dell'Idv Antonio Di Pietro, oltre al neo segretario leghista Roberto Maroni. Mancano all'appello, invece, l'ex leader del Carroccio Umberto Bossi, il segretario del Pdl Angelino Alfano e, appunto, l'ex premier e leader del Pdl Silvio Berlusconi. I sei deputati radicali del Pd, che avevano condotto una battaglia parlamentare perchè i redditi dei parlamentari fossero consultabili in rete, Rita Bernardini, Marco Beltrandi, Maria Antonietta Farina Coscioni, Matteo Mecacci, Maurizio Turco ed Elisabetta Zamparutti, ci sono tutti nella lista degli onorevoli che hanno acconsentito a rendere pubblici i propri redditi. A Montecitorio, tra i presidenti dei gruppi ci sono più sì che no: online, infatti, sono i redditi di Benedetto Della Vedova (Fli), di massimo Donadi (Idv), di Dario Franceschini (Pd), di Silvano Moffa (Popolo e territorio), di Gian Luca Galletti (Udc). Non hanno dato l'assenso, almeno per ora, il capogruppo del Pdl Fabrizio Cicchitto, il presidente dei deputati della Lega Gianpaolo Dozzo e il presidente del gruppo Misto Siegfried Brugger, della Svp. Tra i big, hanno detto di sì alla pubblicazione in rete dei redditi anche Massimo D'Alema e la vice presidente della Camera Rosy Bindi. Stesso risultato anche al Senato, dove i 'trasparenti' vincono per 5 a 3, anche se la composizione della squadra che ha scelto di pubblicare online i redditi non è la stessa della Camera. Hanno detto di sì, infatti, il capogruppo di Coesione nazionale Pasquale Viespoli, il presidente dei senatori del Pd Anna Finocchiaro, quello dei senatori del Pdl Maurizio Gasparri, il presidente dei senatori dipietristi Felice Belisario, il capogruppo Udc Gianpiero D'Alia. Non sono disponibili in rete sul sito di Palazzo Madama, invece, i redditi del capogruppo del Carroccio Federico Bricolo, quelli di Giovanni Pistorio, presidente del gruppo Misto di palazzo Madama, e quelli del presidente dei senatori del Terzo Polo e leader di Alleanza per l'Italia Francesco Rutelli, che però ogni tre mesi pubblica la propria situazione patrimoniale e il saldo dell'estratto conto sul suo profilo facebook. Fra quanti, alla Camera, hanno dato l'ok per la pubblicazione in rete dei redditi anche alcuni ex ministri del governo Berlusconi, come Franco Frattini e Renato Brunetta, mentre, almeno per ora, non compare la dichiarazione dei redditi dell'ex ministro dell'Economia Giulio Tremonti e dell'ex titolare della Difesa Ignazio La Russa. Il numero dei deputati che ha dato il via libera alla pubblicazione dei dati patrimoniali on line è comunque in aumento, dai 205 di febbraio, infatti, gli 'onorevoli redditi' in rete sono passati ai 253 di giugno. Quanto al governo, Monti ha imposto per tutti, se stesso compreso, la pubblicazione on line dei redditi. E così è stato. Leggi i commenti I commenti dei lettori In caricamento.. 
RISCONE DI BRUNICO - Il risultato non conta, perché il 9-0 alla Val Pusteria non può avere valore di attendibilità. E nonostante fosse soltanto una partita "senza nessuna indicazione tattica", la Roma però ha riscoperto Zeman, dicendo addio a tiki taka per ritrovare velocità e verticalizzazioni. Oltre a Totti: non più centravanti ma esterno a sinistra. Come una volta. "Non c'è nulla di definitivo in questa squadra". Zeman prende le distanze dagli esperimenti estivi di un caldo pomeriggio di luglio, durante il primo test della sua Roma seconda. Ma non dalle proprie idee. perché in Totti esterno a sinistra, come 13 anni fa, lui crede davvero. "Io Francesco lo conosco in quella posizione", ha detto senza tradire emozione. Aprendo poi, forse più per convenienza che per convinzione, ad una posizione alternativa: "Ma può fare anche il centravanti". In generale quello che ha colpito sono stati i movimenti. O, almeno, i primi tentativi di eseguire qualcosa di mai neanche provato davvero, se non in una fugace infarinata la mattina prima della partitella: "I giocatori non avevano compiti precisi, volevo vedere come giocavano insieme", l'idea del Boemo sul test. E che però qualche indicazione generale l'ha anche fornita: "Ho visto molte coppie che si cercano, altri giocatori invece non si trovano". Come Lamela, quasi una piccola delusione per Zdenek: "Oggi non ha fatto bene ma ha grandi qualità e lavorandoci potrà dare un apporto importante". Al contrario di Bojan, apparso già pronto nonostante carichi di lavoro intensissimi fin dai primi giorni, e le corse con quei sacci da 10 chili quasi più grandi di lui: "È un giocatore importante e riuscirà ad entrare negli schemi", assicura Zeman. Che però anche a lui non risparmia la ramanzina: "Ora gioca troppo individualmente, ha fatto un bel gol ma non basta". Una cosa è certa: con il suo gioco, l'attenzione maggiore sarà rivolta a quelle fasce per le quali Sabatini cerca rinforzi sul mercato ("Per Jung abbiamo parlato con un intermediario, ma non credo l'Eintracht se ne liberi", il pensiero del ds). Zeman, invece, ha lavorato con ciò che ha a disposizione: "È difficile, ma quelli che ho possono fare quel gioco. Da domani prepareremo qualche giocata". Intanto però il bilancio del campo non è stato esattamente esaltante, a sentire i giudizi del Boemo sulla partita di José Angel, Taddei e Rosi: "Questi giocatori hanno già giocato in quella posizione. Ma io credo che per ora difendono e attaccano a metà. Bisogna migliorare". Promossi invece i giovani, a cominciare da Florenzi, autore anche del quarto gol. "Loro sono andati benino - sorride l'allenatore - in questo momento hanno più voglia di mettersi in mostra". Non sarà giovanissimo, ma anche Totti è sembrato aver voglia di mettersi in mostra: durante l'allenamento fino a oggi, domani dopo l'ennesima faticata mattutina, lo farà anche davanti ai microfoni, Zeman permettendo: "Bisogna vedere se c'avrà la forza". Leggi i commenti I commenti dei lettori In caricamento.. 
Il presidente della Repubblica amato da tutti, Sandro Pertini, da una parte; lo storico medico di Alassio Giacomo Natale, dall’altra. Sui loro nomi è un atto una battaglia che sta spaccando il Comune di Alassio. La strana sfida che vede contrapposti Pertini e Natale e sull’intitolazione della casa di riposo della Fenarina. E ad Alassio scoppia la guerra. Il sindaco di centrosinistra Roberto Avogadro, diventato famoso anni fa per aver vietato di passeggiare in bikini nel centro storico, vorrebbe dedicare la residenza per anziani a Pertini. Il consigliere del centrodestra ed ex sindaco, Marco Melgrati, propone il dottor Giacomo Natale, figura carismatica della località balneare. «Natale è stato per anni uno stimatissimo medico, da sempre impegnato nel sociale, e uomo di grandissima fede. Noi pensiamo a lui come un angelo custode per i nostri anziani nella nuova casa di riposo», commenta Melgrati sottolineando che non ha nulla contro l’idea di ricordare Pertini, ma in altro modo. «Il sindaco Avogadro, con questa scelta, dimostra di essere succube e prono alla componente prevalente di sinistra della propria amministrazione». Avogadro non si scompone: «Le segnalazioni avanzate dagli amici del quartiere della Fenarina non cadranno nel vuoto. Come abbiamo dedicato una strada all’indimenticato don Ermanno Piantanida, sacerdote e figura di riferimento per la comunità locale, non ci dimenticheremo del dottor Giacomo Natale al quale dedicheremo una piazza o una strada». E così dopo la statua di Totò (che era stata fatta sistemare dall’ex sindaco Melgrati), ‘sollevata’ da piazza Stalla per far posto a quella del conte Luigi Morteo, altro benefattore alassino, ora la disputa in Comune è su Pertini e il geriatra Natale. «Ad Alassio non esisteva nulla dedicato all’ex Capo dello Stato abbiamo ritenuto valida l’idea di dedicargli la Rsa», conclude Avogadro. 
ATENE - Il governo di Antonis Samaras incassa la fiducia dal Parlamento greco: l'ok alla coalizione guidata dal leader di Nea Democrazia, cui partecipano il socialista Pasok e la sinistra moderata Dimar e che sostengono il piano di austerity previsto dal piano di salvataggio della troika Ue-Bce-Fmi, è arrivato poco prima della mezzanotte in Italia, con 179 voti (tutti quelli della maggioranza) a favore su un totale di 300 votanti, dopo un lungo dibattito iniziato venerdì scorso. Ed è arrivato proprio a poche ore dall'Eurogruppo in programma a Bruxelles chiamato, tra le altre cose, anche a esaminare i problemi della Grecia, gli aiuti chiesti da Cipro e la ricapitalizzazione delle banche spagnole. "L'obiettivo del governo è quello di garantire il posto della Grecia nell'area dell'euro, in risposta a chi la vuole minare e come ha dimostrato di volere il popolo greco", ha detto Samaras durante le sue dichiarazioni programmatiche sottolineando che "il nostro principale  obiettivo è contenere la recessione". "La Grecia - ha aggiunto - non chiede l'elemosina, non chiede sconti. Siamo pronti a promuovere delle grandi riforme strutturali, non perchè lo chiede il programma di risanamento economico ma perchè esse rafforzeranno lo sviluppo e l'occupazione" del Paese, ha aggiunto sottolineando la necessità di accelerare sulla strada delle riforme richieste dai creditori e dalla Troika (Bce, FMI e UE) e spingere l'acceleratore sul vasto programma di privatizzazioni. Uscito vincitore dalle elezioni del 17 giugno scorso, contro il suo principale rivale, Alexis Tsipras leader della sinistra radicale (Syriza), Samaras ha sottolineato al Parlamento greco la "determinazione a condurre una serie di importanti riforme", dando "priorità alle privatizzazioni, che saranno accelerate" e impegnandosi ad andare anche "oltre" quanto previsto dal piano internazionale. Un programma, quello delle privatizzazioni, snocciolato - nel corso del dibattito parlamentare - dal ministro delle Finanze Yannis Stournaras, che ha elencato una lista che include aziende elettriche pubbliche (DEI), dell'acqua (EYDAP) e delle poste (Elta), ma anche aeroporti, ferrovie, porti o piccoli ospedali regionali. La Grecia punta, inoltre, a ottenere due anni in più per azzerare il deficit e per risanare i conti a causa della profonda recessione in cui si trova il Paese (con un Pil 2012 atteso registrare una contrazione di oltre il 6%) offrendo, in cambio, il rispetto totale del piano di risanamento concordato con l'Europa. "Chiediamo due anni in più per il risanamento", ha detto Samaras. Anche Evangelos Venizelos, leader del partito socialista Pasok che partecipa alla coalizione del governo Samaras, ha sottolineato la necessità di avere "più tempo", auspicando una dilazione dei tempi per il risanamento "di tre anni, alla fine del 2017". 
«Non basta. Troppo comodo. E poi, al lungo elenco delle scuse, mancano i veri protagonisti. Manca Claudio Scajola che era il ministro degli Interni, manca Gianfranco Fini che era il vicepremier, manca De Gennaro che era il capo della polizia. E mancano i vertici di Cgil, Cisl e Uil: ancora oggi ci devono spiegare perché, a differenza della Fiom, non erano in piazza con noi». Il sottosegretario De Gennaro ha appena chiesto scusa. Dice: “Resta nel mio animo un profondo dolore per tutti colore che a Genova hanno subito torti e violenze”. «E cosa vuol dire? Cosa ha fatto l’allora capo della polizia De Gennaro affinché quei torti e quelle violenze non fossero inferti?». Come si chiude, allora, la partita? «Riaprendo il processo di piazza Alimonda. Solo così, solo trovando verità e giustizia sulla fine di Carlo Giuliani e sull’assalto premeditato ad un immenso corteo di persone pacifiche sarà possibile voltar pagine. Attenzione, ho detto voltar pagina: non chiudere il libro, perché quello resterà aperto. Sempre». Se c’è un’autorità morale in grado di indicare “a che punto è la notte” — dopo la sentenza della Cassazione sull’assalto alla scuola (in realtà Pertini, anche se nell’immaginario collettivo è passato il nome Diaz) che ha portato alla decapitazione dei vertici della polizia — quella autorità è don Andrea Gallo. Contento della sentenza? «Figuriamoci se non sono contento: sono sempre felice quando vince la verità. Da religioso e da partigiano. Dico però che la mole di prove era talmente schiacciante che non poteva esserci un esito diverso. Dico anche, con la medesima evidenza, che mancano alcuni nomi, tra i condannati. Prenda De Gennaro: se veramente i suoi collaboratori avessero fatto questo macello senza avvertirlo andrebbero condannati per insubordinazione, fucilati alle spalle. E il signor Manganelli, che oggi si scusa tanto, era il vicecapo della polizia: anche lui non c’era e se c’era dormiva?». Poi ci sono quello che nemmeno ci pensano, a chiedere scusa. «Il caso più clamoroso è quello del ministro degli Interni. Qualche giorno dopo, per maggiore onore e gloria di Scajola, il Secolo pubblicò il diario della di lui moglie, con tanti passaggi edificanti. “Venerdì sera mio marito arriva a casa stanchissimo — spiega lady Scajola — e sabato mattina dormiamo tanto e poi andiamo a fare shopping. Alle nove siamo già a letto, alle dieci Claudio riceve una telefonata, accende la lucina da letto, non l’ho mai visto così bianco in faccia”. Stavano assaltando la Diaz e al signor ministro lo dicono a cose fatte. Era tutto nelle mani di De Gennaro, che dall’inchiesta nemmeno viene sfiorato». Non è l’unico. «Il signor Gianfranco Fini ancora oggi ci deve dire cosa è andato a fare, con Bornacin, a San Giuliano, quali ordini ha impartito, perché dal momento della sua visita è cambiato l’atteggiamento delle cosiddette Forze dell’Ordine». Fini è il presidente della Camera. «E allora? A maggior ragione, essendo la terza carica dello Stato, dovrebbe essere cristallino e spiegare ogni suo gesto. Signor Fini, perché un corteo pacifico e autorizzato, tranquillo e gioioso, è stato assalito in via Tolemaide? E poi, all’elenco delle scuse, mancano i sindacati. Non con lo stesso livello di responsabilità, d’accordo, ma qualcuno lo vuole dire che se la Cgil avesse fatto il servizio d’ordine non ci sarebbero stati i Black bloc o comunque i danni sarebbero stati molto, molto più contenuti? I vertici del sindacato — Cgil, Cisl e Uil — ci vogliono dire perché hanno lasciato alla sola Fiom il compito di scendere in piazza con cinquecentomila persone? Ho sentito pontificare la Camusso, mi viene da sorridere: adesso tutti parlano di verità e giustizia, senza chiedersi perché allora si sono girati dall’altra parte». Adesso ringraziamo i magistrati e voltiamo pagina? «Certo, ringraziamo i magistrati, e soprattutto quelli della Corte d’Appello che sono stati coraggiosissimi. Ma non voltiamo pagina. Per voltarla serve chiarezza su cosa è successo intorno a piazza Alimonda. E poi, ricordiamocelo tutti e con buona pace del giudice Caselli, se i nemici dell’economia imperante al G8 erano tutti quei ragazzi che gridavano “Un altro mondo è possibile”, oggi i nemici dell’economia imperante sono i ragazzi della Val di Susa. Li caricano come allora e loro, come allora, chiedono giustizia. Attenzione a non girarci dall’altra parte, ancora una volta». 
