ROMA - Crolla un'incerottata Macerata (primo ko europeo) a Lubiana 3-1 (25-23, 25-13, 21-25, 25-23) e vola Trento 3-0 (25-23, 25-21, 25-16) contro il Tours: questi i verdetti del penultimo turno della main phase della Champions league di volley. Giovedì, sempre alle 20.30, di scena la Bre Banca impegnata in Francia contro l'Arago de Sete. I piemontesi sono a caccia del punto per restare matematicamente in testa al girone, dopo aver messo in cassaforte la qualificazione nel turno precedente. Ai galletti, per sperare nel passaggio ai playoffs a 12, serve una vittoria netta. TRENTO SENZA SOSTE - L'Itas Diatec Trentino non conosce soste, la marcia trionfale della squadra allenata da Radostin Stoytchev, da domenica scorsa tornata in testa alla classifica del campionato di serie A, prosegue pure in Champions league. I campioni del mondo piegano i transalpini in un'ora e sedici minuti di gioco e mettono in cassaforte, con una serata europea di anticipo, il primo posto nel girone. I gialloblù entrano in campo con la giusta mentalità e rischiano solo nella fase centrale del secondo set, per il resto la partita è sempre nelle mani della squadra trentina. Alla serata storta di Osmany Juantorena fa da contraltare la buone vena di Stokr (14 punti), miglior giocarore del match, e capitan Kaziyski (14 punti). Spalleggiato da Djuric che con il 60 per cento in attacco e tre muri diventa fondamentale in alcuni frangenti della partita. Nel complesso Trento attacca con un buon 58 per cento contro il 39 per cento degli avversari. Tra i francesi del Tours in evidenza Baranek con 15 punti. Nel primo set i campioni del mondo entrano in partita dopo il primo time out tecnico e prendonole redini del gioco in mano. Merito soprattutto di Birarelli, Stokr e Kaziyski. Il parziale si chiude in discesa per i padroni di casa. Nel secondo set partenza a razzo dei francesi che provano a invertire la rotta. Coach Stoytchev fa riposare Juantorena, poco preciso in ricezione, sostituito da Lanza. A suonare la carica soprattutto il centralone Mitar Djuric, positivo a muro e nei primi tempi. A coadiuvare il greco il solito Stokr. Dominio ancora più netto nella terza frazione, gli uomini in maglia bianca vogliono chiudere in fretta la pratica e sprecare poche energie. Nel momento conclusivo addirittura i dolomitici vincono con un punteggio pesante nei confronti del gruppo transalpino. La novità arriva dalla presenza di Lanza al posto di Juantorena per tutta la frazione. Il tecnico bulgaro concede pure la possibilità di respirare aria europea a Burgsthaler e Uchikov, con Birarelli e Stokr a rifiatare. MACERATA SI ARRENDE - Periodo sfortunato per la Lube che in Slovenia, senza diversi titolari, non può fare di più. Lubiana non si lascia sfuggire la ghiotta occasione e con il contributo di Kovacevic (18 punti) stende i favoriti marchigiani. Macerata, comunque, rimane saldamente al comando del girone. Miglior realizzatore del sestetto allenato da Alberto Giuliani Stankovic con 19 punti (50 per cento in attacco, due ace e due muri) schierato per l'occasione nel ruolo di opposto. Buona la prova di Kooy con 15 punti e una grossa mano in ricezione. Per quanto riguarda la Coppa Cev giovedì alle 20.30 riprende il cammino dell'Andreoli Latina. Ai quarti di finale (gara di andata) affronterà, al PalaBianchini, la formazione austriaca del Posoijlnica. La gara di ritorno è prevista a campo invertiti mercoledì 12 alle 19. Per la Challenge cup, ancora giovedì (ore 19), nei sedicesimi di finale la Copra Piacenza sarà impegnata a Tallin. Girone C . Trento-Tours Vb 3-0, Kozle-Stella Rossa Belgrado (giovedì, ore 18). Classifica : *Trento 15 punti. Kozle, *Tours Vb 6, Stella Rossa Belgrado 0. *una partita in più. Girone D. Lubiana-Macerata 3-1, Lennik-Generali Unterhaching 1-3. Classifica : Lube Macerata 12 punti, Lubiana 10, Generali Unterhaching 8, Lennik 0. Girone G: Arago de Sete-Cuneo (giovedì, ore 20.30), Remat Zalau-Assecco Resovia 0-3. Classifica : Cuneo 12 punti, *Assecco Resovia 9, Arago de Sete 5, *Remat Zalau 1. *Una partita in più. Leggi i commenti I commenti dei lettori 
DONETSK - Non poteva passare il testimone nel modo migliore. All'ultima da titolare in panchina prima di restituire, già da Palermo, lo scettro a Conte, Angelo Alessio si gode la nuova impresa della Juve: "Abbiamo disputato una grande partita e sono felicissimo anche per il 1° posto. Sapevamo che era una gara difficile, eravamo consapevoli della forza dei nostri avversari. Ma li abbiamo affrontati con la giusta determinazione e abbiamo vinto con merito. Al di là dell'autogol, infatti, non dimentichiamo che c'era una rigore per noi nel primo tempo e, una volta bloccati gli attaccanti, i nostri avversari non hanno una grande organizzazione di gioco per poter supportare i loro avanti. Abbiamo preso consapevolezza della nostra forza contro il Chelsea e l'abbiamo conferma stata stasera''. Alessio non fa previsioni per il sorteggio ma scegli chi evitare: ''Se potessi escluderei il Real Madrid. Per il resto una vale l'altra''. BONUCCI: SIAMO PIU' SICURI - Bonucci già guarda avanti: ''Sarà comunque dura, chiunque ci capiti. Dovremo essere pronti e giocare al massimo per andare avanti". Poi spiega come è stata costruita la vittoria: "'Rispetto a Torino li abbiamo aspettati e abbiamo sfruttato il gioco di rimessa. A mano a mano che vai avanti aumenta la sicurezza, anche oggi abbiamo giocato una partita intelligente e siamo riusciti a colpire di rimessa. Il merito è di chi ci manda in campo in un certo modo. Chiellini? Stava bene, si è sentito indurire il polpaccio, ma è rimasto in campo fino alla fine". CHIELLINI E LA DEDICA A PEPE - E lo stesso Chiellini è euforico: ''Abbiamo dimostrato di essere una grande squadra, che può giocarcela contro chiunque. Vincere qui a Donetsk è un'impresa: abbiamo dato il 110 per cento e forse meritavamo anche qualcosa di più dell'1-0. La dedica va a Simone Pepe: sta passando un periodo difficile, per via degli infortuni, ma noi lo aspettiamo. Ora? L'unica squadra da evitare è il Real Madrid''. LICHTSTEINER VUOLE IL CELTIC - Lichtsteiner, uno dei migliori, sceglie dal mazzo: "se dovessi scegliere, prenderei il Celtic. Stasera sono contento perché non abbiamo sofferto. Non abbiamo regalato grandi occasioni e non era facile su questo campo. Anche in campionato dobbiamo proseguire su questa strada, contro il Toro abbiamo ritrovato la mentalità per tornare al successo''. GIOVINCO SI PRENDE IL GOL - L'autore del mezzo gol (ufficialmente è autorete di Kucher), Giovinco, rivendica la paternità della segnatura, nonostante Lichtsteiner, autore dello splendido assist, per prenderlo in giro dice che gli era sembrato l'avesse toccata l'avversario: "Sì, sarà anche vero - risponde Giovinco - ma io la palla l'ho toccata: non so se in modo decisivo, però se non avessi fatto quel movimento il difensore l'avrebbe respinta. Se giochi tanto prendi anche convinzione. Ma la cosa più importante è essere organizzati, perché questo fa la differenza". Leggi i commenti I commenti dei lettori 
DONETSK - Bentornata tra le grandi. Nella serata del dentro o fuori la Juve non tradisce e con una prova maiuscola si guadagna a Donetsk la qualificazione agli ottavi di Champions, chiudendo addirittura al primo posto il proprio girone. Un traguardo atteso da 4 anni che premia il grande lavoro compiuto in 17 mesi da Conte che ha restituito ai bianconeri la forza e il blasone di un tempo. VIDAL L'UOMO IN PIU' - La Juve non poteva perdere ma, in pratica, ha rischiato il minimo. Ha giocato da grande squadra e, alla fine, malgrado le bastasse un pari, si è andata a prendere un successo, sì fortunoso (arrivato su autorete in un'azione viziata da fuorigioco), ma meritato sul piano del gioco. I bianconeri hanno costruito il successo con un'attentissima cerniera davanti alla difesa, grazie soprattutto all'encomiabile lavoro di protezione dell'onnipresente Vidal, e hanno tremato solo in avvio di ripresa quando una corta respinta di Buffon su una punizione di Rakitsky è stata messa a lato di un soffio da Texeira. OTTIMI ANCHE CHIELLINI E LICHTSTEINER - Poi, però, sono passati e hanno mostrato maturità, gestendo con forza ed equilibrio le sfuriate degli ucraini desiderosi di non perdere il primato proprio all'ultimo, davanti al proprio pubblico. Oltre a Vidal meritano un plauso Chiellini, autore di una prova straordinaria malgrado un dolore al polpaccio che lo ha tormentato per tutta la gara, e Lichtsteiner, stantuffo inesauribile sulla fascia destra, per di più decisivo in occasione dell'autogol di Kucher. UNO SHAKHTAR SONNOLENTO - Recuperato Chiellini e schierato Pogba al posto dello squalificato Marchisio, Conte si è affidato al solido 3-5-2 per arginare le velleità dello Shakhtar. In realtà, però, non ce n'è stato più di tanto bisogno. Lo Shakhar, al contrario di quanto visto a Torino, è parso poco convinto fin dalle prime battute ed è bastata una Juve attenta per non far rischiare nulla a Buffon. RIGORE NEGATO AI BIANCONERI - Più vicina al gol è andata decisamente la Juve che prima si è vista negare un evidente rigore per una parata di Fernandinho su un  colpo di testa di Chiellini indirizzato verso la porta e poi ha sfiorato il bersaglio con un diagonale di Giovinco che ha lambito il palo a Pyatov ormai superato. PALO DI PIRLO, AUTOGOL DI KUCHER - Lo Shakhar ha provato a cambiare passo in avvio di ripresa ma non è andato oltre la suddetta occasione capitata a Texeira. La Juve non ha tremato e, dopo aver colpito un palo esterno con Pirlo, è passata sfruttando un pasticcio di Kucher su un cross teso dalla destra di Lichtsteiner lisciato da Giovinco. PALO DI ILSINHO - Lucescu ha gettato nella mischia Ilsinho al posto di Texeira e, per poco, il brasiliano col passaporto italiano non lo ha premiato colpendo un palo su un cross dalla sinistra di Rat. E' stato l'unico altro brivido corso da Buffon che, protetto dalle attente chiusure di Barzagli, Bonucci e Chiellini, ha potuto godersi fino in fondo la serata ucraina. E ora ci sarà da divertirsi. SHAKHTAR-JUVENTUS 0-1 (0-0) Shakhtar (4-2-3-1): Pyatov 6, Srna 6.5, Kucher 5.5, Rakitskiy 6.5, Rat 6.5, Fernandinho 6.5, Stepanenko 5,5, Teixeira 5.5 (19' st Ilsinho 6.5), Mkhitarian 5.5, Willian 6, Eduardo 5 (1' st Devic 6). (14 Kobin, 32 Kanibolotski, 38 Kryvtsov, 19 Gai, 20 Douglas Costa). All. Lucescu. Juventus (3-5-2): Buffon 6,5, Barzagli 7, Bonucci 7, Chiellini 7.5, Lichtsteiner 7.5, Vidal 7.5, Pirlo 7, Pogba 7, Vucinic 6.5 (42' st Matri sv), Giovinco 7 (46' st Giaccherini sv). (30 Storari, 4 Caceres, 39 Marrone, 20 Padoin, 27 Quagliarella). All. Alessio. Arbitro : Eriksson (Svezia) 5,5. Rete : 10' st aut. Kucher Angoli : 7-1 per lo Shakhtar Recupero : 2' e 3' Ammoniti : Vidal, Stepanenko, Eduardo, Kucher, Chiellini per gioco falloso, Mkhitarian per simulazione Leggi i commenti I commenti dei lettori 
ROMA - Poche ore dopo un vertice del Pdl finito male , Silvio Berlusconi torna a rilasciare dichiarazioni, con una nota ufficiale. E fa chiaramente capire che è pronto a ricandidarsi: "Me lo chiedono in molti, il Paese è sull'orlo del baratro". "Sono assediato dalle richieste dei miei perché annunci al più presto la mia ridiscesa in campo. La situazione oggi è ben più grave di un anno fa quando lasciai il governo". "Non lo posso consentire e ciò determinerà le scelte che prenderemo assieme nei prossimi giorni". "L'economia è allo stremo - continua Berlusconi - un milione di disoccupati in più, il debito che aumenta, il potere d'acquisto che crolla, la pressione fiscale a livelli insopportabili. Le famiglie italiane angosciate perché non riescono a pagare l'Imu. Le imprese che chiudono, l'edilizia crollata, il mercato dell'auto distrutto. Non posso consentire che il mio Paese precipiti in una spirale recessiva senza fine. Non è più possibile andare avanti così. Sono queste le dolorose constatazioni che determineranno le scelte che tutti insieme assumeremo nei prossimi giorni". Leggi i commenti I commenti dei lettori 
ROMA - Celtic e Galatasaray, insieme alla Juventus, sono le ultime squadre a comporre il tabellone delle top 16 di Champions League. Benfica e Cluj devono accontentarsi di un posto in Europa League, così come il Chelsea, prima detentrice ad uscire già al termine della fase a gironi. Il Bayern Monaco difende il primo posto nel Gruppo F dall'attacco del Valencia, mentre per il Barcellona, già qualificato, la serata del Camp Nou è rovinata dall'infortunio a Leo Messi. CHELSEA-NORDSJAELLAND 6-1 Mentre la Juventus espugna la Donbass Arena, il Chelsea si consola con il primo successo della gestione Benitez. Il Nordsjaelland resta in partita per poco più di un tempo a Stamford Bridge. I 'Blues' partono subito forte, creando palle-gol a raffica ma trovando la resistenza di un ottimo Hansen. A sorpresa, alla mezz'ora sono i danesi ad avere la più ghiotta delle occasioni: l'arbitro concede un penalty per un mano di Cahill, fuori area, ma Cech ipnotizza Stockholm. La storia si ripete due minuti dopo, a parti invertite, con Hansen che blocca il rigore calciato da Mata. Passano altri quattro minuti e il Chelsea ottiene un nuovo rigore, molto dubbio: se ne incarica David Luiz e il Chelsea, finalmente, passa. Trovato il vantaggio, i 'Blues' si sbloccano e, prima del riposo, raddoppiano con Torres. Stamford Bridge trema subito dopo il rientro in campo, quando Lorentzen pesca John per il tocco morbido che vale il 2-1: è un fuoco di paglia, perché il Chelsea comincia a macinare gioco e trova subito il terzo gol con Cahill, bravo a girare di testa sulla punizione di Mata. Le reti di Mata, ancora Torres e Oscar rendono ancora più rotondo il risultato, fissato sul 6-1 quando mancano ancora venti minuti al termine. È una vittoria inutile, il Chelsea è la prima detentrice della Champions League ad uscire di scena al primo turno, ai 'Blues' resta l'Europa League. BAYERN MONACO-BATE BORISOV 4-1 In una partita che aveva ben poco da dire, il Bayern Monaco si assicura il primo posto nel gruppo F, battendo un Bate Borisov già certo del posto in Europa League. Sono i tedeschi i più motivati, controllano la partita e accelerano a piacimento, sfondando a metà del primo tempo: iniziativa sulla sinistra di Shaqiri, cross basso per il tap-in vincente di Gomez. Nello strapotere bavarese, Boateng prova a ravvivare la partita in avvio di ripresa, facendosi espellere per un fallaccio ai danni di Kontsevoi, ma l'inferiorità numerica non cambia le cose: è il Bayern a controllare il gioco e trovare presto il raddoppio, col destro acrobatico di Mueller su torre di Schweinsteiger. Prima di metà ripresa, Shaqiri chiude il conto schiacciando a rete, di testa, sul cross di Gomez, nell'insolita veste di rifinitore. Al 69' si ristabilisce la parità numerica, con l'espulsione di Polyakov, ma c'è tempo per altri due gol nel finale di gara: prima Alaba firma il poker, sfruttando il corner di Ribery, poi Filipenko, all'89', segna il gol della bandiera per il Bate con un bel destro dal limite. LILLE-VALENCIA 0-1 Il Lille, già fuori dall'Europa, fa di tutto per difendere almeno l'onore di fronte a un Valencia che ancora coltiva speranze di primato nel girone. Nel primo tempo, piacciono di più gli spagnoli, che passano al 35': Jonas subisce fallo in area, ottiene il calcio di rigore e lo trasforma, battendo inesorabilmente Elana. Il Lille, dal canto suo, ha uno scatto d'orgoglio nella ripresa, andando più volte vicina al pareggio. Rodelin trova la respinta sulla linea di Valdez, a portiere battuto, mentre nel finale è prima Guaita a chiudere la porta a Kalou, poi Payet colpisce la traversa con un gran tiro da fuori. Nulla da fare per i francesi, che chiudono una campagna europea stregata. BARCELLONA-BENFICA 0-0 Nessuno sorride al termine della serata del Camp Nou, che vede il Benfica bloccato sullo 0-0 da un Barcellona in formazione "B". La partita, soprattutto nel primo tempo, vede le 'Aquile' di Lisbona, in corsa per un posto nella seconda fase, alla caccia della vittoria che la proietterebbe agli ottavi di finale. Rodrigo ha presto una palla-gol molto invitante, ma spara a lato a tu per tu con Pinto; ancora più sfortunato Lima, che colpisce il palo, mentre il dodicesimo di Vilanova si fa applaudire anche su Ola John. Il Barcellona appare più vivo nella ripresa, mentre la spinta del Benfica va man mano affievolendosi, soprattutto quando il Celtic trova il gol del 2-1 sullo Spartak. L'ingresso di Messi accende i riflettori sulla 'Pulce', all'inseguimento del record di gol in un anno solare, detenuto da Gerd Muller. Al minuto 84, l'argentino ha una buona occasione quando evita Artur in uscita, ma il portiere è lesto a rientrare in posizione per intercettare il pallonetto del fuoriclasse: finita l'azione, Messi resta a terra ed esce in barella. La prima diagnosi parla di contusione al ginocchio sinistro, giovedì gli esami chiariranno l'entità del danno. Il Benfica porta gli ultimi assalti ma Maxi Pereira, al 95', spara in curva il tiro-qualificazione. CELTIC-SPARTAK MOSCA 2-1 Mentre il Benfica non riesce a sbloccare il risultato al Camp Nou, il Celtic Park esulta per un risultato storico. I biancoverdi sono tra le prime sedici d'Europa, grazie al successo su uno Spartak che, seppur già fuori da tutto, onora l'impegno fino in fondo. Il vantaggio scozzese arriva a metà del primo tempo, quando Hooper approfitta di un erroraccio di Insurralde per involarsi verso la porta e battere Pesyakov. Il vantaggio biancoverde dura fino al 39' quando Emenike si porta a spasso mezza difesa del Celtic e scarica sul fronte destro dove Ari, liberissimo, scavalca Forster con un pallonetto, eludendo il disperato tentativo di respinta di Wilson. È comunque il Celtic a fare la partita, trascinato dal suo pubblico, e al 52' Samaras viene fermato dal palo. Buona chance anche per Mulgrew, sul cui colpo di testa è strepitoso Pesyakov. Non può nulla il portiere russo all'82': Commons va sul dischetto per trasformare un rigore alquanto dubbio, il pallone sbatte sotto la traversa e si insacca, regalando un sogno al Celtic. MANCHESTER UTD-CLUJ 0-1 Nonostante una partita tutta all'attacco, il Manchester United cede ad un Cluj che, comunque, dovrà accontentarsi di un posto in Europa League. È il Cluj a creare le prime occasioni da rete, mettendo in difficoltà lo United con Rafael Bastos prima e con Sougou poi. La reazione dei Red Devils è violenta, con palle gol a grappoli fallite dagli uomini di Ferguson (clamorosi, soprattutto, gli errori di testa di Smalling da pochi passi, in due occasioni). La punizione arriva, puntuale, in avvio di ripresa: Luiz Alberto, con un pregevole tiro di esterno destro, insacca nel sette alla sinistra di De Gea. Ferguson non ci sta e le prova tutte, inserendo Scholes insieme a quattro punte (aggiungendo Macheda a Rooney, Welbeck ed Hernandez), ma i romeni resistono stoicamente fino alla fine, portando a casa una vittoria prestigiosa quanto inutile. BRAGA-GALATASARAY 1-2 Nonostante sia già fuori dai giochi, il Braga ci mette il cuore per dare una soddisfazione ai suoi tifosi nell'ultima partita di questa campagna europea. Il primo tempo contro il Galatasaray è un monologo lusitano, con diverse occasioni da rete. Vinicius, sotto misura, non riesce a trovare il varco vincente sugli sviluppi di un calcio piazzato; è bravo Muslera, invece, sul bel colpo di testa di Ismael. Poco oltre la mezz'ora, Melo cicca un rinvio favorendo Mossorò: il brasiliano, con un gran destro a giro dalla lunetta, porta avanti il Braga. Nella ripresa, la rabbiosa reazione degli uomini di Terim porta presto i suoi frutti: al 58' Quim non può nulla sulla splendida torsione di Burak Yilmaz, che raggiunge Cristiano Ronaldo in testa alla classifica marcatori della Champions. Il pari non basta ai giallorossi di Istanbul, che rischiano di capitolare ancora su un colpo di testa di Ismaily, fuori di poco. Il gol qualificazione arriva al minuto 78, quando il tiro di Felipe Melo, respinto da Quim, viene ribadito in rete da Aydin Yilmaz. Allo scadere, Burak potrebbe rimpinguare il suo bottino europeo, ma l'incrocio dei pali gli dice di 'no'. Avrà altre occasioni, nella seconda fase del torneo. Leggi i commenti I commenti dei lettori 
Gianni Rondolino, ottant'anni da poco compiuti, non è solo l'indiscusso fondatore del Torino Film Festival, ma anche un grande appassionato di cinema con le idee molto chiare sul futuro. E ora interviene con nettezza nella querelle che divide il complicato mondo dei cinefili torinesi: "Se si vuole un regista alla guida del Tff, Salvatores è un ottimo nome. Ma, a quel punto, serve un vice competente e operativo, come Stefano Della Casa. Non è pensabile che un regista in piena attività trascorra mesi e mesi a occuparsi dei programmi di una rassegna come la nostra, che richiede una gran mole di lavoro". Professor Rondolino, ma lei non aveva litigato furiosamente con Della Casa e con Alberto Barbera, proprio per colpa del Festival? "È vero, avevamo litigato e io sono ancora convinto di aver avuto più ragione di loro. Nei quattro anni precedenti alla direzione di Moretti, quando il Festival era condotto dalla coppia Turigliatto-D'Agnolo Vallan, forse non c'erano lustrini e passerelle ma in compenso si era acquisita una grande visibilità internazionale. Poi però Della Casa si è scusato per i modi impetuosi con i quali aveva sostenuto la candidatura di Moretti. E lo ha fatto in tempi non sospetti, oltre due anni fa, scrivendomi più di una lettera". E lei lo ha perdonato? "Perché non avrei dovuto? Barbera e Della Casa erano tra i miei allievi più brillanti, non a caso entrambi hanno diretto il Festival dopo di me e lo conoscono bene. E dopo di loro è cresciuta un'altra generazione, quella di Davide Oberto e Luca Andreotti, che tuttora costituisce l'ossatura della rassegna e che andrebbe senz'altro mantenuta...". Non cita Emanuela Martini, già braccio destro di Moretti e fino a pochi giorni fa di Amelio... "Non la cito perché penso che sarebbe giusto che il Festival tornasse indietro, almeno in parte, alle sue origini e al suo spirito. In questo senso non credo che siano necessarie grandi iniezioni di glamour... Del resto non rivelo nulla di segreto se dico che Martini e Moretti avevano rapporti alquanto tesi, anche perché Moretti vedeva personalmente molti film e faceva valere le sue scelte, mentre Amelio, almeno su questo punto, aveva totalmente delegato a lei i programmi". Salvatores, però, è stato sostenuto fin dall'inizio soprattutto dalla Regione e dal suo assessore alla cultura Michele Coppola. Crede che si troverà un accordo tra le diverse parti istituzionali e politiche? "Me lo auguro. Non conosco la posizione ufficiale della Città, ma sono convinto che il sindaco e il suo assessore non sarebbero d'accordo su una scelta al ribasso per la direzione, e sono altrettanto convinto che in queste decisioni debba prevalere il prestigio e il bene del Festival, non altro". Il Tff non ha soldi e arriva terzo dopo le rassegne di Venezia e Roma. È un problema? "Oggettivamente sì. Io penso che le date torinesi debbano restare quelle tradizionali, in novembre. Ma ora che il Festival non è più autonomo e dipende in qualche modo dal Museo, è inopportuno che chi dirige la Mole sia anche il numero uno della Festa di Venezia. Dipendesse da me, chiederei a Barbera di scegliere: o l'uno o l'altra". 
