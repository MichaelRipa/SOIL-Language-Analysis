ROMA - Sono passati tre giorni dalla nevicata di venerdi, che ha sbattuto in prima pagina la paralisi di Roma, oscurando la portata nazionale dell'eccezionale ondata di maltempo. Che appare chiara tre giorni dopo, quando sulla Capitale splende il sole ma le previsioni non permettono di tirare alcun sospiro di sollievo. E al gelo che taglia la Penisola da Nord a Sud si aggiunge la penuria di gas, a cui il comitato d'emergenza del ministero dello Sviluppo economico rimedia con il contenimento dei consumi industriali a favore di quelli domestici. Ed è polemica anche sull'intervento dell'esercito che le amministrazioni dovranno remunerare. Ma il freddo può essere anche più di un'emergenza: per i senzatetto, per chi si trova isolato, per chi non è più autosufficiente, può rivelarsi una trappola mortale. Almeno sette, oggi, le vittime. Allerta gas . Il concomitante taglio delle forniture di gas dalla Russia innesca l'emergenza riscaldamento. Il ministro dello Sviluppo economico, Corrado Passera, cerca di tranquillizzare: "Le riserve sono lì, a disposizione". Poi al ministero si riunisce l'apposito comitato. Prima decide per l'attivazione della "fase di emergenza" secondo le procedure previste dall'Unione Europea e di avviare la messa in esercizio delle centrali elettriche ad olio combustibile, che consentiranno di contenere i consumi di gas a uso termoelettrico. Poi stabilisce che i consumi industriali siano contenuti per favorire quelli domestici. Misure che inducono all'ottimismo l'amministratore delegato dell'Eni, Paolo Scaroni: "Con le misure che ha preso oggi il comitato d'emergenza gas, si potrà disporre di ulteriori 25 milioni di metri cubi al giorno di gas, circa l'8-9% dei consumi: mi attendo quindi che la situazione si tranquillizzerà durante il prossimo weekend". Intanto le amministrazioni di Venezia e Udine, viste le previsioni meteo, hanno autorizzato l'accensione dei riscaldamenti oltre le 14 ore al giorno. Le vittime del freddo . Sette persone perdono la vita a causa del gelo. Un camionista di 68 anni di Bologna, trovato morto all'interno del suo mezzo parcheggiato lungo la superstrada del Liri, nel territorio del Comune di Avezzano. Un settantenne ha perso la vita ad Ancona. Un indiano, clandestino, di 43 anni è stato trovato morto, a causa del freddo, in un casolare abbandonato nelle campagne del mantovano. Il cadavere congelato di una donna di 48 anni di origine moldava è stato scoperto nel pomeriggio a Como, nel bosco del monte Baradello. Una pensionata di 86 anni è stata trovata senza vita nell'orto vicino alla sua casa, a Bagnoli del Trigno (Isernia): con ogni probabilità è stata colta da malore a causa dello sforzo e della temperatura rigida. A Campomarino Lido (Campobasso), un pensionato di 84 anni è stato trovato morto, ma il decesso era avvenuto da alcuni giorni, nella sua casa, dove era rientrato bagnato e infreddolito. In provincia di Enna un uomo è morto in un incidente stradale causato dal maltempo. Mentre in Valtellina un anziano di 86 anni è morto a seguito di una caduta mentre spalava laneve davanti alla sua abitazione. Roma, dopo le polemiche le denunce . La governatrice Renata Polverini delibera lo stato d'emergenza, con il plauso del presidente della Provincia di Roma, Nicola Zingaretti, e del sindaco di Roma, Gianni Alemanno. Commentando l'accaduto, Polverini attacca Trenitalia ed Enel, mentre spende buone parole per la Protezione civile e il suo capo, Gabrielli, protagonista di un feroce scambio di accuse proprio con il primo cittadino della Capitale. Che invece vanta di essere stato "il primo a evidenziare un problema e adesso tutti mi danno ragione". A Roma si tornerà a scuola mercoledì mentre domani riapriranno gli uffici pubblici. Intanto, fioccano le prime denunce. Al centro degli esposti depositati in Procura ci sono Comune, Protezione Civile, Anas ed Enel. Ed è prevedibile che la Procura dovrà aprire fascicoli sulla paralisi di venerdi scorso. L'Adoc accusa il Comune di essere intervenuto in ritardo "nonostante fosse noto sin dal primo febbraio che ci sarebbero state nevicate consistenti sulla città". Infine, l'Adoc accusa anche il servizio taxi definito "inadeguato alle esigenze dei cittadini". A piazzale Clodio è arrivato anche l'esposto del deputato Pd Renzo Carella che ha presentato anche un'interrogazione parlamentare per capire come l'Enel abbia effettuato la manutenzione delle linee elettriche sui Monti Lepini e nella Valle del Sacco. La società di energia elettrica - accusa Carella - "ha creato il disagio maggiore e il panico nella popolazione a nove gradi sotto zero". Pronti a un'azione legale contro la Società Strada dei Parchi anche i pendolari intrappolati sull'A24. Comuni isolati . Mentre il Codacons organizza la class action per i comuni rimasti isolati, come Olevano Romano, Subiaco e Bellegra, Polverini assicura che "non ci sono più Comuni del Lazio isolati. Oggi abbiamo raggiunto l'ultimo Comune con il quale non avevamo avuto neanche un contatto fisico, cioè Rocca Santo Stefano". "Ci possono essere invece delle case e frazioni isolate - ha aggiunto la presidente della Regione - per questo abbiamo fatto decollare i nostri elicotteri per cercarle noi, proprio perché sono isolate". Ma le notizie, e le segnalazioni dei cittadini, non sembrano avallare una visione così ottimistica. Viene descritta come drammatica la situazione nella Valle dell'Aniene e in Ciociaria . A Olevano Romano, in provincia di Roma, gli abitanti sono da venerdì mattina senza corrente elettrica, senza acqua potabile e con la linea telefonica isolata, scrive una lettrice a Repubblica.it. Quasi tutti i cellulari sono ormai scarichi e comunicare è "praticamente impossibile". "Da ieri stanno arrivando gli uomini dell'esercito, con mezzi spalaneve per ripulire almeno le strade principali. In giornata sono arrivati dei generatori dell'Enel, ma il loro montaggio procede a rilento per i numerosi problemi logistici. La maggior parte degli abitanti si appresta a passare la quarta notte senza luce e riscaldamento". La stessa situazione descritta da un lettore di Alatri (Frosinone), dove "solo oggi è passata una ruspa a liberare la strada principale ma i lunghi viali di accesso alle abitazioni sono stracolmi di neve". "Qualsiasi numero di emergenza componiamo (comune, Enel, carabinieri, polizia.....) non risponde nessuno". Da Ripi, ancora nel frusinate: "Da venerdì mattina il paese è senza corrente elettrica. Dopo una giornata di isolamento telefonico ieri sono  ripresi i primi contatti. Situazione di grave abbandono. Terribile per chi lo vive, estenuante per i familiari lontani". I disagi segnalati su Roma.repubblica.it . Problemi gravi vengono segnalati anche in molti piccoli centri dell' Abruzzo , in particolare dell'Alto Sangro. Milano all'addiaccio . A Milano è ricomparso il sole, ma non è stato d'aiuto alle temperature, scese a -10 , con punte fino a -13. Le massime si sono fermate a -2. Ghiacciata l'acqua della Darsena dove confluisce il Naviglio Grande e quella dell'Idroscalo. Ma soprattutto, acqua che gela provocando lo scoppio dei tubi delle caldaie. Un centinaio gli interventi dei vigili del fuoco per mettere in sicurezza gli impianti, ma molte abitazioni sono rimaste al freddo. Sempre in funzione il piano antifreddo del comune. Altri 150 clochard sono stati ospitati nei centri, 60 nel mezzanino della metropolitana della Stazione Centrale e 90 in uno spazio dell'Ortomercato. Nord al freddo e al gelo. Freddo polare in tutta la Lombardia, in Piemonte, in Veneto. Il termometro è sceso a -35 a Trepalle, frazione di Livigno in Valtellina, -25 gradi a Pian di Marcesina (Vicenza) e -24 nel cuneese, dove, a Fossano, è stato evacuato un condominio a causa di crepe ai muri. Una quarantina di persone è stata ospitata nella stazione ferroviaria e all'istituto salesiano. Ha toccato i 130 chilometri all'ora, il vento di bora a Trieste. La temperatura è scesa 'solo' a -2, ma il record riguarda l'acqua del mare, che ha toccato i -6, la minima più bassa negli ultimi 50 anni. Paradossalmente, per la Valle d'Aosta l'inverno 2011-2012 si sta rivelando come uno dei più caldi degli ultimi 38 anni. La punta di freddo dell'ultimo quarantennio risale al 17 dicembre del 1990 quando il termometro dell'aeroporto alla periferia Est di Aosta ha segnato -18,1 gradi. In questi giorni è sceso a 'soli' -15,8 gradi. All'ospedale Molinette di Torino , prima applicazione del piano di emergenza per il gelo straordinario: oggi l'attività è stata sospesa in tre dei 15 blocchi operatori. Non si ferma, in Liguria, la corsa in giù del termometro: a Sassello, in provincia di Savona, sono stati registrati -22,1. Per trovare temperature minime analoghe bisogna risalire al secolo scorso. A Genova la minima è stata di -4,5 gradi (ottava giornata più fredda negli ultimi 50 anni), la massima di +2 gradi. Domani riaprono le scuole a Bologna dove l'amministrazione comunale ha calcolato che l'emergenza neve sta costando al comune circa 25-30.000 euro all'ora. Le scuole rimarranno chiuse in Romagna; 19 persone sono state fatte evacuare a Cesena. Spazzato il Centro-sud . Lo stato di emergenza è stato deliberato anche dalla giunta regionale abruzzese. Vesuvio innevato e ricoperto dalla cima fin quasi alle pendici; a Napoli, la notte scorsa, la neve è scesa nella zona dei Camaldoli. Neve anche sulla vetta dell'isola di Ischia. Scuole e uffici pubblici chiusi domani e mercoledì a Bari e domani a Foggia. Il sindaco di Bari, Michele Emiliano, ha messo a disposizione anche due palestre per i senza fissa dimora, per un'eventuale emergenza potrà essere utilizzato anche il Teatro Petruzzelli. Neve sulle montagne in Sicilia, pioggia a Palermo e in altre città siciliane. In Sardegna continua a nevicare anche a bassa quota e varie località sulla costa dell'oristanese sono state imbiancate. Fiocchi di neve anche su Oristano. A Sassari mezzi pubblici fermi e domani scuole chiuse. Frequenze ridotte per i traghetti Tirrenia sulla linea Civitavecchia-Cagliari. Viabilità in miglioramento . Per l'Anas, migliora la viabilità sulla rete stradale di propria  competenza, anche se permangono le precipitazioni nevose in molte regioni e ghiaccio è segnalato su alcune strade del Lazio. Anche secondo Viabilità Italia continua a nevicare con intensità diversa, ma senza criticità per la circolazione. Le previsioni . Non sono ottimistiche: la Protezione civile annuncia ancora neve, fino a quote di pianura, su Emilia-Romagna, Marche, Umbria, Abruzzo, Molise, Campania, sui settori orientali della Toscana e sul Lazio centro-orientale. L'area depressionaria, che da giorni sta interessando la penisola, porterà nevicate anche nella giornata di domani. A partire dalla serata di oggi, gli esperti prevedono dunque fiocchi su tutte le regioni centrali, fino a quote di pianura. La quota neve sale invece a 100-300 metri su Sardegna, Basilicata, Puglia centro-settentrionale e zone settentrionali della Calabria, mentre nel resto della Calabria e sulla Sicilia la quota neve è collocata al di sopra dei 400-600 metri. Il Corpo forestale annuncia invece pericolo valanghe "forte" (il quarto dei cinque livelli di rischio) in Piemonte, in Abruzzo, Marche e Molise. Già oggi una valanga si è abbattuta in alta val Venosta su un gruppo di quattro scialpinisti, senza fortunatamente fare vittime vittime. Enel al lavoro nel Centro-sud: 23.900 utenze senza elettricità . Dopo una giornata di lavoro intenso, scendono a 23.900 le utenze senza elettricità nel Centro-sud Italia (erano 29.770 alle ore 16.00). Anche con l'ausilio di gruppi elettrogeni, i tecnici hanno ripristinato altre 6.100 forniture nel Lazio, dove sono ancora 22.000 le utenze senza elettricità. Rialimentate in particolare, 3.100 utenze nella Provincia di Roma dove restano 'fuori rete' 7.000 forniture (erano 10.100 alle 16.00) e 3.000 nel Frusinate, dove sono attualmente sono sprovviste di energia elettrica 15.000 utenze (erano 18.000 alle 16.00). Rispetto ai dati delle 16.00 c'è un peggioramento a Benevento: da 470 si passa a 900 utenze non alimentate. Situazione in miglioramento in Abruzzo con 1.000 forniture disalimentate (erano 1.200 alle 16.00). 
Record nazionale di bocciature all'istituto tecnico per il turismo Caracciolo di Napoli. Nessun bocciato invece al liceo classico di via Ponti a Roma. Stando all'inchiesta condotta dai ragazzi di Skuola. net, i prof delle superiori più severi abitano a Napoli, mentre i più clementi si trovano a Roma. O, se preferite, nel capoluogo partenopeo c'è la maggiore concentrazione di studenti "somari", mentre nella Capitale si concentra "la meglio gioventù" delle superiori italiane. Dipende dai punti di vista. Una informazione che può tornare utile a chi è alle prese con la scelta della scuola dove iscriversi l'anno prossimo. LO STUDIO COMPLETO Lo studio sugli studenti bocciati di tutti gli istituti superiori di nove grandi città italiane (Torino, Milano, Firenze, Venezia, Genova, Roma, Napoli, Palermo e Cagliari), messo in piedi utilizzando i dati che il ministero dell'Istruzione ha inserito in "scuola in chiaro", delinea uno spaccato dell'insuccesso scolastico che merita di essere evidenziato. Lungo lo Stivale, i livelli di bocciatura sono molto differenti tra i diversi indirizzi scolastici  -  licei, istituti tecnici e istituti professionali  -  e anche all'interno della stessa città, basta spostarsi da un quartiere all'altro. E, a dispetto di coloro che da qualche anno dipingono i prof meridionale di manica larga, è proprio al Sud che gli insegnanti bocciano di più. La particolare classifica per città vede al primo posto Napoli, col 27,3 per cento di bocciati, seguita da Cagliari, col 17,8 per cento. In coda, troviamo Roma, con un terzo dei bocciati (8,8 per cento) di Napoli, Venezia e Genova. Gli studenti più impegnati sono quelli dei licei classici (5,2 per cento di bocciati), seguiti dai compagni del liceo linguistico e dello scientifico. In cima alla classifica per indirizzi troviamo i ragazzi dei professionali: 22,8 per cento di bocciatura. Nella top 10 delle scuole "più severe" d'Italia sono presenti 5 scuole meridionali. In vetta spicca l'istituto tecnico-economico Caracciolo di Napoli con lo stratosferico tasso di bocciati del 73,7 per cento. E a seguire l'istituto professionale Silvestri, sempre di Napoli, con il 61,3 per cento di non ammessi alla classe successiva. Sul podio, al terzo posto, una scuola di Palermo: l'istituto tecnico Ferrara, col 46,9 per cento di bocciati. Seguito dal tecnico Giorgi di Milano, a quota 37,9 per cento. Chiudono la lista delle 10 scuole più severe della Penisola ancora un istituto di Napoli, l'artistico Palizzi (35,6 per cento) e l'istituto professionale Pellegrino Artusi di Roma, col 35,5 per cento di bocciati. Ma ci sono anche scuole dove studiare è una pacchia ed è difficile trovare un solo bocciato. En plein di promossi, tra giugno e settembre, al classico e linguistico Setti Carraro/Dalla Chiesa di Milano, allo scientifico Castelnuovo di Firenze e al classico di via Da Garessio di Roma. Per ognuna delle nove città esaminate e per ogni indirizzo scolastico, per un totale di 632 istituti superiori scandagliati, Skuola. net ha individuato l'istituto con più e quello con meno bocciati: un utile confronto per le famiglie che sono alle prese con l'iscrizione al primo anno delle superiori. Meglio una scuola più selettiva o, viceversa, una meno "severa"? Leggi i commenti I commenti dei lettori 
TORINO - "Ibra o non Ibra il Milan resta sempre la squadra da battere. E per noi non sarà facile al Meazza". Così Claudio Marchisio, a margine della cerimonia di premiazione per "I piedi buoni del calcio, commenta i 3 turni di squalifica rimediati dallo svedese che, al momento, salterebbe il big-match con i bianconeri. " C'è sempre il ricorso", mette le mani avanti il centrocampista della Juve, " quindi aspettiamo. Sarà più un problema di Allegri se potrà schierarlo o meno. Noi dovremo pensare a noi stessi e a cercare di fare comunque una grande partita". DOBBIAMO ESSERE PIU' CONCENTRATI - Marchisio torna sullo 0-0 con il Siena e recita il mea culpa: " In certe partite che sulla carta sembrano facili dobbiamo cercare di essere più motivati e concentrati. Cosa c'è mancato? Abbiamo fatto tanto possesso palla ma abbiamo faticato a concretizzare. Peccato perché non abbiamo saputo approfittare della partita in meno e del fatto che il Milan aveva un match difficile contro il Napoli. Detto ciò, comunque, non dobbiamo buttarci giù di morale. La cosa positiva è che siamo sempre primi e, sempre sulla carta, abbiamo anche un calendario più facile". ARBITRI: DUE PESI, DUE MISURE - Il mediano bianconero poi torna sull'episodio del rigore non assegnato alla Juve nel finale: "Ci dà fastidio, certo, perché a Firenze abbiamo visto un'azione simile che lì l'arbitro ha valutato da rigore. Comunque ormai la partita è finita e dobbiamo guardare avanti. Siamo primi ed è quello che conta. Poi dobbiamo pensare a migliorare". IO COME DE ROSSI? CI SONO PRIMA BUFFON E CHIELLINI - De Rossi ha sposato a vita la Roma. Marchisio non pensa ancora di poter ricalcare le sue orme nella Juve, alla ricerca di una nuova bandiera dopo l'imminente addio di Del Piero. "Io futuro capitano? Non so, è presto. Prima di me ci sono Buffon e Chiellini. Sono molto felice per De Rossi, perché so quanto ci tiene alla Roma e ai suoi tifosi". Leggi i commenti I commenti dei lettori 
Mustafa è un venditore ambulante, uno dei tanti. Mi chiedo se il suo nome sia veramente Mustafa o se questo venga usato da tutti i venditori come biglietto da visita. So come si chiama perché è lui a dirlo, di tanto in tanto, avanzando tra gli ombrelloni. Fa caldo e lui cammina sulla sabbia scottante, portando con sé un carico di occhiali da sole, bracciali, collane e cianfrusaglie varie. E mentre affonda i suoi piedi scalzi nella sabbia urla qualcosa... e non la solita canzoncina :"E' arrivato Mustafa, vende tutto e se ne va". No, sorridendo urla: "Grazie Italia! Grazie italiani!". Sembra felice. Continua a  gridare i suoi ringraziamenti, nonostante nessuno compri niente. Lo osservo e lui è già un puntino lontano tra i colorati ombrelloni. Penso che qualcuno avrebbe dovuto rispondere: "No, grazie a te!" e mi rimprovero per non averlo fatto io stessa. Mi chiedo perché Mustafa ringraziasse l'Italia, in fondo, qui è diventato un venditore ambulante, forse sfruttato, mal pagato e maltrattato dalle persone. Sorride però, e sembra  felice. Forse l'Italia rappresenta per lui un punto di arrivo, dove lasciarsi alle spalle problemi e disagi e forse è anche un punto di partenza, da cui iniziare a costruire qualcosa di migliore. Sa che fare il venditore ambulante è solo una tappa iniziale per un percorso diverso, che porterà a qualcosa di positivo. L'Italia per lui è speranza per un futuro migliore. Gli italiani non lo hanno cacciato, gli hanno offerto le loro spiagge e lui ne è grato e sente di doverlo urlare a tutti. Mustafa non è stato cacciato, ma non è stato nemmeno accolto a braccia aperte, sa di far parte di quel problema chiamato "immigrazione"; sa anche di dover ripagare l'ospitalità e lo fa sorridendo, aspettando di poter fare di più, forse quando sarà un cittadino italiano, forse quando avrà un altro lavoro. Adesso sa di essere fortunato ad avere quel poco che ha e ringrazia tutti. No, grazie a te, Mustafa, per i tuoi sorrisi e la tua forza! Ora è scomparso tra i colori degli ombrelloni e subito avanza un altro venditore ambulante, anche lui si chiama Mustafa e forse ha la mia stessa età. Non sorride, si limite a dire "signora, vuole comprare? Berretto bello cinque euro!". Sa che se fosse stato un italiano a quest'ora non sarebbe su questa spiaggia, se non a prendere il sole. Forse guardandomi si sarà chiesto perché non è al mio posto. Non lo so, Mustafa, qualcuno lo chiama destino, io non so come chiamarlo. Sei in Italia perché vuoi un domani migliore, il tuo dovere è quello di non mollare, il nostro dovere è quello di sostenerti. Forse un giorno impareremo anche ad accogliere tutti voi a braccia aperte! LA SCHEDA DELLA STUDENTESSA http://scuola. repubblica. it/studente/nepenthe/?id_studente=57124&id_blog=1505 Leggi i commenti I commenti dei lettori 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo Leggi i commenti I commenti dei lettori 
Boom di preferenze per Francesco Caia, presidente uscente del consiglio dell'Ordine degli avvocati di Napoli lanciato verso una probabile riconferma. Con oltre 3mila voti, pari al 61%, è l'unico tra i 27 aspiranti consiglieri ad aver passato il primo turno, aggiudicandosi uno dei 14 seggi disponibili. Sorpresa al secondo posto, dove con quasi 2.300 voti, pari al il 41% delle preferenze, si attesta Immacolata Troianiello; mentre di poco sotto, con una scarto di un centinaio di voti, c'è l'avvocato Armando Rossi. Il dato significativo è però la bassa affluenza: meno della metà degli aventi diritto, cioè il 43%, si è recata alle urne. Sono stati 5.491 i votanti rispetto ai 12.839 iscritti all'Albo degli avvocati di Napoli e provincia. Le schede bianche sono state meno di 40 mentre quelle dichiarate nulle circa 100. Si tornerà al voto per il ballottaggio mercoledì negli spazi dei giudici di Pace alla caserma Garibaldi, e giovedì, venerdì e sabato al nuovo Palazzo di Giustizia al centro direzionale. 

Dopo le slide il nulla. A un mese dalla presentazione alla stampa ( LEGGI ) sembra perso nel porto delle nebbie il bilancio previsionale del Comune. Quanto manca alla ratifica? Cosa dicono i revisori dei conti? E' tutto oro lo schema che il 4 gennaio Mario Ciclosi consegnò ai giornalisti? Se dai portici del Grano filtrano pochissime notizie, in una sorta di nemesi rispetto all'ipertrofia della comunicazione di Vignali, indiscrezioni parlano di una situazione assai complicata: "Il processo di approvazione s'è bloccato, ai revisori non sono ancora stati forniti elementi sufficienti". Tutto congelato, ancora. A tre mesi e mezzo dal commissariamento Parma non sa molto di più delle sue finanze, della vera ragione della crisi della passata Amministrazione. In particolare nel bilancio previsionale 2012 risulterebbero troppo incerti i dati relativi ai residui attivi e passivi, come pure il reale ammontare dei pagamenti in sospeso e i debiti pregressi preventivati. Per non dire delle società partecipate. I revisori dei conti avrebbero chiesto integrazioni e ulteriori informazioni su queste materie, ma al momento pare non siano stati soddisfatti. E senza risposte precise non si va avanti, non si ottiene il sì al bilancio. "L'intero documento finanziario è stato regolarmente consegnato al collegio   -  precisano dal Comune  -  anche se è vero che sono in corso degli approfondimenti, accertamenti normali quando si parla di questioni così complesse". Nell'attesa il Municipio viaggia a marce ridotte, in esercizio provvisorio. "I conti non tornano  -  dicono persone bene informate  -  le richieste di approfondimento riguardano, oltre al debito delle società partecipate in generale, anche lo stato concreto di enti come l'azienda pubblica Ad Personam e la Fondazione Teatro Regio, finora rimasti in ombra e di cui non si sa nulla". Sulle partecipate, specialmente, si teme che la slavina debba ancora arrivare: i 422 milioni di debiti certificati dalla bozza del 4 gennaio  -  e di cui solo 260 milioni sarebbero effettivamente attribuibili alle quote societari pubbliche  -  risultano dal consolidato 2010. Manca cioè l'intero 2011. E mentre fa discutere una lettera inviata dall'ex sindaco alla Gazzetta di Parma sullo stato delle finanze comunali, Massimo Iotti del Pd si mostra assai pessimista: "Alle incertezze sul bilancio ancora da approvare  -  dice  -  vanno aggiunte quelle legate alle recenti dimissioni del presidente di Stt Massimo Varazzani, che peraltro hanno reso palese il fallimento dell'operazione della super holding e suscitano domande cruciali: a questo punto cosa accadrà? Chi e come prenderà in mano l'eredità non entusiasmante di Varazzani? La situazione è a mio avviso davvero preoccupante". I cattivi pensieri sono alimentati dal grigiore dello scenario: "L'Amministrazione Vignali  -  prosegue Iotti - ci lascia inoltre la Scuola per l'Europa abbandonata con un buco di 8 milioni, la stazione sull'orlo del fallimento se non si troveranno soluzioni al limite del legale, la partecipata Alfa invenduta con perdite patrimoniali attorno ai 27-30 milioni, un inno allo spreco come il ponte Nord, la Stu Pasubio destinata al flop finanziario e un concordato SPIP bocciato dalle banche e oggetto di un fallimento vero e proprio". 
Camminavo su un sentiero per arrivare a casa. Si stava facendo buio. Alzai lo sguardo al cielo: quella sera si vedevano molte stelle. Sospirai e nell'aria si liberò una nuvoletta che poco dopo si dissolse. Ad un certo punto mi fermai ad un bivio. Come facevo a non ricordare la strada di casa? C'era qualcosa di strano nell'aria. Non di sinistro, solo di... di strano. Alla fine chiusi gli occhi e presi la strada a destra. Non ricordavo quel sentiero. Camminai per un tempo che mi sembrò interminabile, come se stessi facendo cinque passi in avanti e arretrassi di tre ogni volta. Dopo un po' aguzzai la vista e, in lontananza scorsi la sagoma di un edificio molto alto. Una torre. Affrettai il passo, fino a giungervi alla base. C'era solo una finestra in cima e in basso una porticina in legno. Quando bussai, un anziano signore dai capelli bianchi, non molto alto, aprì la porta. Mi invitò ad entrare con fare rassicurante e poi mi condusse su per una scalinata di pietra a chiocciola. Quando giungemmo a destinazione mi disse:"Questa è la torre. Da quella finestra potrai buttare giù tre cose che non ti piacciono e che ci sono nel mondo. A tua scelta. Forza!" Ci pensai su. Poi risposi:" Scelgo: l'orgoglio, il razzismo e l'egoismo." Erano proprio caratteristiche che non sopportavo. L'orgoglio, perché rovinava le persone, le illudeva e le faceva credere di essere superiori agli altri; il razzismo, una paura forse alimentata dalla diversità, il bisogno di avere potere sugli altri; e l'egoismo: non bisogna pensare sempre solo a se stessi, come a volte fanno le persone. Notai che il signore, che aveva detto di chiamarsi Geremia, non c'era più. Mi guardai attorno e poi lo vidi tornare. Mi porse tre foglietti di carta. Su uno c'era scritto 'orgoglio', sull'altro 'razzismò e nell'ultimo 'egoismo'. "Se sono proprio queste le cose che hai scelto di eliminare dal mondo, allora dovrai far cadere dalla torre ognuna di quelle parole." Mi avvicinai alla finestra, tenendo stretti in mano le parole. Presi l'orgoglio e lo lasciai volteggiare nell'aria finché non atterrò. Così feci anche con le altre due. Quando terminai, salutai, ringraziai Geremia e scesi velocemente la scalinata. Uscii dalla torre e andai sotto la finestra. Guardai dove erano i foglietti, ma non li trovai: quelle parole erano scomparse dalla Terra. Felice, presi la strada di casa, che ora ricordavo perfettamente. Il cambiamento era palpabile. Niente più discriminazioni contro chi era relativamente 'diverso'. Si, sarebbe stato bello... LA SCHEDA DELLA STUDENTESSA http://scuola. repubblica. it/studente/tokioh/?id_studente=43186&id_blog=7462 Leggi i commenti I commenti dei lettori 
