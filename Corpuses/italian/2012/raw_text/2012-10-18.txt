Non è stata una bella sorpresa per i bar e i ristoranti di via Lagrange vedersi recapitare ieri mattina la lettera dell'Aem: "Sospensione dell'erogazione dell'energia elettrica. Lunedì 22 ottobre, dalle 13.30 alle 15.30". Lì per lì non tutti hanno fatto caso alla parole della stringata comunicazione della società che si occupa della manutenzione della rete per l'energia elettrica. Ma poi, insistendo con lo sguardo sull'orario indicato, la magagna è saltata subito all'occhio. "È proprio l'ora di pranzo. Come possono staccarci nel momento di massimo lavoro della giornata?" si sono chiesti gli esercenti coinvolti dal black out, programmato nella zona tra piazzetta Lagrange e via Mazzini. Le due ore di buio totale sono dovute ai lavori di manutenzione ordinaria della rete. Un cantiere come ce ne sono tanti in città. Ma che nella zona centrale, a quell'ora, quando i locali sono strapieni di impiegati in pausa pranzo, rischia di aumentare il livello del disagio. "Ci siamo subito mossi insieme ai titolari dei negozi vicini, il bar qui vicino, quello di via Mazzini, il pastificio Defilippis che ha lo stesso nostro problema, e abbiamo chiamato il numero verde", racconta Giuseppe Dragna, della pizzeria ristorante "Prima e poi". Ma dall'altra parte della cornetta, la richiesta di anticipare o di posticipare di qualche ora l'interruzione della corrente, in modo da non far coincidere il black out con la pausa pranzo, non ha riscosso molto credito. "Ci è stato risposto che l'orario è già stato concordato con i negozi della zona. Peccato che la maggior parte dei negozi, a quell'ora, di lunedì siano chiusi. Ci credo che per loro va bene. Ma per noi che siamo aperti, significherebbe dover chiudere e non lavorare per un giorno. Soltanto noi, a pranzo, abbiamo 220 coperti", fa notare Dragna. Staccare la corrente a quell'ora significherebbe non poter accendere il frigorifero, o la luce della salette interne, e nemmeno fare andare la lavastoviglie. Insomma, taglia corto il titolare della pizzeria, "tenere aperto in quelle condizioni non avrebbe proprio senso. Tanto vale chiudere. E poi non si capisce con chi abbiano concordato quell'orario. Con noi no di certo". La lettera inviata dall'Aem ai commercianti e ai condomini della zona non entra nel dettaglio, si limita a comunicare data e orario della sospensione, aggiungendo: "Confidiamo nella vostra collaborazione. Ci scusiamo per il disagio". Ieri in serata l'azienda ha fatto sapere che "sta valutando di spostare l'intervento in un altro momento della giornata". Non si tratta infatti di un lavoro urgente, ma di un intervento programmato, precisano da via Bertola. "Non si capisce allora perché incaponirsi su quell'orario, se non c'è urgenza  -  ribatte Dragna  -  Chiediamo semplicemente di spostare la sospensione di qualche ora, così da permetterci di fare il nostro lavoro". 
C'È UNA PISTA sull'omicidio di Pasquale Romano, il 30enne di Cardito ucciso a Napoli nel quartiere di Marianella: il vero obiettivo dei sicari sarebbe dovuto essere un elemento già noto alle forze dell'ordine e legato al mondo dello spaccio e non un personaggio di spicco della criminalità organizzata, come sospettato in un primo momento. E' una delle ipotesi che sono al vaglio dei carabinieri del Nucleo investigativo partenopeo che indagano sull'omicidio, coordinati dai pm della Dda Sergio Amato e Enrica Parascandolo. L'operaio appena andato via dall'abitazione della sua ragazza è salito nella sua auto, una Citroen scura di modello piuttosto comune che potrebbe aver tratto in inganno i killer in attesa; questi gli hanno esploso contro 14 colpi di pistola. Domani i funerali con lutto cittadino a Cardito e la presenza del sindaco di Napoli Luigi de Magistris, e di rappresentanti di Provincia di Napoli e Regione. 
OLBIA - L'allarme bomba si è rivelato falso, ma nel pacco ritrovato nei pressi di Villa Certosa con la scritta "Per Berlusconi" sono stati trovati petardi e un messaggio con delle minacce. Gli artificieri si erano attivati per verificare che la scatola non contenesse un ordigno. Il pacco è stato collocato davanti all'ingresso secondario di Villa Certosa, ingresso spesso utilizzato dall'ex premier e dalle forze dell'ordine, situato sulla strada che dal bivio di Marinella (Golfo Aranci) conduce a Punta Lada (Porto Rotondo), dove si trova la tenuta di Silvio Berlusconi. Non è stata ritrovata nessuna rivendicazione. Si è trattato "solo di un gesto dimostrativo", spiegano gli investigatori. Le indagini da parte del Comando provinciale di Sassari dei Carabinieri e del Reparto territoriale di Olbia proseguono per fare luce sull'episodio e risalire all'autore. Leggi i commenti I commenti dei lettori 
Secondo il bianconero Giovanni De Luna in qualche modo "siamo tutti napoletani". Anche alla vigilia della sfida tra Juve e Napoli. "La passione e la ragione", il titolo di uno dei suoi libri più celebri, in qualche modo descrive l'autore, docente di Storia contemporanea. A questa capacità di coniugare i due termini, mai senza una certa ironia, si deve probabilmente la struttura emozionante della mostra "Fare gli Italiani", da lui curata insieme a Walter Barberis. E le si deve senz'altro la calma con cui, da gobbo acclarato e napoletano a denominazione d'origine controllata, affronta la vigilia della prima sfida scudetto di quest'anno: Juve Napoli in programma domani alle 18 allo Juventus Stadium. Qualche lacerazione, professore? "Qualche fastidio magari: per esempio mi fa schifo lo slogan juventino: "Noi non siamo napoletani". Che significa? Se guarda i volti, i modi, gli accenti vede bene che hanno tutti radici meridionali. Si può dire che sono - siamo - tutti napoletani. È un autogol come manifestazione di razzismo e una fesseria come affermazione sul calcio. Perché non prendersela con gli interisti, allora, o i granata?" Magari perché la partita è con il Napoli. "Ma no: lo gridano in tutte le partite. È una forma di razzismo istintivo che trascende la dimensione campanilistica del tifo". Di cui lei ha fatto esperienza... "Beh, da ragazzo a Battipaglia ero trattato da incompetente e da traditore. Anche la mia famiglia era tutta per il Napoli. Io mi feci l'idea che amare la Juve fosse una manifestazione di antagonismo precoce. Se ci pensa, il tifo bianconero è diffuso in zone come la Garfagnana, la Romagna, la Brianza, "zone contro", come se la provincia usasse la Juve come forma di ribellione al capoluogo. Non a caso a Firenze quando giocano i nostri si vede lo striscione "Benvenuti, voi del contado"". A Torino era diverso? "Non del tutto: fino a tutti gli anni 70, la Juve era la squadra degli operai massa, degli immigrati. Non ho mai creduto che fosse una specifica strategia Fiat del consenso: Cuccureddu, Anastasi, Gentile giocavano qui per scelta tecnica. Negli stessi anni il Toro si immalinconì nel ruolo di squadra della piccola borghesia locale, della Famija Turineisa, del dialetto, della città che non accettava l'invasione da sud. Qui cambio un po' il mio rapporto con il Napoli: c'erano in mezzo le radici, era sempre la squadra della mia città. Anche quando Maradona ci bastonava in fondo ero contento". E ora? "Ora no. Mi hanno stufato De Laurentis e piazzate come non partecipare alla premiazione di Supercoppa o le polemiche sulla nazionale. C'è una "napoletanità" asciutta e silenziosa che ha le sue icone in De Filippo, Troisi, De Luca, e c'è una "napoletanitudine" chiassosa e sguaiata che prevale nella dirigenza". E in quella juventina? "Negli anni ci siamo abituati a valutare la società non sui modelli di riferimento ma sull'efficacia delle scelte calcistiche: Moggi e Giraudo andavano benissimo finché allestivano la Juve più forte di sempre, quella che ha vinto e perso insieme la finale dei Mondiali 2006. Questo si riflette un po' sullo stile della dirigenza". La sfida fra le tifoserie spiega qualcosa di questa città? "No. Non c'è collegamento fra una partita di calcio e quanto le avviene intorno. Non ho mai creduto che Maradona significasse il rinascimento napoletano o Maifredi il declino di Torino. Il primo scudetto azzurro arriva quando la camorra prende l'egemonia sulla Napoli più devastata di sempre. Anche la Nazionale vince i mondiali quando il nostro calcio è il più svergognato al mondo. Una squadra è un'alchimia che si realizza indipendentemente dal contesto. Esiste un fatto agonistico che difficilmente intercetta il contesto sociale. Una sociologia tradizionale del calcio oggi non ha senso. Anche nella tifoseria c'è stata un'omologazione che ha fatto perdere ogni specificità. Fascisti della Roma e della Lazio insieme contro la polizia... Oggi le curve rispecchiano un tipo di tifo nazionale. È un aspetto dell'omologazione nord/sud: più che a decifrare le sfumature di una città, osservare il tifo aiuta a capire la cifra culturale di un paese". Vale anche per il tifo dei nuovi immigrati? "Qui la novità la vedo. Il tifo dei nuovi italiani mi sembra rappresenti uno dei percorsi di inclusione più avanzati. Allo stadio ci sono famiglie maghrebine con bambini, è un rapporto con il calcio non da ultrà, che usa la Juve come strumento attraverso cui riconoscersi". La Juve in particolare? "Sì. È importante lo stadio: non ha divisioni, non ha le curve, rompe la logica dell'autoghettizzazione che caratterizza l'atteggiamento ultrà. È un bel salto dal punto di vista culturale". E domani chi vince? "C'è più equilibrio di un anno fa, ma siamo ancora un po'più forti, credo. Certo, avessimo Cavani vinceremmo anche la Champion's...". 
"La camorra non vale niente". In cinquecento tra piazzetta e corso Marianella hanno risposto all'appello lanciato su facebook da tre studenti della Federico II che hanno organizzato un presidio in serata nella strada in cui lunedì sera è stato massacrato per errore Pasquale Romano, trentenne di Cardito che stava uscendo dalla casa della fidanzata Rosanna per andare a giocare a calcetto. E proprio Rossanna, Rosy, con gli occhi asciutti, ha parlato in piazza strtingendo le mani di Alessandra Clemente, figlia di Silvia Ruotolo che fu uccisa anche lei per errore nel 1997 all'Arenella. "Dobbiamo distruggere la camorra, noi a loro. Noi siamo più forti" è l'appello di Rosy. E Alessandra Clemente, arrivata a Marianella assieme a una folta delegazione di familiari delle vittine innocenti di criminalità, accende una candela e la posa sul marciapiede di corso Marianella nel punto in cui Lino, come tutti chiamano Pasquale, è stato massacrato lunedì sera. A Marianella arrivano tanti studenti e rappresentanti delle istituzioni. Arrivano dal quartiere e dal resto della città. Mentre il parroco, don Matteo, durante l'omelia ricorda Pasquale Romano e poi avverte: "Qui non c'è lavoro e ci sono giovani che a vent'anni si sentono già come boss" 
In un cinema italiano spesso giudicato "vecchio", anche quando l'età anagrafica dei registi non è affatto avanzata, a portare una ventata di freschezza è un maestro ultrasettantenne che si muove in sedia a rotelle: Bernardo Bertolucci. Un veterano che con Io e te , nelle sale il 25 ottobre, regala un ritratto di due inquetudini giovanili a tutto tondo, lontana anni luce dai cliché giovanilistici che vediamo tanto spesso. E che mostra di avere le idee chiarissime, sui nuovi modi di diffusione della settima arte: "La cosa che mi sarebbe piaciuta di più - dichiara oggi, alla presentazione italiana della pellicola - sarebbe stato fare uscire il film in contemporanea, al cinema e sul web". Una dichiarazione di principio che è anche un'accusa indiretta a una distribuzione ancorata a strategie ultra-tradizionali. TEA E JACOPO: LA VIDEOINTERVISTA 1 TRAILER 2 - FOTO DAL SET 3 - VIDEO: BOWIE CANTA IN ITALIANO 4 Per il resto, va detto che Io e te - tratto dall'omonimo romanzo di Niccolò Ammaniti edito da Einaudi, passato in concorso a Cannes e visto in anteprima alla nostra Repubblica delle Idee - è un'esplorazione delle menti e dei cuori di due ragazzi borghesi. Entrambi infelici, entrambi a disagio in una realtà e in una famiglia in cui si sentono quasi invisibili. Lui, Lorenzo, è un quattordicenne introverso che si rinchiude in cantina, fingendo di essere in settimana bianca. Lei, Olivia, è la sua sorellastra venticinquenne che cerca di guarire dalla dipendenza, e cha fa irruzione nella sua vita. Una convivenza, la loro, a base di incomprensioni, tenerezza, e alla fine amore. Un film che ha anche il merito di aver scoperto due giovani talenti finora sconosciuti al grande pubblico. Tea Falco, che interpreta Olivia, ha alle spalle scuola di recitazione, varie esperienze teatrali e una grande passione per la fotografia. Intervistata da Repubblica.it, rivela che la più grande lezione ricevuta dal maestro Bertolucci è stata "la sua fame di vivere". Lorenzo, invece, ha il volto del più timido Jacopo Olmo Antinori, studente con qualche precedente esperienza sul palcoscenico. Lei sembra determinata a proseguire la carriera artistica, lui sostiene che gli piacerebbe ma che non vuole rinunciare alla sua vita "normale". Sicuramente, risentiremo parlare di entrambi. Quanto a Bertolucci, nel corso della presentazione di oggi sostiene che Io e te non sarà il suo ultimo film: "Dopo essere tornato a girare ci ho preso gusto. E' come una terapia, quindi tornerò presto dietro la macchina da presa". Bocca cucita, però, su eventuali progetti a venire. Il regista invece, incalzato dai cronisti, torna sulla polemica 5 col sindaco di Roma Gianni Alemanno per il Campidoglio "vietato" ai disabili, e finita su tutti i giornali: "Viviamo in una città proibita. Lo dico per quelli come me, in carrozzella, che non possono essere autonomi. Parlo a nome loro. Ahimè, Alemanno mi ha risposto su YouTube, l'ho trovata una risposta patetica 

NEW YORK - Microsoft chiude il primo trimestre dell'anno fiscale con un utile netto in calo a 4,47 miliardi di dollari dai 5,74 miliardi di dollari dello stesso periodo dell'anno precedente. I ricavi sono scesi del 7,9% a 16 miliardi di dollari. I dati sono al di sotto delle attese degli analisti che, riporta l'agenzia Bloomberg, scommettevano su vendite per 16,4 miliardi di dollari e un utile per azione di 56 cent contro i 53 cent messi a segno da Microsoft. A pesare sui conti la flessione delle vendite di computer. Il colosso fondato da Bill Gates presenterà venerdì 26 il suo nuovo sistema operativo, Windows 8, e lancerà sul mercato il tablet prodotto in casa, il Surface, per risollevare le sorti appannate di un marchio che soffre di fronte al successo di Apple e dei sistemi operativi Android. 
