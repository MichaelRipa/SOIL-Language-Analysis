Il mondo della medicina perde un luminare di fama internazionale. All'età di 74 anni si è spento ieri, per un malore improvviso, l'urologo Franco Di Silverio. Originario di Picciano, in provincia di Pescara, Di Silverio per diversi anni è stato primario di urologia all'università La Sapienza e nel 1975 brevettò la prima terapia ormonale contro il cancro alla prostata, un mix di farmaci che negli anni è stato adottato dai protocolli medici di tutto il mondo. Dopo aver lavorato per anni nella Capitale, l'urologo Franco Di Silverio aveva proseguito la sua attività a Chieti. Ma oltre alla medicina, il luminare aveva un'altra grande passione: l'amore per la sua terra d'origine. Appassionato ricercatore etnografico, Di Silverio nel 1989 aveva fondato e inaugurato, in provincia di Pescara, il Mutac  -  Museo delle Tradizioni e Arti contadine di Picciano. Un polo con una esposizione di oltre seimila pezzi rari che disegnano e spiegano la vita e il lavoro del mondo contadino. "Un museo dedicato ai poveri emigranti abruzzesi che nessuno ricorda" lo definì Franco Di Silverio, che di se stesso disse: "Anche io mi sento un emigrante, perché dal mio paese sono dovuto andare a Roma a studiare e a lavorare. Ecco perché ho voluto dedicare questo museo alla mia terra". Nelle sale del Mutac, riconosciuto come il più grande museo d'Europa dedicato alle arti e tradizioni contadine, sono stati ricostruiti gli ambienti contadini e all'interno vi è un'esposizione di pezzi rari della cultura agricola abruzzese, suppellettili, fotografie e attrezzi da lavoro. Ad esempio, nel museo vengono conservate rare macine dell'olio, macchinari per la pasta risalenti ai primi anni del '700 e utensili. I funerali di Franco Di Silverio si celebreranno oggi alle ore 15 nella chiesa parrocchiale di Picciano, in provincia di Pescara. 
Il direttore generale dell'Asi Gerolamo Pugliese assunto ancorché pensionato? "La soluzione più proficua e meno dispendiosa" spiega il presidente dell'Area industriale, Emanuele Martinelli. Il 3 novembre dell'anno scorso, racconta l'ex vicesindaco di Bari, "il procuratore della Corte dei conti ha chiesto a questo consorzio di riferire in merito alla nomina a contratto di Pugliese senza aver fatto ricorso "ad altre professionalità allora presenti all'interno dell'ente". Con successiva nota del 2 dicembre, lo stesso procuratore osservò ancora che, a parte il mancato ricorso ad una procedura di evidenza pubblica, avrebbe potuto ravvisarsi nella nomina di Pugliese un danno per il pubblico erario "per non aver prima valutato l'opportunità, anche finanziaria, di ricercare una meno dispendiosa soluzione alternativa". Quindici giorni più tardi, la risposta dell'Asi: "Sostenevo" precisa Martinelli " che il cda non ha inteso bandire alcun avviso pubblico dopo aver verificato che, nell'ambito del proprio organico, non vi fosse alcuna risorsa umana in grado di ricoprire l'incarico di dg. La scelta è dunque ricaduta sulla persona di Pugliese che ha fino ad oggi garantito al consorzio solidità finanziaria risanando un debito di oltre 15 miliardi di lire e assicurando una giacenza di cassa negli anni Duemila superiore ai 15 milioni di euro. Al contempo lo stesso Pugliese ha completato con l'insediamento di centinaia di nuove aziende l'agglomerato di Bari-Modugno ed ha in un decennio realizzato dal nulla l'agglomerato di Molfetta. Ecco perché la soluzione adottata risulta certamente essere per Asi la più proficua e meno dispendiosa in assoluto. Di tanto - conclude Martinelli - il procuratore della Corte dei conti ha preso atto il 27 dicembre 2011". 
O così o Pomì, a voler rispolverare una pubblicità ormai vintage. Ma l’incontro che avverrà lunedì tra Gianni Alemanno, Renata Polverini, Gian Luigi Rondi e Gianni Letta, sembra avere un unico scopo: imporre Marco M ü ller, ex patron della Mostra del cinema di Venezia, alla direzione della Festa del Film. Un tentativo già fallito a pochi giorni dal Natale. Il nome infatti, meno di un mese fa, era stato bocciato dal presidente Gian Luigi Rondi che ha sì il mandato in scadenza (a giugno), ma anche l’ultima parola sulla nomina. Ultima parola che il sindaco Alemanno e la governatrice Polverini sembrano però tutt’altro che accettare. Ad arrendersi, si vocifera tra i corridoi del Campidoglio, non ci pensano per niente.  Forti del fatto che il decano del cinema italiano — 90 anni compiuti e tra le più autorevoli voci nel mondo della cultura, è lì alla guida del Festival perché politicamente lo ha deciso il primo cittadino. E quindi il Pdl. Lo scenario che si prospetta per questo inizio settimana sembra sempre più quello di un aut aut a Rondi, imposto dall’asse Campidoglio — Pisana. Del tipo: «O arriva M ü ller o dai le dimissioni». Rondi riuscirà a imporsi? Vedremo, anche perché il Festival vive anche grazie ai fondi del Comune e della Regione. E la governatrice, la scorsa primavera, ha già dato un bel taglio alla sua quota destinate alle sfilate di AltaRoma. Quindi anche alla Festa del cinema potrebbe non far sconti. Tra l’altro, da due anni non versa un soldo al Festival e il buco è ormai arrivato a quota 2 milioni e 800 mila euro. Il decano, a dir la verità, ha cercato nei giorni scorsi di trovare una via di uscita, proponendo un prolungamento della carica all’attuale direttore artistico Piera Detassis. «Non ho nulla contro M ü ller — si è giustificato Gian Luigi Rondi — ma preferisco la Detassis. E visto che sta a me l’ultima parola...». Il pressing su Rondi si fa anche in vista dell’assemblea dei soci che si riunirà il 19 gennaio. Non è questa la sede che deciderà la nomina, ma di certo se ci saranno le dimissioni già firmate tutto sarà più semplice. Sarà più semplice ad esempio far accettare al presidente della Provincia, Nicola Zingaretti, il nome di Marco M ü ller. Ma a Palazzo Valentini nessuno dimentica che proprio M ü ller è stato uno dei più acerrimi nemici del Festival quando nel 2006 l’allora sindaco Veltroni volle per Roma, una rassegna cinematografica ad hoc. 
ROMA - Almeno una notte sull'ambita poltrona di prima della classe. E' quella che si regala il Sassuolo, capace di imporsi 1-0 sul terreno della Nocerina nell'anticipo della 22/a giornata del campionato di Serie B, scavalcando dunque con questi 3 punti Verona e Torino in attesa delle gare che completano il programma. NOCERINA, ESORDIO AMARO PER CAMPILONGO - Dunque il testacoda dello stadio 'San Francescò lancia in vetta la sorprendente formazione emiliana, mentre è amaro l'esordio di Salvatore Campilongo sulla panchina della squadra campana, sempre penultima in classifica a quota 16. Ai rossoneri padroni di casa non è bastato neppure il debutto dei nuovi arrivi Concetti, Rea (ex di turno) e Parola per cogliere un risultato positivo prezioso come l'ossigeno e fermare la marcia inarrestabile degli uomini di Pea. POMINI NEGA IL GOL A DI MAIO - Eppure la Nocerina parte bene. La squadra di Campilongo tiene il campo e non rischia nulla. Anzi, i molossi poco dopo il quarto d'ora vanno vicini al vantaggio con una zuccata di Di Maio, che si vede togliere l'emozione del gol da uno splendido intervento di Pomini, aiutato anche dal provvidenziale salvataggio di Magnanelli sulla linea. Il Sassuolo esce fuori dopo la mezz'ora e costruisce diversi pericoli. Sul tiro ravvicinato di Sasà Bruno ci mette una pezza Scalise (39'), poi al 44' è il portiere Concetti a smanacciare sull'incornata di Missiroli, colpo di mercato dei neroverdi emiliani. ENTRA SANSONE E COLPISCE SU PUNIZIONE - Terminata la prima frazione a reti bianche, anche nella ripresa continua la spinta del Sassuolo alla ricerca del colpaccio, con inserimento anche del centravanti Sansone, inizialmente tenuto in panchina. E dopo un paio di opportunità non concretizzate, al 29' arriva il gol vittoria: è proprio Sansone (12° centro personale) a calciare in modo esemplare una punizione dal centrodestra, palla che passa attraverso la barriera, si infila all'angolino basso e batte Concetti. Reagisce con orgoglio la Nocerina, ma l'unico vero pericolo è un tiro di Castaldo (40') dopo un'azione di Farias, con palla che finisce comodamente tra le braccia di Pomini. NOCERINA-SASSUOLO 0-1 (0-0) NOCERINA (4-3-3): Concetti; Scalise, Rea (34' st De Franco), Di Maio, Giuliatto; Parola, Bruno, Mingazzini; Farias, Plasmati (18'st Castaldo), Bolzan (31'st Gherardi). In panchina: Russo, Nigro, Catania, Marsili. Allenatore: Campilongo SASSUOLO (3-5-1-1): Pomini; Terranova, Bianco, Marzoratti; Longhi, Consolini, Magnanelli, Valeri, Bianchi (22'st Sansone); Missiroli; Bruno (14'st Boakye (42'st Troianello). In panchina: Bassi, Donazzan, Laverone, Marchi. Allenatore: Pea ARBITRO: Di Bello di Brindisi 5.5 RETI: 30'st Sansone (S) NOTE: serata fredda. Campo in pessime condizioni. Spettatori 2533 per un incasso di 26.600 euro. Ammoniti: Rea. Angoli: 4 a 2 per la Nocerina. Recupero: 0', 5'. Leggi i commenti I commenti dei lettori 
MILAN0 - Aria da resa dei conti nel Carroccio. Il leader della Lega Nord Umberto Bossi ha sospeso tutti gli incontri pubblici dell'ex ministro dell'Interno Roberto Maroni. Secondo l'agenzia Tmnews , la decisione è stata comunicata oggi al consiglio direttivo della Lega che si è riunito in Bellerio. La decisione giunge dopo l'aspra polemica divampata sul voto in Parlamento che ha salvato sull'arresto del parlamentare del Pdl Nicola Cosentino. Oggi uno dei "custodi" dell'ortodossia bossiana, il capogruppo alla Camera Marco Reguzzoni, ha attaccato Maroni con un post su Facebook, come riferisce il blog L'anticomunitarista , di Daniele Sensi : "Caro Roberto chi è causa del suo mal pianga se stesso. La Lega ha dato indicazione di votare per il sì all'arresto, salva la libertà di chi era contrario per questioni di principio. Lo abbiamo 'salvato' noi? Credo proprio di no, perché come sai bene quasi tutto il gruppo ha seguito le indicazioni di Bossi che ha detto di votare sì, mica no". E poi se Cosentino andava messo in galera, perché non ce lo hai detto quando eravate ministro tu e sottosegretario lui?" Sempre sul social network è comparsa la prima reazione di Maroni alla decisione del capo del suo partito: "Non so perché, nessuno me lo ha spiegato, sono stupefatto, mi viene da vomitare: qualcuno vuole cacciarmi dalla Lega ma io non mollo", si legge sul suo profilo Facebook. I riflettori in casa leghista sono ora puntati sulla manifestazione annunciata per domenica 22 a Milano. "Prevedo che ci siano contestazioni - dice a microfoni spenti un leghista vicino al cosiddetto 'cerchio magico' - ma siamo pronti anche noi. Se contestano Bossi appena parlano - osserva, tanto per dare un'idea del clima nel Carroccio - pigliano tante di quelle legnate che non hanno neanche idea". E aggiunge: "se qualcuno si azzarda a dire 'Maroni segretario', è passibile di sanzioni". Intanto su Radio Padania continua lo psicodramma. Anche oggi è andata in onda la protesta, dal caso Cosentino agli investimenti in Tanzania e al fallimento della banca della Lega con i mancati rimborsi a chi aveva investito. Il conduttore ha replicato ai contestatori o togliendo la linea o spiegando perentorio: "Bossi propone un pacchetto con alcune soluzioni. Se le condividete bene altrimenti votate altri partiti che ce ne sono tanti. Bossi è il segretario federale, punto e basta". Leggi i commenti I commenti dei lettori 
ROMA - Risale a venti anni fa la prima caduta dell'Italia dal gradino della tripla A. Era il primo luglio 1991 quando Moody's decise di togliere all'Italia, unico Paese del G7, la fatidica 'tripla A', tagliando il suo giudizio ad AA1. L' anno dopo l'agenzia decise un ulteriore downgrade, seguito nel '93 da un'altra decisione analoga. Erano gli anni 'terribili' della recessione economica, degli enormi sforzi di risanamento della finanza pubblica e, a livello politico, di Mani Pulite, del collasso dei partiti e della fine della Prima Repubblica. Nel '91 Moody's giudicò negativamente "il debito pubblico italiano che ormai eguaglia il prodotto interno lordo e i grossi deficit pubblici che contribuiscono al differenziale di inflazione, minacciano la competitività e possono in ultima analisi minare l'aggancio della lira all'Ecu (il 'nonno' dell'euro, ndr) e perciò ostacolare il processo di piena integrazione nella CEE". L'Italia riuscì in quell'occasione a riscattarsi, tanto che nel '95 fu Standard and Poor's ad assegnare al nostro Paese il massimo del rating, perso poi nel 1998. A metà degli anni '90 l'Italia appariva, a giudizio della stessa agenzia di rating che oggi ha tagliato drasticamente il suo giudizio, "come una delle economie-leader dell'Unione europea con una crescita media annua superiore al 2% nell'ultimo decennio". S&P's apprezzava allora "il record italiano di un tasso d'inflazione moderato (media del 5,8% nel decennio); la responsabile condotta della Banca d'Italia, nonostante il persistente elevato livello del disavanzo pubblico (stimato nel 9,4% del prodotto interno lordo nel 1994) ed il gravoso e crescente debito (124% del Pil); il forte tasso di risparmio (15% del pil) e la concentrazione in mani nazionali ed europee del debito italiano". Il giudizio non cambiò sostanzialmente tre anni dopo, quando l'Italia abbandonò però il gradino più alto della classifica. I motivi furono allora sostanzialmente tecnici: il 6 maggio del '98 Standard and Poor's portò infatti il rating ad AA unificando il giudizio delle emissioni in lire (fino ad allora appunto ad AAA) e quello in valuta, in vista dell'avvio della moneta unica. L'economia era comunque ancora giudicata "prospera e fortemente diversificata" e positivamente erano giudicati "i risultati ottenuti nella riduzione del fabbisogno" e "l'impegno del governo ad un ulteriore risanamento fiscale". 
ROMA - "È un attacco all'Europa". Così, ufficiosamente, fonti governative italiane commentano la notizia del declassamento da parte di S&P di Paesi come Spagna, Portogallo, Austria, Francia e Italia. "Per quanto riguarda il nostro Paese non è stata tenuta in considerazione - spiegano le stesse fonti - l'operato italiano sulla manovra e il lavoro sulle liberalizzazioni". "C'è una voglia di reagire tutti assieme", spiegano le stesse fonti. Per questo motivo ci sarà una presa di posizione dell'Eurogruppo. Mario Monti, sottolineano anche fonti ministeriali, intende affrontare la questione lunedì con il presidente del Consiglio, Van Rompuy, per invitare le istituzioni europee ad agire al più presto sul fronte della crescita. La questione del declassamento è stato affrontata dal premier anche nell'incontro con il segretario del Pd, Pierluigi Bersani che ha spiegato come la notizia sconfessi la linea tedesca. Intanto filtrano le prime reazioni del premier italiano: il governo è ancora più determinato ad andare avanti con il programma di riforme stabilito, come riconosce la stessa agenzia Standard e Poor's nel suo rapporto sull'Italia. E ancora: bisogna promuovere soluzioni a livello europeo per sostenere gli sforzi nazionali in favore della crescita e dell'occupazione. A Palazzo Chigi si leggono positivamente alcune indicazioni contenute nel rapporto di Standard&Poor's. In particolare l'avviso, a pagina 4, che ci sarebbe un'ulteriore previsione negativa per l'Italia qualora il Governo tecnico non riuscisse ad applicare le riforme necessarie a causa dell'opposizione di gruppi di interesse oppure se la vita del Governo Monti fosse più breve rispetto alla durata del suo mandato. Palazzo Chigi legge anche positivamente il giudizio di S&P sul fatto che "l'indebolimento del quadro politico europeo viene in qualche modo compensato dalla più forte capacità dell'Italia di formulare e applicare politiche anticrisi". La reazione dell'Europa . Il vicepresidente della Commissione Ue Olli Rehn si è detto è "dispiaciuto" per "l'incoerente decisione di Standard & Poor's riguardante il rating di diversi paesi dell'Eurozona", presa proprio "in un momento in cui l'Eurozona ha avviato un'azione decisa su tutti i fronti della sia risposta alla crisi". L'eurogruppo "riconferma la inflessibile determinazione a fare tutto il necessario per superare la crisi, assicurare finanze pubbliche solide e tornare sul sentiero della crescita e della creazione di posti di lavoro", si legge in una dichiarazione del presidente dell'Eurogruppo, Jean-Claude Junker. "Abbiamo varato misure di ampio respiro". "Ora si devono cercare nuove strade per assicurare la tripla A del fondo europeo Efsf, ad esempio attraverso garanzie", ha aggiunto il presidente della Banca centrale austriaca Ewald Novotny, membro della Bce, secondo quanto riporta l'Agenzia Apa. In ogni caso, ha continuato, il fondo salvastati sarà sostituito la prossima estate dall'Esm, "che da questi rating non è più così dipendente". Declassate anche Spagna, Portogallo e Francia. La decisione negativa arriva a pochi giorni dall' incontro fruttoso di Berlino tra Mario Monti e Angela Merkel, e riguarda, oltre al nostro Paese, anche Spagna, Portogallo, Francia e Austria. Una notizia che preoccupa, anche se c'è chi, come il ministro delle Finanze tedesco, Wolfgang Schaeuble, cerca di ridimensionarne la portata: "Ci siamo trovati d'accordo negli ultimi mesi nel pensare che non si devono sopravvalutare i giudizi delle agenzie di rating", ha detto il ministro. Merkel parla domani . Nessun commento arriva dalla cancelliera tedesca Angela Merkel che vuole aspettare domani per parlare dei nuovi declassamenti: "Chiedo comprensione per il fatto di non poter commentare adesso qualcosa che non è ancora successo", ha detto a margine di un incontro del suo partito a Kiel, nello Schleswig-Holstein. Domani terrà una conferenza stampa, ha spiegato: "Lì potremo parlare di tutto in modo esauriente". Bersani: "Sconfitto governo tedesco" . Ha commentato, invece il segretario del Pd, Pier Luigi Bersani che ritiene che il downgrade del debito sovrano di molti Paesi europei da parte di Standard and Poor's "è la sconfessione della linea tedesca". Per Bersani si sta verificando un "paradosso". "A subire il declassamento sono molti Paesi europei, come la Francia e la stessa Italia, ma ad essere sconfessata è la linea tedesca". "Il rating colpisce gli altri - avrebbe detto ancora Bersani - ma lo sconfitto è il governo Merkel e la sua linea" puramente rigorista. Secondo il segretario del Pd, tutto ciò non fa che confermare che ora "servono politiche di crescita", le uniche a rendere sostenibile il debito, mentre altre manovre "non sono immaginabili". 
ROMA -  Il ministro Francesco Profumo lo aveva chiamato, a ridosso di Natale, nel suo ufficio, secondo piano affacciato su viale Trastevere. Gli aveva detto: "Nulla di personale, ma quel posto mi serve. Dovrebbe liberarlo". La direzione generale che manteneva il funzionario è importante, all'interno del ministero dell'Istruzione. Ingloba quattro temi cardine della scuola: gli studenti, l'integrazione, la partecipazione, la comunicazione. La comunicazione, soprattutto. Lui, il dirigente da allontanare, Massimo Zennaro, 38 anni, era stato il comunicatore di Mariastella Gelmini, ministro del precedente governo. Un pessimo portavoce, in verità. Perlopiù silente. Irascibile all'interno, muto all'esterno. Nel triennio abbondante da dominus della conoscenza del ministero della Conoscenza, Zennaro, interista passionale che nel tempo libero offre consigli gratuiti a Barbara Berlusconi, ha fatto sì che i dati sensibili sulla scuola diventassero segreti, i numeri sui bocciati, sui docenti di sostegno, sulle classi pollaio diventassero interpretazioni (non verificabili in quanto i dati erano segreti). E i comunicati stampa venissero sfornati anche a mezza dozzina al giorno. Non parlava con i giornalisti, Zennaro, li istruiva con comunicati verbosi. Padovano, forzista, amico personale della Gelmini e ispiratore della sua linea comunicativa, Massimo Zennaro è clamorosamente caduto sulla scoperta dei neutrini più veloci della luce. Con un comunicato mai controllato  -  l'alto apparato dell'Istruzione, quel giorno, pomeriggio del 23 settembre, era tutto dal presidente della Repubblica per l'inaugurazione dell'anno scolastico  -  la Gelmini fece sapere al paese quale fosse stata la centralità del suo ministero nella scoperta scientifica realizzata al Cern. "Alla costruzione del tunnel tra il Cern e i laboratori del Gran Sasso, attraverso il quale si è svolto l'esperimento, l'Italia ha contribuito con uno stanziamento oggi stimabile intorno ai 45 milioni di euro". Sì, l'esperimento era stato condotto  -  sosteneva la reggente della scuola italiana  -  dentro un tunnel lungo da Ginevra al Gran Sasso. Settecentotrenta chilometri circa. Ci misero un istante i nemici della Gelmini a scoprire la corbelleria scritta in un italiano zoppicante. Fu Marco Cattaneo, sul suo blog sul sito dell'Espresso, a raccogliere la segnalazione di un lettore (Imho) e rilanciarla in rete a tarda ora. L'intervento della Rete 29 aprile (ricercatori conflittuali) del giorno dopo avrebbe dato il via a una pernacchia globale. Cinque giorni ancora e Mariastella Gelmini avrebbe preteso le dimissioni del suo amico da portavoce. Da allora non si sono più parlati. Arrivarono le dimissioni, tra gli osanna dei funzionari e degli impiegati del ministero, ma Zennaro mantenne il posto da direttore generale e il relativo congruo stipendio (156 mila euro lordi, oltre 5 mila euro nette per quattordici mensilità). Con l'arrivo di Profumo, e "in considerazione del mutato quadro politico", lo scorso 10 gennaio Massimo Zennaro ha scelto di lasciare. Ha mantenuto la direzione di due riviste scolastiche interne, ma per questa "collaborazione" il ministero non pagherà più nulla: tutto è affidato agli editori. "Mi voglio riposare", ha detto ricevendo il ringraziamento del ministro per "il garbo istituzionale". Proverà, ardua missione, a recuperare un rapporto con la vecchia amica Mariastella, sua coetanea. Al ministero è in arrivo  -  a prescindere dalle dimissioni di Zennaro  -  un nuovo capo ufficio stampa, casella mancante. È fortemente caldeggiato dal Pd e affiancherà l'attuale portavoce del ministro, Guido Schwarz. 
NASCA  - Ha sfruttato al meglio il proprio ordine di partenza Marc Coma per dominare la 12/a tappa della Dakar e riprendersi così il comando nella categoria moto. Il pilota catalano della Ktm si è imposto nella frazione peruviana di 197 km tra Arequipa e Nasca, precedendo i connazionali Joan Barreda (Husqvarna), secondo a 2'43", e Jordi Viladoms (Ktm), terzo a 3'10". COMA VINCE TAPPA E SCAVALCA DI NUOVO DESPRES - Aiutato dalla sua strategia del giorno precedente, che gli ha consentito di partire in terza posizione sulla prova speciale del giorno, lo spagnolo ha guidato all'attacco per tutto il tempo firmando la sua 21/a vittoria di tappa nel rally raid più famoso del mondo. Il francese Cyril Despres, anch'egli in sella a una Ktm, leader prima di questa giornata, ha provato a contrastare la strategia del grande rivale, prendendo tutti i rischi ma ha chiuso quarto a 3'57" dall'avversario. RODRIGUES E VILADOMS LOTTANO PER IL PODIO - A due giorni dall'arrivo a Lima, Coma si presenta quindi come leader della classifica generale, con 1'35" di vantaggio su Despres, che tuttavia, a sua volta, domani avrà il vantaggio di partire dalla quarta posizione, mentre il catalano dovrà fare l'apri pista. Dietro ai due, la lotta per il terzo gradino  del podio è ancora aperta, con il portoghese Helder Rodrigues, oggi settimo a 7'31", che conserva 26'45" sull'inseguitore più ravvicinato, appunto Jordi Viladoms. AUTO: A GORDON 12/A TAPPA, PETERHANSEL LEADER  - Tra le auto, invece, affermazione dello statunitense Robby Gordon al volante di una Hummer, con 15'18" di vantaggio sul russo Leonid Novotskiy (Mini) e 22'06" sul sudafricano Ginel De Villiers (Toyota). Il francese Stephane Peterhansel, che domina la testa della classifica, è arrivato in 7/a posizione. Gordon, squalificato sulla carta dalla 33/a edizione della Dakar ma ancora in corsa avendo presentato un appello che sospende la decisione, pare proprio avere tutte le intenzioni di rovinare la festa della squadra Mini (tre vetture tra i primi cinque posti), occupando la 4/a piazza nella classifica generale, anche se a 1h44' da Peterhansel. Nani Roma è sempre al secondo posto a 20', seguito da Ginel De Villiers, che accusa un distacco di oltre un'ora. DUE INCIDENTI IN PERU', FERITI PILOTA E SPETTATRICE  - La 12/a tappa della Dakar, in territorio peruviano, è stata caratterizzata, però, da due diversi incidenti. Il motociclista australiano Dean Nonuppal e una adolescente di 14 anni sono rimasti feriti durante il percorso odierno, secondo quanto hanno reso noto le autorità di Lima. Nonuppal è caduto al km 19 della 'panamericana sud', riportando un colpo alla spalla sinistra. E' già stato ricoverato, ha precisato il ministero della sanità di Lima. La ragazza è invece stata investita da un quadrimotore guidato da un altro spettatore in un tratto vicino ad Arequipa. Anch'essa è ricoverata e i medici hanno precisato che ha subito contusioni sia alla gamba sinistra sia al torace. LAVIGNE: "DAKAR IN SUDAMERICA PER MOLTO TEMPO" - Il direttore generale del Rally Dakar, il francese Etienne Lavigne, ha assicurato che gli organizzatori della prova non hanno in programma di tornare in Africa, e che il Sudamerica continuerà ad essere la sede dell'evento per molti anni. "Ritornare in Africa non è nella nostra testa. Abbiamo molti progetti per l'anno prossimo - ha spiegato Lavigne - ma non possiamo dire nient'altro che l'arrivo sarà a Santiago del Cile. In questi momenti non abbiamo tempo di pensare a questo". "COMPETIZIONE FEROCE SINO A LIMA" - L'edizione 2012 si concluderà infatti domenica a Lima. "E' molto difficile sapere che cosa succede negli ultimi quattro giorni. La competizione sarà feroce fino al termine - ha aggiunto Lavigne, sottolineando come la competizione sia molto serrata nei primi posti -. C'è molta tensione nelle varie categorie. Credo che questa edizione assomigli molto a quello che era lo spirito della prova in Africa, essendo la più dura da quando ci si è spostati in Sudamerica". Lavigne che lavora da 19 anni all'evento, ha spiegato che il percorso ha avuto dei punti particolarmente ardui. "I luoghi che abbiamo attraversato sono stati abbastanza difficili, come a San Rafael (Mendoza), Fiambalà (Catamarca) e Copiapò. I concorrenti ora sono molto contenti del percorso", ha segnalato Lavigne, secondo il quale il Rally Dakar è riuscito a trasformare ogni tappa in un capitolo differente, attraverso dune, montagne, deserti e neve. "PECCATO PER L'USCITA DI SCENA DI AL-ATTIYAH" - Il lato negativo, è stato il ritiro del vincitore della scorsa edizione nelle auto, il principe qatariota Nasser Al-Attiyah, e la squalifica dello statunitense Robby Gordon. "Con l'uscita di scena di Nasser (Al-Attiyah) abbiamo perso molto, perché è un uomo simpatico, è una stella della Dakar. E' una gran persona e spero che torni il prossimo anno", l'auspicio finale del direttore della Dakar. Leggi i commenti I commenti dei lettori 
