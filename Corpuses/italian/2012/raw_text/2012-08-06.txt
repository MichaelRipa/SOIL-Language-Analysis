LONDRA - E' ancora medaglia per Roberto Cammarelle. Dopo il bronzo di Atene e l'oro di Pechino, per il pugile di Cinisello Balsamo è podio sicuro anche a Londra nei supermassimi. L'azzurro ha superato un po' a fatica nei quarti il marocchino Arjaoui per 12-11 e venerdì, in semifinale, se la vedrà con l'azero Medzhidov. Cammarelle è apparso nettamente superiore al suo avversario, ma i giudici non sono stati benevoli nei suoi confronti. "Non voglio fermarmi qui, ma per andare ancora avanti devo fare molto meglio e di più. L'avversario è tosto ma ho i mezzi per batterlo: sarà un match abbastanza tattico", ha detto Cammarelle a Sky dopo il match. "Ho avuto qualche problema di risposta muscolare, però ho tirato fuori tutto quello che avevo". Per l'Italia è la seconda medaglia: in semifinale è già arrivato anche Clemente Russo nei massimi. DELUSIONE VALENTINO - Si ferma ai quarti di finale l'avventura di Domenico Valentino nel torneo olimpico di boxe categoria pesi leggeri (60 kg). L'azzurro è stato sconfitto ai punti per 16-14 dal lituano Evaldas Petrauskas, nonostante quattro penalità per il suo avversario. Amareggiato il pugile campano: "Ho  perso contro un pugile che mi veniva continuamente incontro e non mi  faceva boxare. Avrei preferito un altro tipo di sfidante". Deluso Francesco Damiani, tecnico di Valentino, al termine dell'incontro perso ai punti dall'azzurro al cospetto del lituano Petrauskas. "Non ho molto da dire sulla prestazione di Valentino - ha esordito Damiani - si è fatto battere da un pugile mediocre, un novizio di questo sport, senza fare nulla di quello che gli era stato detto. Questa sconfitta può rappresentare una svolta nella sua carriera. Mi aveva detto che non temeva Petrauskas, eppure non è sembrato così". 

LONDRA - Se Bolti si è confermato campione olimpico, la stessa impresa non è riuscita a Yelena Isinbayeva che addirittura aveva l'occasione di conquistare il terzo oro consecutivo (exploit mai riuscito a nessuna donna nell'atletica nella storia dei Giochi): la zarina russa dell'asta invece, si ferma a 4,70, fallendo per due volte la misura successiva e poi il disperato tentativo dei 4,80 che conclude la sua corsa col bronzo. A raccogliere il testimone della 30enne di Volgograd è l'americana Jenn Suhr, argento nel 2008, che salta i 4,75 al primo tentativo e relega al secondo posto la cubana Yarisley Silva. SANCHEZ, OTTO ANNI DOPO - Ritorna invece sul gradino più alto del podio, a otto anni di distanza, Felix Sanchez nei 400hs. Il quasi 35enne dominicano, oro ad Atene ed eliminato nelle batterie quattro anni fa, si impone in 47"63 davanti a Michael Tinsley, terzo il portoricano Javier Culson, che dopo i due argenti mondiali vinti a Berlino e Daegu conquista la sua prima medaglia olimpica. Male Angelo Taylor, la cui caccia al terzo oro dopo Sydney e Pechino gli porta solo un quinto posto (48"25), preceduto dal campione del mondo e beniamino di casa, David Green. ZARIPOVA, TRIS SUI 3000 SIEPI - Completa il 'grande slam' la russa Yuliya Zaripova: campionessa europea a Barcellona e mondiale a Daegu, aggiunge alla sua bacheca l'oro olimpico nei 3000 siepi grazie al nuovo personale (9'06"72) mentre è solo quarta Micah Chemos, che non riesce a sfatare il tabù keniano (mai un oro nella prova femminile). Sul podio la tunisina Habiba Ghribi e la somala Sofia Assefa. Finisce peggio alla primatista mondiale e olimpionica a Pechino, Gulnara Galkina, costretta al ritiro. 400, IL PODIO E' CARAIBICO - Approfittando dall'assenza del campione olimpico di Pechino, LaShawn Merritt, costretto al ritiro nelle batterie per un problema muscolare alla coscia sinistra, Kirani James, dopo il titolo mondiale dell'anno scorso, vince a Londra i 400 regalando a Grenada la sua prima medaglia olimpica nell'atletica: 43"94 per lui e record nazionale. Argento al dominicano Luguelin Santos (44"46) e bronzo all'atleta di Trinidad Lalonde Gordon (44"52). Quarto è Brown, delle Bahamas, alle sue spalle i due gemelli belgi Borlee, Kevin e Jonathan. PESO DONNE, SORPRESA BIELORUSSA - Tra i titoli assegnati c'è quello del getto del peso femminile andato, un po' a sorpresa, a Nadzeya Ostapchuk, bronzo a Pechino e argento iridato in carica. La bielorussa, con la misura di 21,36, beffa la grande favorita della vigilia, l'olimpionica uscente e tre volte campionessa del mondo, la neozelandese Valerie Adams (20,70), mentre il bronzo va alla russa Evgeniia Kolodko (primato personale con 20,48). LE ALTRE GARE - Esordio soft per David Rudisha negli 800 (1'45"90), cominciate anche le batterie dei 100hs femminili, dove Sally Pearson resta imprendibile (12"57) anche se Lolo Jones fa il personale stagionale (12"68). Il primo round dei 200 donne se l'aggiudica invece Sanya Richards-Ross, ieri oro nei 400, chiudendo le batterie col miglior crono complessivo (22"48), un po' più indietro Allyson Felix, Shelly-Ann Fraser e Veronica Campbell-Brown. Clamorosa eliminazione, invece, nei 400hs femminili dove resta fuori dalla finale Melanie Walker, oro a Pechino, iridata a Berlino e argento agli ultimi Mondiali in Corea. AZZURRI, AVANZA SOLO LA CARAVELLI - Per quanto riguarda i colori italiani, con Chiara Rosa eliminata nel getto del peso (15esima misura complessiva con 18,30) e Gloria Hooper fuori nelle batterie dei 200, Marzia Caravelli tiene alto il tricolore qualificandosi per le semifinali dei 100hs, in programma domani, col terzo posto nella sesta ed ultima batteria in 13"01, 14esimo tempo totale. 

Di sicuro avrebbe preferito andare a caccia di prede nella tundra siberiana, invece si è ritrovato con una catena al collo a passeggiare lungo il corso Vittorio Emanuele di Avellino come un cane da compagnia. Un esemplare di  lupo siberiano ha catturato l'attenzione di numerosi curiosi nei pressi della chiesa del Rosario, nel pieno centro città. Un lupo mansueto, ha assicurato il padrone, che lo ha mostrato ai tanti ragazzini che si sono affrettati ad immortalare il singolare evento con telefonini e macchine fotografiche. Naturalmente il lupo siberiano a spasso per il centro è già diventato un personaggio su Facebook. Fortunatamente l'animale non ha riscoperto la sua indole feroce, altrimenti lungo il corso cittadino al posto delle scene di curiosità e di gioia ci sarebbero stati momenti di panico. 
LONDRA - La nazionale maschile di pallanuoto ha battuto nella quinta e ultima partita del girone eliminatorio del torneo olimpico la Spagna per 10-7. L'Italia chiude così il girone al secondo posto e nei quarti affronterà l'Ungheria, terza nel gruppo B. Nel match contro gli iberici per il Settebello di Campagna tre gol di Danijel Premus, due di Gallo e Aicardi, a segno anche Presciutti, Felugo e Figlioli. I campioni del mondo, che erano già qualificati per la fase finale, hanno ottenuto il successo grazie all'ottima difesa (solo due gol in superiorità sui 12 tentativi degli spagnoli), a un super Tempesti in porta, alla perfetta regia di Felugo, centroboa ispirati e giocate che non si vedevano dai Mondiali di Shanghai. Fiorentini vince lo sprint e apre le ostilità. Aicardi sbaglia l'1-0, ma al terzo tentativo regala il rigore che viene trasformato da Gallo. La Spagna sbanda in difesa e Presciutti ne approfitta segnando a porta vuota dopo che Lopez era uscito ai sei metri per contrastare Premus (2-0). Dall'altra parte Tempesti è una sicurezza e sbarra la strada a Mallarach e Perrone. Avanti di due gol gli azzurri giocano sciolti, creano occasioni in avanti e capitalizzano con Figlioli che insacca il secondo rigore (fallo su Giacoppo) ancora alla sinistra del portiere. Felugo sale in cattedra e smista palloni alla "Pirlo" tra cui il passaggio no look che vede l'ottimo Premus spostarsi lateralmente, ed insaccare per il 4-0 tricolore. Mallarach  fallisce la terza superiorità e l'attacco spagnolo (terzo in tutto il torneo, ndr) va in gol con Minguell in più solo dopo quasi 11 minuti di gioco. La partita si accende, Premus è un leone e fa 5-1 dal centro, Molina si scalda e trova il sette per il 2-5, cui fa eco Minguell dal centro che insacca la seconda superiorità per il -2 iberico. Non è finita: Premus è lesto a bucare Lopez con un rigore in movimento, e marca il primo gol azzurro in extraplayer su quattro tentativi. Nel terzo quarto il 'fiorentino' Espanol segna subito da fuori, ma Gallo fa doppietta ancora su assist di un ispirato Felugo e sfonda da lato per la seconda superiorità su cinque tentativi. Sul 7-4 c'è una lunga pausa di segnature: gli spagnoli le provano tutte davanti a Tempesti, che respinge su Molina, su Garcia e addirittura su doppia superiorità fallita da Espanol. Allora ci pensa Aicardi che di sinistro batte Lopez per l'8-4 che chiude il parziale. E' ancora il centroboa savonese sugli scudi: fa doppietta dopo trenta scatti di lancette, e lancia il Settebello al massimo vantaggio del match (+5). Col risultato in tasca gli azzurri si rilassano oltre modo e fanno rientrare gli iberici con Espanol da fuori, J. Gracia col mancino e ancora l'attaccante della Florentia che fa tripletta per il 7-9 con 3 minuti da giocare. Qualche ansia e paura assale gli azzurri che si affidano a Felugo: il regista si alza col busto e beffa il portiere iberico da oltre otto metri. Un super gol che spegne le velleità spagnole. "L'Ungheria è in crescita dopo le sconfitte nelle prime due partite. Sappiamo che hanno un attacco micidiale. Proveremo a buttarli fuori, loro che sono i tre volte campioni olimpici. Faremo un grande quarto di finale" Così Sandro Campagna, allenatore della nazionale azzurra di pallanuoto maschile, intervistato da Sky dopo la vittoria contro la Spagna nell'ultima gara del girone eliminatorio. "A livello difensivo oggi siamo andati molto bene, quando Tempesti (portiere degli azzuri, ndr) sta bene ingrandisce le doti della difesa e viceversa - aggiunge Campagna - direi bene tutta la squadra, siamo stati positivi. Se c'era un blocco qui alle Olimpiadi era di natura psicologico, ci abbiamo messo tempo a superarlo, abbiamo 8 esordienti in questo torneo, ma fortunatamente siamo passati". SPAGNA-ITALIA 7-10 SPAGNA : Aguilar, M. Garcia, Martin, Sziranyi, Molina 1, Minguell 2, Mallarach, Espanol 3, Valles, Perrone,  I. Perez, J. Garcia 1, Lopez. Allenatore: Aguilar. ITALIA : Tempesti, Perez, Gitto, Figlioli 1 - rig., Giorgetti, Felugo 1, Giacoppo, Gallo 2 - 1 rig., Presciutti 1, Fiorentini, Aicardi 2, Premus 3, Pastorino. Allenatore:. Campagna. Arbitri : Alexandrescu (Rom) e Stampalija (Cro) Note: parziali 0-2, 3-4, 1-2, 3-2. Superiorità numeriche: Spagna 2/12, Italia 3/8 +2 rig. Spettatori 4000 circa. 
Michele Benedetti e Tommaso Rinaldi sono stati eliminati nelle qualificazioni dei tuffi, trampolino 3 metri, alle Olimpiadi di Londra. Benedetti si è classificato 23esimo con 359.95 punti, Rinaldi 24esimo con 335.40 punti. Miglior punteggio per il russo Ilya Zakharov con 507.65 punti. 
