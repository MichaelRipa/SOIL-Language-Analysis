MILANO - E' morto oggi a Milano il banchiere Corrado Faissola. Malato da tempo, Faissola era il presidente del consiglio di sorveglianza Ubi Banca ed ex presidente dell'Abi. Aveva 77 anni. I funerali si terranno sabato nel Duomo di Brescia. Classe 1935, nato a Castel Vittorio, in provincia di Imperia, Corrado Faissola ha dedicato la sua carriera alle attività bancarie fino a diventare presidente dell'Abi nell'estate del 2006, carica che ha mantenuto fino al 15 luglio 2010. Dal 2 aprile 2007 al 9 maggio 2008 ha ricoperto la carica di vice presidente del consiglio di gestione di Unione di Banche Italiane (Ubi Banca), nata dalla fusione tra Banca Lombarda e Piemontese e Banche Popolari Unite. Dal 10 maggio 2008 è stato nominato presidente del consiglio di sorveglianza di Ubi; inoltre è stato vicepresidente vicario della Banca Regionale Europea, consigliere e membro del comitato esecutivo del Banco di Brescia oltre che consigliere del Banco di San Giorgio e consigliere della Federazione nazionale dei Cavalieri del lavoro. Laureatosi in giurisprudenza all'Università di Genova, è entrato nel 1960 all'Istituto Bancario San Paolo di Torino, dove nel 1973 è stato nominato dirigente ed ha poi percorso le tappe della carriera fino alla promozione a direttore centrale nel 1979. Nel 1984, sempre nell'ambito del Gruppo San Paolo, è stato nominato amministratore delegato e direttore generale della Banca Provinciale Lombarda. Nel periodo in cui è stato dirigente del San Paolo, ha ricoperto numerose altre cariche in rappresentanza dell' istituto. Faissola è stato consigliere delegato del Credito Agrario Bresciano e nel gennaio 1999, dopo la fusione tra Credito Agrario Bresciano e Banca San Paolo di Brescia che ha dato origine al Gruppo Banca Lombarda, ha assunto la carica di amministratore delegato della capogruppo Banca Lombarda. A maggio del 1997 è stato nominato cavaliere del lavoro. 
Musica INCURABILI A partire dalle 16 nelle sale e nei cortili dell'ospedale Incurabili, via Maria Longo 50, lunga kermesse di musica, arte, storia e cultura per celebrare il solstizio d'inverno ed esorcizzare la "profezia" dei Maya. Esibizione del coro polifonico "Singing in the Sun" della seconda università di Napoli diretto da Gennaro Carlo Forni. Interventi di Daniela Scala, Clemente Esposito, Gerarda Leone, Gennaro Rispoli. Info 081 44 06 47 e 328 831 32 30. CASTEL SANT'ELMO Dalle 18.30 a Castel Sant'Elmo, in occasione della mostra "Errico Ruotolo. Opere dal 1961 al 2007", concerto di Enzo Nini e Gabriele Frasca con Patrizia Di Martino, azioni visive a cura di Maurizio Magnetta. DOMUS ARS Dalle 18 al Domus Ars, via Santa Chiara 10/c, per "I giorni delle calende", rassegna diretta da Carlo Faiello, I Gruppi Diversamente Rossi, La Bestia Carenne, Enzo Colursi & Bruno Bavota. Info 081 342 5603. BOLIVAR Dalle 21 al teatro Bolivar, via Bartolomeo Caracciolo 30, "Canto per te" spettacolo musicale in due tempi con Alessandra Iorio e orchestra di 7 elementi. Regia Sasà Palumbo. Info 081 544 2616. LIVE TONES Dalle 22.15 al Live Tones, via Rocco Galdieri 6, "Oltre..." Project Trio, con Francesca Fusco, voce, Lorenzo Apicella, piano, Luigi Tresca, sax. Cena dalle 21.30. Info 380 387 5317. CILEA Dalle 11.30 al teatro Cilea, via San Domenico 11, presentazione di "Notte lenta", il nuovo progetto musicale di Monica Sarnelli. In scena la cantante sarà accompagnata da musicisti Carlo Fimiani (chitarre), Alfredo Di Martino (piano, tastiere), Pasquale De Angelis (basso elettrico), Vittorio Riva (batteria), per la regia di Dario Andreano. Il lavoro prende il titolo dal brano inedito scritto per Monica Sarnelli da Franco Del Prete, batterista degli Showmen di Mario Musella e co-fondatore con James Senese di Napoli Centrale. Info 081 714 1801. DORIA 83 Dalle 22 al Doria 83, via Gino Doria 83, gli Epo in concerto in occasione del decennale di "Il Mattino ha l'oro in Bocca". Ingresso disponibile solo su prevendita al prezzo di 3 euro. Info 331 433 4251. DUEL BEAT Dalle 23 nella sala 1 del Duel Beat di Agnano, via Antiniana 2/a, in Sala 1 Black Planet, selezione musicale hip hop, dancehall, reggaeton con i dj K Blast/Amed, Jesa, Carmela, Martians. In sala 2 dj set di Mickey, Gabriell e Gym Hell. In sala 3 latin space con il dj Miguel Melchionda. Info 081 762 2533. HOTEL SANTA LUCIA Dalle 19 alle 23 alll'hotel Santa Lucia, Città del gusto presenta la settima edizione di "Bollicine d'Italia", la tradizionale festa di Natale dedicata alle più esclusive etichette frizzanti nazionali. In sottofondo le selezioni musicali di Radio Capri e Radio Yacht Sunsation con il dj set di Lunare Project. Degustazione 20 euro, abbonati 15 euro. Info 081 198 089 00. BAIA Dalle 19 al Batis di Baia, via Lucullo 100, "Il viaggio del Suono che incontra il Gusto", con Salvatore Di Matteo, dell'omonima pizzeria Di Matteo, Sergio Scaletti, chef, e il pizzaiolo Nicola Di Meo, entrambi del Batis. Sul palco Shara e ospite Eddy Napoli. Presenta la serata Valentina Elia. CAIVANO ARTE Dalle 21.30 all'Auditorio Caivano Arte, via Necropoli, Caivano, concerto del chitarrista jazz Pietro Condorelli, che dirige l'orchestra jazz del conservatorio San Pietro a Majella. Ospite Fabio Morgera alla tromba. Ingresso 10 euro, ridotto 10 euro. Info 081 836 3280. TORRE DEL GRECO Dalle 20.45 al teatro Corallo di Torre del Greco, Gigi Finizio in palcoscenico con uno spettacolo che contempla i grandi successi della sua carriera artistica. Info 338 189 0767. MARCIANISE Dalle 20.30 al centro commerciale Campania di Marcianise, flash mob a favore degli animali maltrattati, che vedrà i partecipanti ballare Gangnam Style, il successo del rapper coreano Psy. Info 0823 696 037. Classica SAN GIOVANNI MAGGIORE Dalle 20.30 nella basilica di San Giovanni Maggiore, largo San Giovanni Maggiore (adiacenze via Mezzocannone), "Famiglia Bach" con Bruno Canino, pianoforte, Marco Traverso, viola, Orchestra Discantus Ensemble, Luigi Grima, direttore. Ingresso gratuito per gli unger 18, intero 8 euro, ridotto 5 euro. CONSERVATORIO Dalle 19 nella sala Scarlatti del Conservatorio San Pietro a Majella,  i Turchini di Antonio Florio nel concerto "Sui palchi delle stelle - Musiche per la Natività". Partiture attinte dalla biblioteca di San Pietro a Majella e dal Fondo Musicale dei Girolamini. PALAZZO REALE Dalle 18 al Teatrino di Corte di Palazzo Reale, "Il campanello dello speziale" di Gaetano Donizetti, nuovo allestimento di Riccardo Canessa ambientato nella Capri degli anni '60, tra atmosfere mediterranee e glamour. Con l'Orchestra e il Coro del San Carlo. Ingresso 40 euro. Info 081 797 2331. ERCOLANO Dalle 20 a Ercolano, Villa Campolieto, di scena i Solisti dell'Orchestra da Camera di Caserta (Raffaele Sorrentino, violoncello, e Ottavio Gaudiano, contrabbasso) eseguiranno un insolito quanto raro programma per violoncello e contrabbasso con brani da Vivaldi a Sebastian Lee. Info 0823 361 801. Teatro TAM Dalle 11 al teatro Tam, Gradini Nobile, 1, presentazione di "Made in Sud": il format del mercoledì sera di Rai Due si trasforma in uno spettacolo che andrà in scena al Palapartenope il 26, il 27 e il primo gennaio, con oltre 40 comici che si alterneranno sul palco con Gigi & Ross, Fatima Trotta e il trio musicale Sud 58. Info 081 682 814. SANNAZARO Dalle 21 al teatro Sannazaro, via Chiaia 157, "I Love Napoli Cafè Chantant - Bon Voyage!", nuovo allestimento del Cafè Chantant con uno spettacolo che conclude i festeggiamenti del quarantennale della storica sala. Con Lara Sansone, Luca Sepe, il trio Ardone, Peluso e Massa, l'orchestra e il balletto del Sannazaro. Info 081 411 723. MUSEO NITSCH Dalle 20 al museo Hermann Nitsch, vico Lungo Pontecorvo 29/d, la performance Fluxus AVc, il Piccolo Teatro Privato e Sonoro di Rebecca von Stahl (in memoriam Charlotte Moorman) inizialmente mette in scena l'isteria di una violoncellista che dopo subisce una trasformazione. Info 081 564 1655. ELICANTROPO Dalle 21 al teatro Elicantropo, vico Gerolomini 3, lo spettacolo "C'era una volta il '68", con la vivace forma teatrale del divertissement, regia di Carlo Cerciello. Info 081 296 640. BRACCO Dalle 21 al teatro Bracco, la commedia di Natale con Caterina De Santis, Umberto Bellissimo e Davide Ferri, "All'anema d' 'a palla". Con la partecipazione di Antonio Ottaiano. Info www. teatrobracco. it. GALLERIA TOLEDO Dalle 21 alla Galleria Toledo, via Concezione a Montecalvario 34, lo spettacolo "Il baciamano", di Manlio Santanelli, ambientato nella Napoli del 1799. Regia Laura Angiulli, con Alessandra D'Elia e Stefano Jotti. Info 081 425 037. NUOVO Dalle 21 al teatro Nuovo, via Montecalvario 16, Stefano Accorsi in "Furioso Orlando", adattamento teatrale di Marco Baliani liberamente ispirato all'Orlando Furioso di Ludovico Ariosto. Alla recitazione si alternano le canzoni di Nina Savary. Info 081 406 062.  Dalle 20.30 nella sala Assoli "Cravattari", di Fortunato Calvino. In scena il testo dell'autore e regista partenopeo, in cui descrive il dramma dell'usura che soffoca l'economia e riduce alla disperazione le esistenze. Info 081 406 062. ICHOS Dalle 21 nella sala teatro Ichos di San Giovanni a Teduccio, via Principe di Sannicandro 32/a, Egidia Bruno in "W L'Italia. it. ... noi non sapevamo", spettacolo sulla "questione meridionale". Info 081 275 945. BOSCOREALE Dalle 20.30 al teatro Minerva di Boscoreale, Simone Schettino nella commedia "Se permettete vorrei andare oltre". L'attore affronta una serie di realtà quotidiane al limite del paradosso, chiaramente in modo ironico. Info 366 451 2310. SALERNO GHIRELLI Dalle 21 al teatro Ghirelli di Salerno, ex Salid, via Lungoirno, Laura Curino in "Scintille", di Laura Sicignano. Il testo rievoca il tragico incendio nella fabbrica di camicette Triangle Waistshirt Company, dove persero la vita 146 persone, quasi tutte ragazze. Info 800 188 958. Cinema INDINAPOLICINEMA Dalle 20 nella sala Indinapolicinema, ai Tribunali, in largo Proprio di Arianiello 12,  incontro con lo scrittore napoletano Angelo Petrella nell'ambito della rassegna "I miei libri, i miei film", fra proiezioni e letture. Si degusteranno taralli di Castellammare e un calice di vino. Libri GUIDA PORT'ALBA Dalle 17 nella Saletta Rossa della libreria Guida, via Port'Alba 20/23, il Natale con la poesia delle donne. Francesco D'Episcopo incontra le poetesse Fulvia Iovine, Angela Procaccini e Gabriella Scamardella. Info 081 459 822. SALERNO Dalle 20.30 nella chiesa di Sant'Apollonia di Salerno, via San Benedetto, Lello Arena e Yari Gallucci reciteranno prose e poesie di Alfonso Gatto con il commento musicale di Aldo Vigorito e DStefano Giuliano. Agenda SCUOLA Dalle 17 nella palestra dell'Istituto oti - Borsi | Giurleo, Ponticelli, piazza Aprea, il dibattito "Quale futuro per la scuola pubblica napoletana?". Introduce Concettina Russo. Intervengono Anna Maria Palmieri, Assessore all'Istruzione, Marco Russo e Aniello Esposito, consiglieri comunali, Anna Cozzino, Presidente della VI Municipalità, Luigia Di Ruberto, Segretaria Provinciale Flc Cgil. Moderano Maria Barca e Marinella Esposito. FACOLTA' DI LETTERE Dalle 16 nell'aula magna (Piovani) della facoltà di Lettere, via Porta di Massa, "Apocalisse: ragionamenti sul'’ emozione di fine millennio". Interverranno Gabriele Frasca, Francesco Storti, Matteo Palumbo, Mimmo Borrelli. Info 081 403 187. STAZIONE CENTRALE Dalle 16 alle 19 nella galleria commerciale della stazione di Napoli Centrale, per la rassegna "Christmas Time", animazione per bambini. MODART GALLERY Dalle 20.30 fashion performance negli spazi della "Sabino Albano Modart Gallery", vico Vasto a Chiaja 52/53, con innovazioni al femminile. Info 348 803 0029. CONTEMPORARY ART GALLERY Dalle 19.30 alla ConTemporary Art Gallery, passeggiata Colonna 16b (piazza Amedeo), prenderà forma Freaky love, evento fotografico firmato dalla spagnola Cristina Burns. Info 345 595 0877. PORTICI “ Natale nell'Orto” alla Reggia di Portici fino a domenica, per immergersi nell'atmosfera natalizia e fruire delle visite guidate all'Orto Botanico e al Museo Ercolanense dalle 9 alle 10 su prenotazione. Gli stand rimarranno aperti fino alle 19. Dalle 18 nella sala del Baciamano recital di Natale del coro Ama, diretto dal professor Riccardo Motti. SCALA Dalle 18 nell'aula consiliare del comune di Scala, piazza Municipio, il sindaco  Luigi Mansi e l'amministrazione comunale presentano il nuovo piano urbanistico attuativo. 
SAREBBE ancora in tempo, il sindaco Alemanno, a vietare l'uso di petardi, mortaretti e altri botti durante le feste, in particolare la notte di San Silvestro. Sono sempre di più i comuni che emettono ordinanze in tal senso: incidenti anche mortali, confusione, danni, commerci illeciti, pericolo per le persone e stragi di animali (sia domestici che selvatici finiscono decimati da infarti, ferite, reazioni inconsulte, perdita d'orientamento) sono considerati ottimi motivi. L'ultima città a prendere posizione è Cesenatico: "Abbiamo voluto eliminare fuochi e botti per privilegiare la sicurezza del centro e dare un chiaro segnale di attenzione verso il mondo degli animali - ha detto lunedì il sindaco Savini - in seguito alle numerose segnalazioni di residenti e turisti circa i gravi disagi e sofferenze patiti dai loro amici". A Venezia si aspetta che la conferenza dei servizi di oggi confermi il divieto dell'anno passato, mentre ha già annunciato la replica dell'interdizione Bari, il cui sindaco Emiliano, sfidato lo scorso Capodanno da esplosioni proibite sotto il palazzo comunale, afferma: "Hanno sparato quasi esclusivamente i clan malavitosi e i loro fiancheggiatori, che adoperano le batterie dei fuochi proibiti per consolidare nei quartieri la loro forza d'intimidazione ". Le sanzioni nel capoluogo pugliese vanno da 25 a 500 euro: "Tra i soggetti a maggior rischio ci sono i minori, cui va riservata speciale tutela". Non sempre però le posizioni sono ferme: è il caso di Milano, dove l'inverno scorso Pisapia (quest'anno ancora silenzioso) abolì la deroga alla legge regionale antiinquinamento, con cui si permette di sparare solo nel periodo festivo; la città visse comunque un veglione pieno di scoppi. A Torino invece il divieto è entrato a far parte del regolamento comunale, ma non è ricordato da alcuna campagna d'informazione. al_lupo@repubblica. it 
"Chi non paga le tasse è un ladro", ha detto il pm di Napoli Henry John Woodcock durante un convegno svoltasi a Vasto (Pescara), prendendo spunto da un intervento del vescovo della diocesi, monsigonr Bruno Forte. Ladro o evasore, gli ha chiesto un giornalista? "Non sto parlando con il codice alla mano. Dico che chi non paga le tasse commette un furto, aggravato dal fatto che non è contro un singolo, ma contro la collettività ". 
L'Acn e l'Enit  -  Agenzia Nazionale del Turismo - hanno sottoscritto un protocollo d'Intesa per la promozione, in Italia e all'estero, dell'unica tappa europea delle World Series dell'America's Cup, in programma a Napoli dal 16 al 21 aprile 2013. Con questo accordo, firmato dal presidente dell'Enit, Pier Luigi Celli, e dall'amministratore unico di Acn, Mario Hübler, si dà il via libera alla collaborazione per la valorizzazione del territorio e per intercettare il maggior numero di turisti, senza alcun corrispettivo per i servizi reciproci offerti. Le World Series dell'America's Cup (ACWS), infatti, rappresentano una straordinaria opportunità di sviluppo della vocazione turistica della città di Napoli e della Campania. In particolare, l'Enit garantisce la partecipazione di Acn alle principali manifestazioni fieristiche internazionali, attraverso un desk informativo da collocare all'interno degli spazi comuni dello stand Italia; la distribuzione di materiale informativo relativo all'ACWS Napoli 2013 attraverso gli Uffici Esteri; la partecipazione di Acn srl ai workshop organizzati dall'Agenzia. L'Acn mette a disposizione di Enit un desk informativo, in occasione dell'ACWS Napoli, garantendone la visibilità al pubblico che interviene alla manifestazione; inserisce il logo Enit in tutto il materiale promozionale prodotto in occasione degli eventi, nonché sul sito ufficiale dell'America's Cup (www. acnapoli. org); prevede la partecipazione di Enit alle conferenze stampa organizzate per la promozione delle manifestazioni sportive. I servizi oggetto dell'accordo saranno organizzati in collaborazione con il Comune di Napoli e la Regione Campania e dureranno fino al termine delle World Series di Napoli del 2013. Acn è la società di scopo cui i soci (Regione Campania 30%, Provincia di Napoli 30%, Comune di Napoli 30% e Uniservizi, società dell'Unione degli Industriali della provincia di Napoli, 10%) hanno affidato la programmazione, progettazione, organizzazione, gestione e realizzazione delle regate dell'America's Cup World Series 2012 e 2013 nel comune di Napoli. Enit, l'Agenzia Nazionale del Turismo, cura la promozione all'estero dell'immagine turistica italiana e delle varie tipologie dell'offerta turistica nazionale e regionale, realizzando strategie di sostegno alla commercializzazione dei prodotti turistici italiani. 
PARMA - Bernardo Provenzano è in condizioni disperate e per i medici le possibilità che si svegli dal coma sono pochissime. L'avvocato Rosalba Di Gregorio, legale del boss in cella dall'11 aprile del 2006, ha chiesto la sospensione del regime carcerario duro, ma il Dap ha fatto sapere che per il momento non verrà revocata nei suoi confronti l'applicazione del 41 bis. "E' un costo inutile per lo Stato - aveva spiegato in mattinata l'avvocato Di Gregorio - . Al momento sette persone sono impiegate nella sua vigilanza in ospedale. Ed è dannoso per gli operatori sanitari e per i familiari che non hanno alcuna responsabilità". Il bollettino medico odierno non lascia molte speranze. Provenzano non risponde agli stimoli da quando è stato operato per la riduzione di un ematoma al cervello causato da una caduta nel carcere di Parma dove sta scontando l'ergastolo. I medici hanno più volte interrotto le terapie con cui veniva tenuto in coma farmacologico, ma il boss non ha mai ripreso conoscenza. "E' in coma 4 - dice il difensore - e non è in grado di respirare autonomamente". Ieri i medici gli hanno praticato una tracheotomia. Il figlio maggiore, Angelo, è a Parma da due giorni ed ha ottenuto dal ministro della Giustizia l'autorizzazione a visitare il padre. Pochi minuti di un incontro sollecitato dai medici per vedere se il contatto con un familiare avrebbe provocato una reazione nel paziente. Il test è stato negativo. L'incontro è avvenuto sotto la sorveglianza delle videocamere. Le condizioni del padrino di Corleone hanno reso impossibile ai periti incaricati dal gip di portare a termine le visite chieste dalla difesa per valutare la capacità mentale del boss che, per i parenti e l'avvocato, è ormai compromessa da mesi. La perizia, disposta nell'ambito dell'udienza preliminare sulla trattativa Stato-mafia in cui Provenzano è imputato, sarà depositata il 4 gennaio. E potrebbe comportare la separazione della sorte processuale del capomafia da quelle degli altri imputati. La Procura di Palermo, intanto, continua a indagare su uno strano episodio accaduto in carcere il 12 maggio scorso, quando il boss fu soccorso dagli agenti che lo videro con un sacchetto in testa. Il Dap ha smentito l'ipotesi del tentato suicidio e i magistrati, che hanno aperto un fascicolo, vogliono capire se si sia trattato di una simulazione o di una manifestazione di uno stato mentale già alterato. Due giorni fa nell'ambito di questa inchiesta è stato sentito il figlio minore del boss, Francesco Paolo. A lui, durante un colloquio in carcere, il padre avrebbe detto che lì qualcuno non gli voleva bene. L'accusa di maltrattamenti o una frase sconnessa? Il ragazzo, che insieme agli altri familiari, da mesi denuncia le cattive condizioni del padre, ha detto di non saper dare una risposta. Agli atti del fascicolo è finito anche l'interrogatorio a cui il capomafia è stato sottoposto il 31 maggio dai pm di Palermo: un tentativo di sondare la disponibilità a pentirsi di Provenzano seguito alla visita fatta in carcere al boss dall'eurodeputato Sonia Alfano e dal parlamentare Beppe Lumia. Nel colloquio, fatto di molte frasi sconnesse e di affermazioni a tratti criptiche, difficilmente potrebbero intravedersi spiragli di una collaborazione. 
Dal 22 dicembre  c'è un doppio appuntamento in edicola: con Repubblica, su richiesta, anche la prima "Guida dei ristoranti di Napoli e della Campania". Con 370 pagine, 5 più dei giorni di un anno finalmente non bisestile, c'è tutto il 2013 del gusto. Come e dove mangiar sano, quindi bene, nella regione delle eccellenze: dai ristoranti di lusso alle osterie, il primato dei bianchi e la rivalità con i rossi di Toscana e Piemonte, 4 extravergine Dop, l'orto e il mare che i nuovi chef fanno incontrare a tavola, nel rispetto delle stagioni. LE FOTO Sono oltre 500 gli indirizzi che troverete nella prima "Guida dei ristoranti di Napoli e della Campania". Il 22 dicembre apparirà in edicola e alle 11 sarà presentata al teatro Mediterraneo della Mostra d'Oltremare, sala Italia. Una sede scelta non a caso: è il luogo simbolo, nel passato come nel futuro, per le attività espositive dell'enogastronomia. Si intravede già, nell'agenda della Mostra e della Regione, una fiera internazionale dell'olio, ancora trascurato in Campania, patrimonio di qualità e varietà da oltre cento "cultivar", con il 7,52 per cento del prodotto nazionale, in prima fila Cilento e Irpinia con "Ravece", bene il Sannio, emerge adesso la provincia alta di Caserta con la Dop "Terre Aurunche". La Guida entra nel 2013 con un profilo inedito. È diversa dalle altre. Non le imita né le sfida, le completa. Scritta da quattro cronisti non giudica, informa. Non dà voti né stelle ai ristoranti, ma notizie. A che ora chiude la cucina, accettano i ticket, come sono accolti celiaci e disabili? Non mette in classifica gli chef, ma prova a raccontarli. Ne rivela scuole e storie. Come quella di "Bruno" e il suo veloce sogno americano. Evita il Vietnam, trova lavoro in una cambusa, la nave affonda tra acqua e ghiaccio, è l'unico a salvarsi nel naufragio al circolo polare artico, il destino riporta un emigrato povero, felice e spaventato in un ristorante di Chiaia. Chissà che sabato non sia nella platea della Sala Italia al Mediterraneo. La Guida ricostruisce le ultime tendenze. La natura vince sulle alchimie, la semplicità sontuosa di piatti poco elaborati prevale su artifici e giochi di prestigio, la cucina mediterranea recupera sul fascino un po' usurato degli allievi di scuole lontane, magari francesi. È tempo di ecochef, interpreti di una cucina snella, nel rispetto della tradizione e del territorio. Alfonso Iaccarino, il primo dei pluristellati nel Sud, torna d'attualità. Caposcuola nel primo polo enogastronomico, la penisola sorrentina, si ripropone come pioniere anche dell'ultimo filone. Fu considerato pazzo quando acquistò un'area di Punta Campanella non per renderla edificabile, una trentina d'anni fa. Ma per tirarne fuori tutto quello che ancora oggi manda in tavola: dalle carni al latte ai limoni e al pomodoro, già il pomodoro che impone adesso anche nelle sue filiali in Cina e a Casablanca. La tendenza rivaluta le osterie: la Guida segnala le più curate e fedeli al passato. I "Curti" di Sant'Anastasia ne sono l'esempio. Qualcosa è cambiato se un locale come "Tallioo" noto per le sue birre belghe di frati trappisti si qualifica nel tempo come laboratorio. In un ristorantepub si svolgono "cene di studio" e magari si ascolta una conferenza di Luigi Frusciante, il genetista ordinario di Agraria che ha portato con gli studi suoi e di altre tre scienziati il San Marzano sulla copertina di "Nature". È un vento nuovo che soffia sulla Campania, la Guida tenta di coglierlo nelle sue pagine, senza discostarsi dalla cronaca. L'inchiesta sui veleni che drogano le campagne italiane, con una retata tra i barbari del verde italiano, si svolge a Napoli con i carabinieri dei Nac e il pm Mariella Di Mauro, gip Paola Piccirillo. Ancora a Napoli l'altra del pm Giovanni Conzo con i Nas, per indagare sulle truffe ("Bufala Connection") che toccano le mozzarelle, un export di 71 milioni di tonnellate, contro le 69 del ParmigianoReggiano. La Guida ne tiene conto, e segnala alcuni dei caseifici più piccoli e onesti, in una speciale sezione con la storia, i segreti, i punti vendita degli originali formaggi Dop, dal "Monaco" al "Podolico", dal "Carmasciano" al "Conciato Romano" dell'Alto Casertano. Nelle altre sezioni, dopo ristoranti, osterie e agriturismi, una dedicata all'evoluzione della Margherita, ormai pizzagourmet con le nuove farine e la qualità delle materie prime, altre con 120 produttori di vino e il fenomeno dei nuovi vitigni, Casavecchia, Pallagrello e soprattutto Falerno nella scia di Fiano, Greco, Taurasi, Aglianico del Taburno, mentre Falanghina flegrea recupera sulla sannita. Anche cibi di strada, gelaterie e pasticcerie. Fino al dossier sulle biodiversità tutelate da Slow Food, come "l'oliva salella ammaccata" che lanciata a Torino dal Salone del Gusto su iniziativa del sindaco mai dimenticato Angelo Vassallo fa impazzire i nuovi ricchi tra cinesi e russi. Nelle 370 pagine anche l'approdo e gli orari dei pescatori per chi al calamaro delle Azzorre preferisce la solenne povertà del pesce azzurro. 
La visita del ministro Fabrizio Barca agli Scavi di Pompei coincide con l'ufficializzazione del via imminente ai primi due interventi destinati a rilanciare le cinque Domus e al decreto (firmato insieme con i colleghi Ornaghi, Passera e Cancellieri) che fa diventare operativo lo Steering Committee, l'organismo deputato ad accompagnare e verificare l'attuazione del piano di interventi per il rilancio dell'area archeologica. In fondo il titolare del dicastero per la Coesione territoriale, accolto da una bella giornata di sole, l'aveva detto: "Sarà la luce che ci illuminerà per il rilancio dell'area". Una luce che ha accompagnato la sua breve passeggiata all'interno degli Scavi alla scoperta "di un'area che non è l'obbrobrio che tutti descrivono" ma anche di alcune delle ferite più importanti di cui sono rimaste vittima gli scavi, come quelle che hanno prodotto la chiusura della zona delle "Pareti rosse" (una delle prime che verrà sistemata a partire da gennaio nell'ambito del grande progetto di Pompei che prevede interventi di restauro per quasi 6 milioni di euro) e della casa dei dioscuri. Ma è negli incontri con gli attori istituzionali presenti sul territorio che Fabrizio Barca ha scoperto una realtà che non solo non vuole arrendersi, ma che è pronta a rilanciare con interventi mirati che guardino anche all'esterno degli scavi, a tutto quello che ruota attorno a uno dei siti più visitati d'Italia (quasi due milioni di turisti l'anno) per un territorio che però continua a faticare a trattenere una buona fetta di questi visitatori. Per questo nell'incontro con il presidente della Regione Campania, Stefano Caldoro, e con i rappresentanti dell'Unione degli industriali di Napoli, guidati dal presidente Paolo Graziano, si è parlato soprattutto dell'extra moenia, di una serie di idee-progetto per ampliare l'offerta rivolta ai turisti fuori dagli scavi. Lo stesso ministro ha invitato a "individuare due-tre punti più interessanti" e partecipare al bando internazionale di idee che punta a dare nuovo slancio a Pompei. Il commento di Caldoro è stato affidato ad un tweet: "A Pompei con Barca, amministratori e industriali. Per rilanciare 'modello'. Ci sono condizioni per reale crescita, per imprese e occupazione". Nell'imminenza dell'apertura dei cantieri, intanto, diventa operativo - grazie ad un decreto firmato ieri da Barca, Ornaghi, Passera e Cancellieri- ad un anno dall'annuncio del suo varo lo Steering Committee, ovvero il comitato guida pensato per accompagnare il piano di rilancio, coordinando e vigilando su tempi e modalità delle operazioni. Composto da sette persone rappresentanti dei diversi ministeri e della Comunità Europea, il comitato sarà presieduto da Giampiero Marchesi, funzionario dello Sviluppo economico che ha alle spalle anche una lunga esperienza ai beni culturali. Sarà quest'organismo a fare da collante tra governo e comunità locale per vigilare sull'attuazione del grande progetto Pompei. In mattinata Barca aveva confermato la partenza "entro il prossimo mese di gennaio" dei primi due cantieri del progetto Pompei: "dimostreranno come l'Italia non è stata grande solo più di duemila anni fa ma lo è anche adesso". "Con gli interventi in programma - assicura Barca - entro il 2015 si potranno vedere cose non accessibili al pubblico ma soprattutto si realizzeranno opere di riqualificazione eliminando i problemi alla radice, come nel caso delle infiltrazioni d'acqua che minano la solidità delle mura". 

