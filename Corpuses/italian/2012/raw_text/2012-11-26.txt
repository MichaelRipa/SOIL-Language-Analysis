PARMA  - A poco più di una settimana dalla t-shirt con su scritto "Speziale innocente", mostrata da Pietro Arcidiacono, calciatore di origini etnee militante nel Nuovo Cosenza (serie D), continua a tenere banco negli stadi italiani quanto accaduto e soprattutto i provvedimenti successivi presi nei confronti del giocatore. Per quel gesto compiuto dopo aver segnato un gol l'attaccante della Nuova Cosenza è stato squalificato infatti per otto mesi (fino al 20 luglio 2013) e punito con un Daspo di 3 anni per aver mostrato la maglietta in favore di Speziale, uno dei giovani ultras catanesi coinvolti nella morte dell'ispettore di polizia Filippo Raciti prima di Palermo-Catania del 2 febbraio 2007 e condannati per omicidio. STRISCIONE A PARMA: 'SOLIDARIETA' AD ARCIDIACONO' - ''Ad Arcidiacono solidarietà per aver detto la verità'' è infatti il testo dello striscione apparso all'inizio del secondo tempo nella curva del Parma al 'Tardini', lunedì sera, durante la gara contro l'Inter, posticipo della 14/a giornata di serie A. Qualcosa di analogo era accaduto ieri pomeriggio a Lecce, allo stadio 'Via del Mare', dove era apparso uno striscione con la scritta "Speziale innocente, adesso diffidateci tutti". GHIRELLI: "UNA VERGOGNA STRISCIONE A VIA DEL MARE" - "E' una vergogna lo striscione a Lecce - ha commentato Francesco Ghirelli, direttore generale della Lega Pro -, chi lo ha messo allo stadio è senza pudore, il gesto va condannato e isolato con ignominia. Fuori dal gioco del calcio chi lo ha fatto e spero che, chi ha visto parli e denunci". Leggi i commenti I commenti dei lettori 
PARMA - La sconfitta di Parma è di quelle pesanti per l'Inter. Non si sottrae all'autocritica Andrea Stramaccioni: "Abbiamo disputato di sicuro uno dei peggiori secondi tempi della stagione, ma abbiamo pagato molto caro un errore gravissimo. Non si può prendere un gol così, partendo da una rimessa laterale a centrocampo", ha spiegato il tecnico nerazzurro. "Il primo tempo non è stato neanche malissimo davanti ad un Parma messo bene in campo che ci ha messo in difficoltà - ha proseguito il giovane allenatore - invece nel secondo certo non siamo andati bene. Di solito nella ripresa tendiamo a crescere. Stavolta non è successo. Non so se è un problema fisico, anche se dopo l'Europa League di solito soffriamo un pò. Sicuramente è troppo grave l'errore che ha portato al gol del Parma: Sansone ha fatto 50 metri da solo, senza dribblare nessuno". E ora? "Abbiamo fatto un punto in tre partite, siamo arrabbiati". Infine Stramaccioni è tornato sull'esclusione di Sneijder: o rinnova il contratto accettando una riduzione di ingaggio oppure verrà messo sul mercato. "La situazione è più semplice di quello che può sembrare. C'è una posizione della società, una posizione del giocatore da capire e condividere, ma poi l'allenatore sono io e ho l'ultima parola. La mancata convocazione non è un discorso matematico nè una cosa punitiva: io vedo quanto succede in campo durante la settimana e faccio le scelte che penso siano migliori per l'Inter, le altre domande fatele alla società". Leggi i commenti I commenti dei lettori 
PARMA - L'Inter sbaglia serata al Tardini e getta al vento un'occasione d' oro per riportarsi a  - 1 dalla Juve. Lenta e con poche idee, la squadra di Stramaccioni si è fatta irretire da un ottimo e attento Parma che non gli ha concesso il minimo spazio e, di rimessa, nel finale, si è andato a prendere 3 punti strameritati grazie ad una geniale intuizione di Sansone. INTER LENTA E SENZA IDEE - La formazione nerazzurra paga il fatto di non essere mai riuscita a cambiare passo. Nel primo tempo si è resa pericolosa solo su due palle inattive e, nella ripresa, quando ci si aspettava cambiasse passo non è andata oltre una conclusione da lontano di Guarin. Insomma non ha funzionato nulla. L'assenza di Cassano è pesata tantissimo e l'opaca prova di Alvarez, schierato nell'inedito ruolo di intermedio, non ha fatto che acuirne la nostalgia. Qualcosa di meglio ha fatto Coutinho, lanciato però troppo tardi in campo, tra l'altro, sfortunatamente, proprio un attimo prima dell'1-0 dei ducali. LA VITTORIA DI DONADONI - Il Parma si porta a casa un altro successo prestigioso e allunga la propria imbattibilità interna. E' la vittoria di Donadoni che si è giocato le proprie carte con coraggio, mettendo in campo una squadra duttile e mai rinunciataria, lestissima a ripartire affidandosi alla velocità di un Biabiany in serata di grazia. E il gol di Sansone, tirato fuori in extremis dal cilindro, con un colpo da maestro, dall'ex rossonero, è apparso il giusto premio ad una prova intraprendente. MEGLIO IL PARMA NEI PRIMI 45' - Stramaccioni ha sorpreso inserendo Alvarez a centrocampo per un quadrato 3-5-2 ma non ha fatto i conti un Parma in versione inedita, schierato dopo oltre un mese col 4-3-3, con Sansone e Biabiany a sostegno di Amauri. I nerazzurri, troppo macchinosi nella manovra, hanno faticato a costruire gioco e a mettere in moto le punte. Non solo: di rimessa sono stati spesso messi alle corde soprattutto dalle accelerazioni di Biabiany e dalle sovrapposizioni sulla destra di Marchionni e Rosi. INTER PERICOLOSA SOLO SU PALLE INATTIVE  - E, così, hanno anche rischiato qualcosa su un paio di colpo di testa (di Amauri e Paletta) e su un bolide da fuori di Biabiany uscito di un soffio. L'Inter, malgrado la netta supremazia territoriale, è riuscita a spaventare Mirante solo in due circostanze e sempre su palla inattiva: prima con una punizione a fil di palo di Guarin e poi con un colpo di testa di Cambiasso, sugli sviluppi di un angolo, sventato sulla linea da Valdes. SANSONE GELA HANDANOVIC - Nella ripresa la musica non è cambiata. L'Inter ha continuato a far circolar palla con lentezza e il Parma ha retto senza patemi. Anzi, col passare dei minuti ha preso coraggio e dopo aver mandato un altro paio di avvisaglie ad Handanovic con Biabiany e Zaccardo ha trovato il gol vittoria con una strepitosa discesa di 40 mt di Sansone, conclusa con un preciso destro nell'angolo. COUTINHO NON BASTA - L'Inter si è riversata in avanti con disperazione ma non è andata oltre un destro da fuori del subentrato Coutinho che ha trovato pronto alla risposta Mirante. Il Parma non ha mai tremato e, nel finale, ha legittimato il successo sfiorando anche il raddoppio con un colpo di testa di Benalouane, subentrato a uno stremato Rosi. Un punto in 3 partite sono il segnale di un chiaro malessere in casa nerazzurra. Stramaccioni farà bene a correre al più presto ai ripari. Il campionato non aspetta. PARMA-INTER 1-0 (0-0) Parma (4-3-3): Mirante 7, Rosi 6.5 (28' st Benalouane sv), Zaccardo 6,5, Paletta 7, Gobbi 6.5, Marchionni 6.5, Valdes 6,5, Acquah 6,5, Biabiany 7.5, Amauri 6.5, Sansone 7.5 (31' st Belfodil sv). (1 Pavarini, 91 Bajza, 6 Lucarelli, 39 Fideleff, 13 Santacroce, 77 Ninis, 19 Musacci, 4 Morrone, 23 Arteaga, 17 Palladino). All.: Donadoni. Inter (3-5-2): Handanovic 6.5, Ranocchia 6,5, Samuel 6, Juan Jesus 6 (40' st Duncan sv), Zanetti 6, Guarin 6, Cambiasso 6 (41' st Livaja sv), Alvarez 5.5 (27' st Coutinho 6), Nagatomo 6, Milito 5.5, Palacio 5,5. (12 Castellazzi, 27 Belec, 6 Silvestre, 42 Jonathan, 17 Mariga, 24 Benassi, 52 Romano', 31 Pereira). All.: Stramaccioni. Arbitro: Banti di Livorno 6. Reti: nel st 29' Sansone. Angoli : 8-7 per il Parma. Recupero : 1' e 4'. Ammoniti : Gobbi, Palacio, Valdes, Duncan per gioco scorretto. Spettatori : 16.147 (di cui 9.182 abbonati) per un incasso di 250.845,8 euro. Leggi i commenti I commenti dei lettori 
E' stato rigorosamente a distanza il duello tra Renzi e Bersani da Fabio Fazio. "Ci siamo incontrati solo in bagno e gli ho fatto bubu", ha scherzato il sindaco di Firenze.  Ma è stato solo un assaggio. Nel resto della settimana i due sfidanti giocheranno molte delle loro carte davanti alle telecamere. In realtà è soprattutto Matteo Renzi ad aver deciso di puntare sul piccolo schermo  per provare a ridurre lo svantaggio rispetto al segretario. Già domattina  sarà in collegamento con Maurizio Belpietro nel programma La telefonata, su Canale 5. In serata sarà sulla poltrona di Bruno Vespa, ospite di Porta a Porta (a Bersani lo stesso divanetto toccherà giovedì sera). Mercoledì il vero faccia a faccia su Rai uno. La tv pubblica ha fatto di tutto per garantirselo, dopo lo smacco del confronto a cinque trasmesso da Sky. Nella sfida interna tra gli aspiranti conduttori ha avuto la meglio Monica Maggioni: ai candidati le domande elaborate dalla redazione e quelle degli elettori collegati in diretta dai comitati. Il confronto avverrà sulla base di regole condivise, per ora non meglio precisate. Tra Fazio, Vespa e Maggioni, il servizio pubblico sembra a destinato a fare la parte del leone  -  televisivamente parlando  -  in questo secondo turno delle primarie. Ma ovviamente gli altri competitor  - Sky , La Sette e Mediaset - sono agguerriti. E restano, teoricamente, a disposizione anche venerdì e sabato per altre incursioni televisive. Con Renzi pronto a sfruttare al meglio ogni spazio tv. "Dobbiamo capire qual è la disponibilità di Pierluigi sui confronti Tv - ha detto Renzi- spero si possa fare una passaggio, dopo Sky e la Rai, anche su Mediaset e La7". Mediaset  mette a disposizione il Tg5: "Porte aperte per il confronto nelle forme e nei modi che saranno i direttori, in primis il Tg5, a stabilire d'intesa con i duellanti ", dice il direttore generale dell'informazione Mediaset. Per Sky l'invito è stato più volte formulato dal direttore, Sarah Varetto. Enrico Mentana  -  per La7 - si è già offerto, mettendo a disposizione uno spazio  sabato prossimo in prime time. Renzi ha subito detto sì. E il "rottamatore" potrebbe fare un'incursione anche su Tgcom24. Certamente non ci sarà alcuna sfida su Servizio pubblico. "Da noi non vengono sicuro, non abbiamo il format", ha detto  -  non senza ironia  -  il conduttore, Michele Santoro. 
PARMA - "E' stata una vittoria meritata, devo farei complimenti a tutti. Una grande prova collettiva". Roberto Donadoni è entusiasta per il successo per l'Inter. E spiega come gli è venuto in mente di riproporre il 4-3-3. " Ho voluto mandare un messaggio ai ragazzi per fargli capire che non dovevamo essere troppo rinunciatari. E ho pensato che l'Inter, dovendo tentare di vincere, ci avrebbe concesso degli spazi di rimessa. Così è andata, abbiamo fatto bene e nella ripresa abbiamo legittimato il successo". BIABIANY DEVE GIOCARE SEMPRE COSI' - Devastante soprattutto Biabiany che ha messo a soqquadro l'intera retroguardia nerazzurra. Donadoni usa il bastone e la carota. E' stato straordinario questa sera ma io lo vorrei sempre vedere così. Ha talento ma ancora non si è accorto di quanto potrebbe essere grande. Mia piace che acquisti continuità. Via a giugno? No, resterà con noi, almeno fino a giugno. Deve ancora crescere e dimostrare qui a parma tutto il suo valore". SANSONE PUO' CRESCERE ANCORA - Il tecnico gialloblu applaude anche Sansone: " Al di là del gol, meraviglioso, ha giocato una grande partita, la prima di un certo spessore. Anche per lui questo può essere un segnale importante in vista di un'ulteriore crescita". UN'INTER SOTTOTONO - Donadoni chiude parlando degli avversari: " Probabilmente stasera non erano al meglio. Non abbiamo mai sofferto fisicamente ma non so dire dove finiscono i meriti dei miei e iniziano i demeriti degli avversari. Dico solo che abbiamo fatto una grande prova di squadra e quando giochiamo così siamo davvero un brutto cliente per tutti". Leggi i commenti I commenti dei lettori 
DESIO - Finisce 67-54 per Siena, che sembra quella di una volta, cioè l'anno scorso: arriva sul campo invitto di Cantù, la tiene a 54 punti segnati, la fa tirare col 32%, la costringe a 20 palle perse. Prova di forza, ma anche di crescita se confrontato con quanto visto due mesi prima a Rimini, con la Supercoppa in palio, vinta da Cantù. Stavolta invece la vince, netta, Siena, con la difesa ma non solo, un Moss Mvp (4/7 da 2, 3/6 da 3) pure se la svolta l'ha data Hackett, nell'ultimo quarto (8 punti, 3 recuperi, 5 falli subìti). Con la terza vittoria consecutiva la Montepaschi riaggancia Sassari sul pianerottolo delle seconde (a 14) ed è significativo l'espugnare il campo di una diretta rivale nella serata in cui il leader offensivo Brown chiude con 2/12 al tiro. Primo quarto  - Siena non produce nulla nei suoi primi otto possessi, cinque tiri sbagliati e tre palle perse. Ma Cantù non ne approfitta, il 5-0 non ha alcun significato su una partita che durerà per altri 36 minuti. Sblocca Moss, due canestri in fila e la partita s'accende. Da un tecnico a Janning, Cantù trova la spinta per il primo allungo (14-7 al 7') che gli ospiti sanno ricucire da campioni d'Italia: 0-7 in un lampo, parità, timeout di Trinchieri. Ma non basta: la difesa di Siena forza la settima palla persa di Cantù, tripla di Sanikidze, 12-0 di parziale. Alla prima sirena Montepaschi davanti 19-14, chi fosse andato al bar dopo 7' farebbe fatica a crederlo. Secondo quarto  - Cantù resta sott'acqua, altra palla persa, di Leunen, che reagisce col fallo antisportivo su Sanikidze, presenza totale. Tabu scuote  la secca con la sua terza tripla, ma Siena alterna le difese, s'aggiunge Kangur con la tripla dall'angolo, la Montepaschi dà lezione sui due lati. Trinchieri prova il quintetto alto (con Brooks in ala piccola), Banchi sceglie al contrario quello piccolo ed ha ragione, trova da Rasic la tripla del +9 (33-24) mentre Cantù annega nella sua dodicesima palla persa. All'intervallo, in una partita nella quale nessuno fa canestro, il +12 della Montepaschi unito ai 24 punti segnati da Cantù (8/24 al tiro) inorridisce i tifosi brianzoli e rassicura quelli senesi sulla bontà del nuovo corso, in crescita costante. Terzo quarto  - Resta negli spogliatoi Aradori, vittima di uno stiramento, e per Cantù (già priva di Smith e Scekic) è una pessima notizia. I brianzoli risalgono ugualmente fino a -7, ma Sanikidze mette al seconda tripla ed un tagliafuori mancato concede a Ress il tap-in per un nuovo, confortante, +12. Cantù però quasi azzera le perse (2), mentre salgono quelle di Siena fino quasi a pareggiarle. Si mettono in moto gli uomini volanti della Brianza, la schiacciata di Tyus dà conforto per l'ultimo quarto, che può iniziare sul -8. Ultimo quarto  - S'aggiunge anche Brooks, che batte Kasun, gli vola in testa ed aggiungendo il libero ecco che la partita sembra un'altra: in appena 53" la tripla di Tabu chiude il parziale di 6-0 ed il tabellone ora indica il 45-43 per Siena, con Banchi che ricorre al timeout per fermare l'emorragia. Non basta: tripla di Markoishvili per il 9-0 ed è sorpasso (46-45). La reazione di Siena è immediata quanto spietata: clamorosa stoppata di Ress su Brooks, Hackett torna ad essere il fattore dell'ultimo quarto come già col Maccabi. Altra tripla di Rasic, Siena rifiata sul +9, Ress spacca la difesa di Cantù (58-46), Hackett segna e recupera palloni. E' lui che gira la partita definitivamente dalla parte di Siena, consentendo a Banchi di far riposare Brown fino a tre minuti dalla fine, quando c'è solo da cesellare il risultato. E non serve neanche, perché stavolta i canestri che servono arrivano da Moss ed Hackett. Per Cantù non è un dramma la sconfitta contro Siena, ma inquieta lo 0/7 di Leunen all'ennesima serata fuori giri; e diventa un'esigenza trovare sul mercato un regista che sostituisca Smith, oltre a sapere dagli esami quanto grave è l'infortunio di Aradori. Dalla serata di Desio Trinchieri, più che dei due punti, si ritrova priva di play e guardia titolari. CHEBOLLETTA CANTU'-MONTEPASCHI SIENA 54-67 (14-19; 24-36; 37-45) Chebolletta Cantù: Tabu 16, Aradori, Markoishvili 18, Leunen 1, Cusin 6; Mazzarino 4, Brooks 6, Tyus 3, Kudlacek. N. e. Abass, Casella. Montepaschi Siena: Brown 7, Janning 2, Moss 18, Sanikidze 10, Ress 6; Hackett 8, Kangur 8, Kasun 2, Rasic 6, Carraretto. N. e. Lechthaler, Neri. Note  - Arbitri: Lamonica, Lo Guzzo, Calbucci. Tiri da 2: Ctù 11/32; Si 15/30. Tiri da 3: Ctù 6/21; Si 10/26. Tiri liberi: Ctù 14/19; Si 7/13. Rimbalzi: Ctù 38; Si 33. Massimo vantaggio Cantù: +7 (14-7 al 7'). Massimo vantaggio Siena: +14 (51-65 al 39'). Leggi i commenti I commenti dei lettori 
MILANO  - E' stato di parola, consegnandosi in serata all'aeroporto di Malpensa agli uomini dello Sco (Servizio centrale operativo) della Polizia e a quelli della Squadra mobile di Cremona. Si è dunque costituito, come annunciato ieri, il serbo Almir Gegic, ex calciatore ritenuto tra i capi del gruppo di scommettitori degli Zingari, latitante dal giugno del 2011 quando era stata emessa dal gip di Cremona un'ordinanza di custodia cautelare per la vicenda del calcioscommesse, nell'ambito dell'ormai nota inchiesta che ha colpito duramente il mondo del pallone del Belpaese. ERA LUI A PAGARE I GIOCATORI CHE VENDEVANO GARE - Dopo la redazione del verbale d'arresto e la notifica dell'ordine di custodia cautelare per associazione a delinquere e frode sportiva, l'ex giocatore del Chiasso è stato preso in consegna dalle forze dell'ordine e condotto nel carcere di Cremona. Gecic sarà interrogato probabilmente giovedì dal gip di Cremona, Guido Salvini, e poi dal procuratore Roberto di Martino. Il serbo, che da tempo aveva comunicato l'intenzione di tornare in Italia, stanco di una latitanza nel Sangiaccato, regione tra la Serbia e il Montenegro, di cose da raccontare  -  se vuole  -  ne ha parecchie. ex calciatore, anche della formazione svizzera del Chiasso, essendo considerato uno tra i capi del gruppo degli Zingari, incaricato di pagare i calciatori italiani che si vendevano le partite. LE RIVELAZIONI DI GERVASONI SU GEGIC - Uno dei pentiti dell'inchiesta cremonese, Carlo Gervasoni, così infatti aveva descritto il ruolo dell'ex calciatore e raccontato come ''nel 2009 il gruppo degli zingari di cui era portavoce Gegic, dopo aver manipolato molte partite di calcio in Svizzera'' aveva ''intrapreso in modo sistematico contatti con giocatori italiani, grazie anche all'aiuto di Bressan molto legato a Gegic, come da tale rapporto, che ha coinvolto decine di giocatori, sia conseguita l'alterazione di molti risultati di serie B e di alcuni di Serie A e Coppa Italia''. LA LISTA DEGLI INDAGATI A CREMONA SI ALLUNGA? - Il serbo ha preso la decisione di tornare per la serenità della sua famiglia (ha una figlia di quattro anni) e se, come promesso, racconterà tutto quello che sa, probabilmente la lista degli indagati nel registro della Procura di Cremona è destinato ad allungarsi (sono ben oltre cento), in un'inchiesta che ha visto arresti eccellenti e clamorosi come quelli dell'ex capitano dell'Atalanta, Cristiano Doni, e quello del capitano della Lazio, Stefano Mauri, e il coinvolgimento del tecnico della Juventus, Antonio Conte. Troverebbe inoltre conferma la previsione del capo della Polizia Antonio Manganelli che, qualche tempo fa, aveva detto che nel mondo delle scommesse illecite del calcio, oltre a quelli accertati, stavano emergendo altri comportamenti ''che porteranno a ulteriori risposte, se possibili ancor più clamorose''. Argomenti calcioscommesse Leggi i commenti I commenti dei lettori 
