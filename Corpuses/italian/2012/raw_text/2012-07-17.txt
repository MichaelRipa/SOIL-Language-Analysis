VIENNA - Inizia a vedersi la Roma di Zeman, che questa sera nel primo vero impegno ufficiale non ha deluso, al contrario. I giallorossi si sono imposti per due a uno sul Rapid Vienna allo stadio Gerhard Hannapi di Vienna, grazie ai gol dei centrocampisti Pjanic e del redivivo Pizarro, e con Totti, schierato a sinistra, lodato da Zeman in conferenza stampa. Una partita vera, con le due squadre che non hanno lesinato impegno e colpi. Il Rapid, più avanti nella preparazione inizierà il campionato tra soli quattro giorni, ed è apparso al top della condizione fisica. La Roma, dal canto suo, è alla terza uscita stagionale dopo le due amichevoli disputate nei giorni scorsi con formazioni di dilettanti. I capitolini, che hanno lasciato il ritiro di Riscone, in Alto Adige, hanno infatti dimostrato di dover smaltire i carichi dei pesanti allenamenti delle scorse settimane, ma hanno offerto anche momenti di bel gioco. Ottima la prova del cileno Pizzarro, senza dubbio tra i più in forma nell'undici giallorosso. Al 14' alla prima vera occasione la Roma passa in vantaggio con Pjanic che approfitta di un errore di Pichler e supera il portiere austriaco con un tiro di destro. Trascorrono dieci minuti e Osvaldo sfiora il raddoppio su cross di Florenzi. L'estremo difensore del Rapid Vienna non si fa battere e riesce a parare. Al 28' però arriva il pareggio dei padroni di casa con un gol spettacolare di Boyd. Prima centra l'incrocio dei pali in rovesciata, poi mette in rete con un'altra incredibile acrobazia. La partita è divertente e ricca di capovolgimenti di fronte. All'inizio del secondo tempo i due allenatori optano per un turn over quasi totale. Il Rapid Vienna sembra tenere in mano le redini dell'incontro, ma al 52' ecco il gol di Pizarro servito alla perfezione da Okaka. Sul finale di gara la Roma di Zeman va vicino al terzo gol con Nico Lopez, ma Konigshofer evita il gol. Finisce due a uno per la Roma, con un passo avanti notevole rispetto alle prime uscite stagionali. E al termine della partita, mister Zeman ha parole d'elogio soprattutto per Totti: "Ho visto il Francesco di 13 anni fa, ma con più corsa. Mi è piaciuto molto, ha fatto i movimenti giusti". Contro il Rapid il capitano è stato schierato come attaccante esterno, ma spesso è retrocesso anche sulla linea dei centrocampisti. Il centravanti, al momento è però Osvaldo. "Stasera era lui il nostro numero 9 - ha aggiunto Zeman a Sky Sport - ma è un giocatore che può fare tutti i ruoli davanti". E se arrivasse Destro? "Tutti gli allenatori vorrebbero avere problemi d'abbondanza e io sono contento se si riesce a portarlo a Roma". Intanto però è arrivata una vittoria contro una squadra come il Rapid più avanti nella preparazione. "Vincere fa sempre bene al morale - ha concluso Zeman -Siamo molto indietro rispetto a loro, ma abbiamo ancora un mese di tempo per crescere. Siamo ancora a metà della nostra preparazione e speriamo di andare avanti. Serve più ritmo, ma ancora non ci riusciamo. E' normale, e credo che siamo dove volevamo essere". Leggi i commenti I commenti dei lettori In caricamento.. 

ROMA - Non basta la visita di Angelino Alfano ad un'iniziativa organizzata da Giorgia Meloni e Fabio Rampelli per rasserenare i rapporti all'interno del Pdl. Dopo l'imprivviso annuncio del ritorno di Silvio Berlusconi a candidato premier senza passaggio per le primarie e del possibile ritorno alla denominazione "Forza Italia", le posizioini all'interno del partito restano lontano. "La candidatura di Silvio Berlusconi è lì per chiedere un giudizio di verità agli italiani rispetto alle vicende che hanno causato la nostra caduta", cerca di spiegare Alfano. "Noi - aggiunge - siamo per fare le primarie a tutti i livelli. A mio avviso, però,  nel momento in cui c'è la candidatura di Berlusconi, le primarie si  possono serenamente evitare". Il segretario cerca quindi di arginare il malcontento anche sull'annuncio, fatto dal Cavaliere attraverso la stampa tedesca, che alle prossime elezioni il partito tornerà a chiamarsi Forza Italia. "Silvio Berlusconi ha fatto una proposta e verrà sottoposta agli organi statutari", tenta di minimizzare Alfano, ma la replica della Meloni è gelida. "Mi fa piacere che Berlusconi abbia già derubricato l'idea di tornare al  nome Forza Italia al rango di semplice proposta  - ribatte l'ex ministro - Ma io mi auguro che tale proposta non venga mai  formalizzata". Anche perché, insiste, "il problema del Pdl non è il nome ma come il partito lo abbiamo  realizzato: non ha funzionato il radicamento sul territorio, l'apertura  di nuove sedi, la capacità di stare tra la gente". La Meloni attacca poi anche sulla questione delle mancate primarie. "Resto alla determinazione - dice - degli organi dirigenti in cui si è votato un documento che prevedeva le primarie. Se io fossi Berlusconi le pretenderei. Magari la mia sarebbe una vittoria scontata, ma genererebbe entusiamo, partecipazione, sarebbe un assoluto toccasana. Il Pd farà le primarie e noi non possiamo dare l'impressione che vogliamo sottrarci". Dello stesso parere il sindaco di Roma Alemanno: "Come sindaco uscente voglio fare le primarie per confrontarmi con il mio popolo e spero che anche Silvio Berlusconi voglia farle e faccia questo atto di umiltà". Leggi i commenti I commenti dei lettori In caricamento.. 
Vita dura per i ladri d'auto, o per lo meno di quelle firmate Hyundai. Da ora in poi grazie al contributo di Hyundai Finance, tutte le autovetture della Casa coreana potranno sfruttare il servizio LoJack abbinato a vantaggiose polizze assicurative Furto e Incendio. "Grazie all'installazione del dispositivo LoJack - spiega Gerardo Altieri, Direttore Post-Vendita di Hyundai Motor Company Italy - vogliamo proiettare nel tempo l'attenzione che quotidianamente riserviamo ai nostri clienti sia in fase di vendita che di post-vendita. Hyundai in questo modo vuole garantire la continuità della sicurezza dei suoi veicoli e la soddisfazione dei propri clienti". Nella sola Italia, nel 2011 sono state rubate 310 vetture ogni giorno, una ogni 5 minuti, e sebbene il trend si confermi in diminuzione, il dato assoluto è comunque preoccupante soprattutto se rapportato alla percentuale dei recuperi che diminuisce a sua volta (- 24,48% nel raffronto 2011/2009). In questo scenario LoJack si presenta come la migliore soluzione al problema del furto dei veicoli. Grazie alla partnership unica con le Forze dell'Ordine e alla innovativa tecnologia, infatti, sono oggi più di 8,5 milioni le unità installate da LoJack in tutto il mondo, per un totale di oltre 300mila veicoli recuperati pari a un valore superiore ai 5 miliardi di dollari. L'innovativa tecnologia consente di recuperare l'auto rubata in oltre 90% dei casi, contro una media nazionale in costante calo e che nel 2011 si è fermata a quota 45%. "Quella dei furti d'auto ­ dichiara Maurizio Iperti, Amministratore Delegato di LoJack Italia ­ è una vera e propria piaga per il nostro Paese, da sempre in prima linea per questo tipo di crimine. Quest'intesa testimonia l'efficacia e la sicurezza della nostra tecnologia che consente di recuperare tempestivamente il veicolo rubato prima che se ne perdano definitivamente le tracce". 
La passione per i rally sposa la solidarietà. Peugeot Italia a fianco di tre piloti italiani "evergreen", Andrea Baldi, Davide Brizzi e Giulio Chini, prende parte alla sesta edizione del "Mongol Charity Rally" con la 208. E' un raid all'antica, in cui non si corre per vincere ma per arrivare al traguardo con la gioia di aver contribuito concretamente alla realizzazione di un grande progetto di solidarietà. Prima della partenza, infatti, ogni team partecipante ha consegnato agli organizzatori del raid almeno 1.000 sterline (circa 1.300 euro) che saranno devoluti a "Lotus Children", una Ong internazionale che sostiene sul fronte scolastico e sanitario i bambini mongoli e le loro famiglie. Ma l'impegno dell'equipaggio "azzurro" andrà ben oltre poiché Peugeot Italia metterà all'asta la 208 utilizzata nel raid e il ricavato integrerà la somma raccolta da Andrea, Davide e Giulio che sarà devoluta a "Medici senza Frontiere", organizzazione già sostenuta negli anni passati dal marcio del leone. Quest'anno gli equipaggi sono partiti, a scelta, da Londra o da Praga per raggiungere, dopo 14.000 chilometri, ad itinerario libero e senza assistenza tecnica a seguito, Ulaan Bataar, l'antica capitale della Mongolia. Il percorso scelto dai tre italiani è partito da Milano, per raggiungere Praga (per la partenza ufficiale) e da qui Istanbul (via Serbia e Bulgaria), e poi l'Azerbaijan, il Turkmenistan, l'Uzbekistan, il Kazakhstan ed, infine, la Mongolia. I nostri piloti racconteranno le tappe del loro viaggio verso la lontana Ulaan Bataar sulle "pagine" del blog e sul Tweeter di Peugeot Italia, dove potranno anche ricevere il sostegno di tutti gli appassionati. L'impresa sarà ardua e la vettura è stata "rinforzata" a dovere, come sottolineano alla Peugeot Italia: "Per consentirle di affrontare al meglio i 14.000 chilometri del percorso, la maggior parte dei quali costituiti da piste sterrate e da strade poco più che tracciate, la 208 "Mongol Rally" è stata sottoposta ad alcuni interventi mirati di rinforzo. Gli ammortizzatori, con steli e pistoni maggiorati e con molle rinforzate, sono ora ad azoto, con serbatoio del gas in ergal separato per facilitare lo smaltimento del calore che, combinato con il maggior volume dell'olio, assicura la costanza di rendimento. Poi, il sottoscocca è stato protetto con piastre in alluminio ed è stato aggiunto uno speciale portapacchi tubolare imbullonato al padiglione. La dotazione della 208 è stata infine integrata da piastre in compositi per l'eventuale disincaglia mento". (m. r.) 
Musica MASCHIO ANGIOINO Dalle 20.30 nel cortile del Maschio Angioino, piazza Municipio, Riccardo Veno e la sua Orchestra invisibile in "Concerto solo" per sassofoni, fiati, voce e loop. Biglietto 10 euro. Info 349 357 7095. SANT'ELIGIO Dalle 21.15 al chiostro di Sant'Eligio, piazza Mercato, per la rassegna "Uno più uno uguale cinque" ideata da Gianfranco Gallo, serata di canzoni classiche rilette dal pianista Antonio Del Gaudio e dall'attore Massimo Abbate. Biglietto 13 euro, ridotto 10. Info 081 417 324. SCAMPIA Dalle 21 in piazza Giovanni Paolo II a Scampia, Franco Ricciardi e Ivan Granatino in "Mixtape  -  Live in Concert". Ingresso libero. Info www. cuoreneroproject. com LANIFICIO 25 Dalle 21.30 al Lanificio25, piazza Enrico De Nicola, i Chattanooga in concerto. Biglietto 5 euro. Info 081 658 2915. FELTRINELLI POMIGLIANO Dalle 21.30 al Feltrinelli Point di Pomigliano d'Arco, polo culturale La Distilleria in via Roma, showcase di Guy Littell per la presentazione dell'album "Later". Ingresso libero. Info 081 329 6827. SAN LEUCIO Dalle 21 nel complesso monumentale del Belvedere di San Leucio (Caserta), per il "Festival della solidarietà", Antonella D'Agostino in "A piedi nudi nel parco", omaggio alla canzone classica napoletana. Info 0823 232 505. GIFFONI VALLE PIANA Dalle 18 allo stadio comunale di Giffoni Valle Piana (Salerno), per il "Neapolis Festival", concerto di Dinosaur Jr., Blonde Redhead, Azari & III, Il Teatro degli Orrori, Le Furie, Jarman, The Last Fight, The Shak & Spares, La Via degli Astronauti. Biglietto 25 euro. Info 081 803 8382. Classica SAN CARLO Dalle 18 al teatro San Carlo, in scena la "Cavalleria rusticana" di Pietro Mascagni, con la regia di Pippo Delbono e la direzione musicale di Pinchas Steinberg. Info 081 797 2331. Teatro ORTO BOTANICO Dalle 21 all'Orto botanico, via Foria, per la rassegna "Brividi d'estate" promossa da Il Pozzo e il Pendolo, la commedia "Animali come noi" con Paolo Cresta e Carlo Lo Manto. Biglietto 12 euro. Info 081 542 2088. Cinema PARCO DEL POGGIO Dalle 21.10 al Parco del Poggio, omonimo viale ai Colli Aminei (in prossimità di Oviesse - Standa), per la rassegna "Accordi e disaccordi", proiezione del film "Là-Bas  -  Educazione criminale". Interventi del regista Guido Lombardi e del produttore Gaetano Di Vaio. Biglietto 4 euro. Info 081 549 1838. PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", proiezione di "Sherlock Holmes  -  Gioco di ombre" di Guy Ritchie, con Robert Downey Jr. e Jude Law. Biglietto 3,50 euro. Info 081 777 5103. SAN SEBASTIANO AL VESUVIO Dalle 21.15 al parco urbano di San Sebastiano al Vesuvio, via Panoramica, per la rassegna "Cinema intorno al Vesuvio" dell'Arci Movie, il film "Magnifica presenza" di Ferzan Ozpetek, con Elio Germano, Margherita Buy e Beppe Fiorello. Biglietto 3,50 euro. Per gli over 65, ticket 2 euro. Info 081 596 7493. TORRE DEL GRECO Dalle 21.15 ai Molini Marzoli di Torre del Greco, via Calastro, il film "The Help" di Tate Taylor, con Emma Stone, Viola Davis e Octavia Spencer. Biglietto 3,50 euro. Per gli over 65, ticket 2 euro. Info 081 596 7493. GIFFONI VALLE PIANA Dalle 10 a Giffoni Valle Piana (Salerno), per il festival cinematografico "Giffoni Experience", presentazione di film per ragazzi e incontri con attori e registi. Ospiti la star americana Nicolas Cage, Francesca Inaudi, Rossella Brescia, Luciano Mattia Cannito e Ivan Cotroneo. Info 089 802 3239. CAVA DE' TIRRENI Dalle 21 alla mediateca Marte di Cava Dè Tirreni (Salerno), corso Umberto I, secondo appuntamento della rassegna "Mute  -  The Sound of Silent Movie" con la presentazione del film "The Lodger (Il pensionante)" di Alfred Hitchcock. Sonorizzazione dal vivo di K. Lone. Biglietto 5 euro. Info 089 948 1133. PAESTUM Dalle 21.30 all'Arena Baiat, via Torre di Paestum (Salerno), il film "Men in Black 3" di Barry Sonnenfeld, con Will Smith e Tommy Lee Jones. Biglietto 5 euro. Info 327 869 4148. Libri FELTRINELLI MEGASTORE Dalle 18 al megastore Feltrinelli, via Santa Caterina a Chiaia, presentazione del libro "Tessere del mio mosaico  -  Avventure, ricerche e sogni di un fisico irrequieto" di Vittorio Silvestrini (Scienza Express). Con l'autore ne discutono Carlo d'Angiò, Enzo Cuomo e Guido D'Agostino. Info 081 240 5411. POSITANO Dalle 21.30 nelle sale di Palazzo Murat a Positano (Salerno), via dei Mulini, prosegue la rassegna letteraria "Mare, sole e cultura" con la presentazione dei libri "Il metodo dei coccodrilli" di Maurizio De Giovanni e "L'America non esiste" di Antonio Monda, entrambi editi da Mondadori. Con gli autori interviene Andrea Pinketts. Info 089 250 980. Turismo MASSA LUBRENSE Dalle 9.30 alla piazzetta di Nerano, frazione di Massa Lubrense, visita guidata alla Baia di Ieranto a cura del Fai  -  Fondo ambiente italiano. Biglietto 25 euro. Per gli under 18, ticket 15 euro. Info 335 841 0253. Enogastronomia PIAZZA DEL GESÙ Dalle 19.30 in piazza del Gesù, partenza del tour "Dal caffè al cioccolato  -  Viaggio tra le prelibatezze della tradizione partenopea", a cura dell'associazione Siti Reali. In programma, laboratori e degustazioni nella cioccolateria Perzechella. Biglietto 10 euro. Info 081 263 250. Agenda STUDI FILOSOFICI Dalle 16 all'Istituto italiano per gli studi filosofici, via Monte di Dio, per il ciclo di seminari "Il nuovo realismo", lezione sul tema "L'universalità del senso" curata da Markus Gabriel, docente dell'università di Bonn, e Maurizio Ferraris dell'ateneo di Torino. Info 081 764 2652. SALERNO Dalle 18 al Polo delle Professioni di Salerno, via Francesco Galloppo, il seminario "Liberarsi dalla violenza psicologica". Interventi della criminologa Cinzia Mammoliti, dell'investigatrice privata Deborah Di Donna, dell'avvocato Antonio Losacco e del vicepresidente del consiglio comunale Alessandro Ferrara. Info 089 995 3556. SCAFATI Dalle 19 nella sede dell'associazione Arci Ferro 3 di Scafati (Salerno), corso Nazionale, incontro con gli artisti Nelya Korzhova e Roman Korzhov sul tema "La poesia dell'alienazione", con un omaggio al genio di Michelangelo Antonioni in occasione del centesimo anniversario della sua nascita. Info ferro3arci@gmail. com 
