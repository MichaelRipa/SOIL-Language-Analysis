Eccolo, il popolo dei 40mila. Sono arrivati qui a Bologna, hanno riempito lo stadio Dall'Ara per assistere alla parata di stelle che ha colorato il concertone per l'Emilia, per ribadire che questa regione "resiste" nonostante il terremoto che l'ha devastata.  E loro, le stelle, non hanno deluso le aspettative: da Guccini a Caterina Caselli, da Ligabue a Laura Pausini, tutti hanno risposto all'appello di Beppe Carletti dei Nomadi. E come sarebbe mai potuta mancare una dedica a Lucio Dalla, in una notte che ha fatto registrare un incasso da due milioni e mezzo di euro per le popolazioni colpite dal terremoto: al milione di euro raccolto con il biglietto d'ingresso allo stadio Dall'Ara, si è aggiunto circa un milione e mezzo grazie agli sms inviati dal pubblico da casa. FOTO I big sul palco - Il popolo del concertone Il rock di Zucchero ha aperto il concerto, seguito da un emozionato Francesco Guccini che ha cantato "Il vecchio e il bambino", prima di duettare con Caterina Caselli, sul palco dopo oltre 40 anni. E ha fatto correre un brivido allo stadio e al pubblico televisivo, con la voce rotta dall'emozione sulle note di "Per fare un uomo" con Giuccini e poi - voce ancora più roca e occhi lucidi - con la sua (e di Paolo Conte) "Insieme a te non ci sto più". Un diluvio di applausi (e di messaggi affezionati nel web sui social network. VIDEO Caselli - Carrà Esplosiva Raffaella Carrà sul palco, che si rivolge direttamente "ai potenti , perché facciano qualcosa subito per l'Emilia, subito! E noi, stasera, dobbiamo fare rumore" ha concluso, prima di cantare e ballare uno dei suoi pezzi più famosi, appunto "Rumore". Passano pochi minuti, ed ecco sul palco Luciano Ligabue, chitarra e voce, per scandire che "Il meglio deve ancora arrivare", uno dei pezzi del nuovo album.  La  serata è calda, non solo per la canicola. È calda d’emozioni, soprattutto. Che,  non bastassero le testimonianze di chi ha vissuto il sisma ascoltate prima del  concerto, aumentano quando il suo stadio riabbraccia Lucio Dalla. Non può che essere Gianni Morandi, poco dopo, a intonare con Gaetano Curreri "Piazza Grande", il primo tributo a Dalla della serata. Un’ora più tardi, Cesare Cremonini e Laura Pausini  intonano "L’anno che verrà". Una giornata lunga, emozionante, che dà speranza. Un’impresa eccezionale, in  fondo. Perché, ricordava Dalla, l’impresa eccezionale è essere normali. Esserlo  ancora, dopo che un mese fa il destino t’ha cambiato per sempre la vita, e  ripartire. Argomenti terremoto emilia 
Un ragazzo di 21 anni è stato ucciso da una trans nell'appartamento in cui i due convivevano. L'omicidio è avvenuto intorno alle 20 a Tor Vajanica, in via Siviglia, al termine di una lite. L'omicida, 26enne di origini argentine, è stata fermata dai carabinieri della stazione locale, che indagano adesso sulle dinamiche del tragico episodio insieme ai militari della compagnia di Pomezia. Sul posto sono in corso i rilievi tecnici del nucleo investigativo del gruppo di Frascati. 
Un nuovo prototipo per Jaguar. Si tratta di uno studio della nuova sportiva F-Type, pronta a fare il suo debutto ufficiale al Festival of Speed di Goodwood. Utilizzando tutto il know-how derivante dall'innovativo sistema costruttivo interamente in alluminio, la F-Type sarà una convertibile due posti focalizzata sulla massima soddisfazione per il guidatore. Equipaggiata con motori sovralimentati V6 o V8, la vettura attualmente è ancora in fase di sviluppo e la sua commercializzazione è prevista verso la metà del 2013. Prima di essere lanciata sarà testata sulle strade più impegnative, negli ambienti più difficili e alle temperature più estreme. "Il Festival of Speed di Goodwood si concentra su gare intorno alla collina, dove gli spettatori possono vedere, sentire e odorare le vetture e questo è il motivo per cui l'abbiamo scelto per mostrare il prototipo della F-TYPE", ha commentato Adrian Hallmark, Global Brand Director di Jaguar Cars. "Il programma di sviluppo procede con vigore e non vediamo l'ora di poter svelare al mondo la versione definitiva della F-Type entro la fine dell'anno." 

Musica FNAC Dalle 11.30 nel forum della Fnac , via Luca Giordano 59, sarà presentato il cartellone della quinta edizione della rassegna musicale "Sant'Elmo Estate", kermesse estiva organizzata dalle associazioni culturali "Napoli Jazz Club" e "Napoli Motus", diretta da Michele Solipano, in programma da venerdì 29 giugno sino a domenica 15 luglio. Info 081 220 1000. Dalle 18 gli Amigdala presentano "Opere Omus", il loro primo disco, dedicato ai musicisti e alle loro difficoltà quotidiane. Un quintetto costituito da Marco Gesualdi (chitarra), Luca Toller (piano), Vittorio Nicoletti Altimari (basso), Carmine Brachi (batteria) e Francesco Gallo (sax e flauto). Tra gli ospiti, il band-leader degli Osanna Lino Vairetti, il cantautore Marco Francini, il percussionista Maurizio Capone, Marcello Coleman, Luca Saccoia, Riccardo Veno e l'Ondanueve String Quartet. Interventi a cura dei giornalisti Michelangelo Iossa e Carmine Aymone. Info 081 220 1000. Teatro POMPEI Dalle 21 al Pompeilab di Pomepi, via Astolelle, per la rassegna "TeatroLab", lo spettacolo "Il difficile mestiere di vedova", di Silvana Grasso con Licia Maglietta. Libri FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23 (piazza dei Martiri), si presenta "Gloss" (Rogiosi), giallo glam che segna l'esordio letterario di Francesca Scognamiglio. Insieme all'autrice intervengono Fabiola Mancone e Anna Paola Merone. Info 081 240 5411. GUIDA PORT'ALBA Dalle 17.30 nella saletta Rossa della libreria Guida, via Port'Alba 20/23, Franco Lista, Giovan Battista Nazzaro, Armando Siciliano, Vincenzo Cutolo presentano con l'autore "Racconti per un volo di andata e ritorno" (Armando Siciliano), di Giuseppe Almoto. Info 081 459 822. PENGUIN CAFE' Il Penguin Café, via Santa Lucia 88, lancia il concorso "Una frase, un rigo appena - I libri che ti cambiano la vita", primo contest di passione pura per i libri. Tutti coloro che vorranno partecipare non dovranno far altro che scegliere il libro che ha cambiato la loro vita, scrivere in una cartella al massimo di 30 righe, il motivo, il modo in cui quel libro ha inciso su scelte future, ha cambiato una prospettiva, ha aperto nuovi orizzonti. Poi selezionare un passo anche breve di quel libro e inviare tutto all'indirizzo unafraseunrigoappena@libero. it entro domenica 15 luglio. Info 081 764 6815. LOFFREDO Dalle 18, alla libreria Loffredo, via Kerbaker 19/21, si presenta "Apocalissi 2012. Ventiquattro variazioni su una possibile Fine del Mondo", a cura di Gianfranco de Turris (casa editrice Bietti): una raccolta di 24 possibili variazioni sul tema della Fine del Mondo. Ne è nata una eterogenea e spassosa antologia che riunisce diversi generi letterari. Letture interpretate dall'attrice Annalisa Renzulli. Modera l'incontro il professor Mario Rovinello, storico. BIBLIOTECA PONTICELLI Dalle 17 nella biblioteca comunale di Ponticelli, Vincenzo D'Onofrio, Anna Ferrara, Fabio Giuliani presentano con l'autrice "L'uomo nero ha gli occhi azzurri" di Giuliana Covella (Guida). Modera la giornalista Amalia de Simone. Info 081 459 822. SANTA MARIA CAPUA VETERE Dalle 18 alla libreria Spartaco di Santa Maria Capua Vetere, via Martucci 18, presentazione del libro "Arminio Nobile e la misura del cielo. Ovvero Le disavventure di un astronomo napoletano" (Springer), con gli autori Massimo Capaccioli e Silvia Galano. Presentano Maria Pia Di Donato e Vincenzo Adelini. Info 0823 797 063. Agenda PALAZZO DI GIUSTIZIA Dalle 10 alle 16 al Palazzo di Giustizia, sala Auditorium, piazza Cenni, il convegno organizzato dalla Camera penale, "La gestione dei collaboratori di giustizia". Intervengono Antonio Buonajuto, Presidente Corte di Appello, Giovanni Colangelo, Procuratore Capo, Arturo Frojo, Consigliere dell'Ordine Avvocati, Vittorio Martusciello, Procuratore Generale Corte di Appello, Domenico Ciruzzi, Presidente Camera Penale, Federico Cafiero de Raho, Procuratore Aggiunto D. D. A., Michele Cerabona, già Vice Presidente Unione Camere Penali Italiane, Alessandro Criscuolo, Giudice della Corte Costituzionale, Vincenzo Siniscalchi, già componente del Csm. FORIO D'ISCHIA A Forio d'Ischia seconda edizione di "Torri in festa  -  Torri in luce", kermesse culturale dedicata alle famose torri della cittadina isolana: dalle 18.30 le Torri d'amare... serata in barca "Jolly". appuntamento al porto di Forio. Dalle 20 proiezioni e illustrazione con il prof. Vincenzo Belli e la mostra fotografica dell'evento. CAVA DE' TIRRENI Dalle 17 al Marte Mediateca di Cava dè Tirreni, corso Umberto I, 37, per la rassegna "Catastrofe Creativa", parte la passeggiata "paesologica" organizzata dall'Associazione "Stella del Sud", condotta dallo scrittore Franco Arminio e da Marianna Borriello. Dalle 20 il talk con Arminio e Borriello, Alfonso Amendola, Salvatore Cozzolino, Alex Giordano. Info 089 948 1133. 
ROMA - Quando l'insonnia ti regala la storia. E l'immortalità calcistica. Non un brasiliano, nemmeno un argentino, e neanche un italiano. Ma una mezzala cecoslovacca che ha indossato le maglie di Bohemians Praga e Rapid Vienna, solo per citare le più famose. È stato Antonin Panenka il primo a inventarsi quella folle magia del cucchiaio. Un precursore: "Dopo l'allenamento ero solito trattenermi con il nostro portiere Zdenek Hruska per battere qualche calcio di rigore  -  racconta al sito ufficiale della Uefa  -  ci giocavamo una cioccolata o una birra. Era un portiere molto bravo e spesso perdevo. Così, a volte, prima di addormentarmi pensavo a un modo per batterlo e rifarmi". Lo trovò. Le cioccolate e le birre iniziarono ad aumentare, e "con loro il mio peso" scherza Panenka: non prima però di quella notte in cui regalò un sogno alla Cecoslovacchia, battendo Sepp Maier nel modo peggiore per un portiere, nella finale degli Europei del 1976 contro la Germania Ovest, per il 53 finale, senza diritto di replica: "Non credo che Maier l'abbia presa molto bene, anzi era e forse è ancora un po' sconcertato. Ho il sospetto che non ami sentire troppo spesso il suono del mio nome. Ma non ho mai voluto ridicolizzarlo". Quello di Panenka era solo un modo per rendere un rigore imparabile: "Pensai che se avessi ritardato la battuta eseguendo un pallonetto, il portiere si sarebbe tuffato non avendo il tempo di recuperare la posizione. Iniziai così a tradurre questa intuizione anche nella pratica. All'inizio provai quella trasformazione nelle amichevoli, poi nelle serie minori e infine nella massima divisione. Il coronamento fu in quella finale dell'Europeo". Pur consapevole di quello che gli sarebbe capitato se quel cucchiaio si fosse trasformato in una forchetta, stravolgendo il corso della storia sua e di tutta la Cecoslovacchia: "Se lo avessi sbagliato mi avrebbero mandato a lavorare in fabbrica per i successivi trenta anni". 
Anche Raffaella Carrà è salita sul palco del concertone del Dall'Ara, a Bologna , e ha lanciato un messaggio "a tutti i potenti che ci stanno ascoltando: fate qualcosa, alleviate la burocrazia nei confronti dell'Emilia. Dovete mettere in atto subito tutti i piani d'azione che avete pensato". FOTO 1 - 2 VIDEO Carrà "Non so se ci staranno a sentire - ha detto poi la Carrà rivolgendosi al pubblico - "ma comunque noi questa sera dobbiamo fare molto ma molto rumore". E dopo, si è scatenata sul palco ballando e cantando, appunto, uno dei suoi successi: "Rumore". 
Raggiunto da colpi di arma da fuoco, è morto poco dopo il ricovero a Villa Betania, ospedale del quartiere Ponticelli, alla periferia est di Napoli. La vittima è Giuseppe Sannino, 21 anni, residente a Cercola  e già noto alle forze dell'ordine. Il suo corpo è stato abbandonato davanti all'ospedale. Poco dopo, nella stessa struttura, è stato soccorso Mario Noto, 23 anni, anche lui già noto alle forze dell'ordine e residente a Cercola, nella stessa strada della vittima. Noto è stato colpito con un coltello alla natica in maniera non grave. E' probabile che i due episodi siano collegati; secondo una prima ipotesi il delitto potrebbe essere originato da un litigio. Sulle vicende indagano i carabinieri. 
In passato Wimbledon ha spesso parlato ceco: soprattutto con Martina Navratilova (nove vittorie tra il 1978 e il 1990) e Ivan Lendl (due finali e cinque semifinali negli anni Ottanta), più recentemente con Petra Kvitova, vincitrice dell'ultima edizione, e Tomas Berdych, finalista ai Championships nel 2010, approdato ai quarti nel 2007. Oggi no, oggi Wimbledon ha parlato lettone, lingua ostica tanto quanto è ostico interpretare Ernests Gulbis, capace di imprese epiche e di spettacolari rovesci (nel senso di sconfitte, oltre che di colpi). Il lettone ha travolto in tre set Berdych, da molti pronosticato grande protagonista del più grande dei grandi Slam. Il risultato 7-6 7-6 7-6 è assolutamente bugiardo, esattamente come lo 0-0 dell'altra sera a Kiev al termine dei 120 minuti di Italia-Inghilterra, tanto è stata evidente la superiorità del baltico. Wimbledon, invece, non ha mai parlato italiano. Gli anni passano, ora capita persino di vedere un'Italia del calcio che attacca a folate all'inglese un'Inghilterra che si difende a riccio e cerca il contropiede, quasi fosse la nazionale di Edmondo Fabbri negli anni Sessanta. Gli anni passano ma per noi Wimbledon sembra sempre tabù. Quindici stavolta i nostri ai nastri di partenza all'All England Lawn Tennis and Croquet Club, com'era accaduto solo nel 1996 e nel 2006. Otto donne e sette uomini, per quattordici incontri di primo turno, di cui dieci oggi (uno era un derby fratricida, si affrontavano Pennetta e  Giorgi). E' andata male. Hanno giocato tutti gli uomini, è passato solo Fognini, anche se la partita con Lorenzi è stato sospesa per oscurità. Su tre incontri con italiane in campo, l'unica al secondo turno è Camila Giorgi, ai danni peraltro di Flavia Pennetta. Alle 12.38, meridiano di Greenwich, il primo risultato a lampeggiare sulla verdissima app di Wimbledon per iPhone ha portato una brutta notizia: dopo dieci game Starace era già fuori, per ritiro. E' passato l'americano Ryan Sweeting con il quale Potito aveva perso il primo set 6-2 ed era sotto 2-0 al secondo. Peccato,  mi sono detto, subito -1 nel giorno dei dieci match degli italiani. Il -1 iniziale di Starace è stato l'annuncio di una giornata che di azzurro ha avuto il cielo del primo pomeriggio e poco altro. Alle 13 locali, altra clamorosa notizia per noi: non va al secondo turno la testa di serie numero 16 Flavia Pennetta. A fermarla un'altra italiana, Camila Giorgi, approdata al tabellone principale dal torneo di qualificazione che l'aveva vista prevalere nel terzo turno con l'americana Alexa Glatch. La Giorgi, vent'anni compiuti a San Silvestro, è di Macerata ed era considerata qualche anno fa una delle promesse del tennis mondiale. Ex allieva di Bollettieri,  già nel Main Draw di Wimbledon 2011, in ottobre s'era issata al posto 141 del ranking ATP, e lì - più o meno - è rimasta da allora. La partita è stata lineare, nel senso che Camila ha dominato Flavia, che l'anno scorso aveva raggiunto qui il terzo turno. Ottenuto subito un break, ha proceduto a tutto vapore fino al 5-3. Ha servito per il set, ma la Pennetta l'ha bloccata con il controbreak. È stato un attimo, poi secondo break e parziale 6-4 per Camila. Equilibrio nel secondo set almeno fino al 3-2, quando la giovane marchigiana ha riottenuto il break e  chiuso in scioltezza. Grande  dimostrazione di maturità: la ragazza attacca da fondo sia di diritto sia di rovescio, grazie a un impressionante anticipo. Ora  dovrà ribadire la sua volontá di crescere in fretta al secondo turno con la georgiana Anna Tatishvili, 22 anni, WTA 72. L'impresa vorrebbe e potrebbe farla Paolo Lorenzi, i senese beniamino degli Internazionali, che come avversario ha avuto e ha uno dei giocatori più in forma della stagione, il francese Nicolas Mahut, protagonista due anni fa della partita più lunga della storia degli Slam (il suo  antagonista di allora, John Isner, è già stato eliminato). Perso il primo set 3-6, Paolo s'è preso di forza il terzo e il quarto (7-5 7-6) e ha perso il quarto per 5-7 dopo una lotta infinita sul 4 pari. Si riprende oggi. Il nostro giocatore più forte, Andreas Seppi, qui testa di serie numero 23, non è invece riuscito ad aver ragione dell'uzbeko Denis Istomin, giocatore coriaceo ma normalmente fuori dai tornei maggiori al primo turno. Battaglia durissima, con tass d'errore altissimi e un servizio più efficace da parte dell'ex sovietico (che infatti vive a Mosca). Dopo quattro set con alternanza di prevalenza (7-6 4-6 6-3 3-6), Andreas ha servito per il match sul 5-3 l quinto ma Istomin è riuscito a ottenere il break. Con visibilità ormai al minimo, alla fine l'uzbeko è passato con un 8-6 che certo delude quanti speravano in un bel torneo del sudtirolese, che ama la superficie erbosa. Fabio Fognini ha affrontato con umiltà  il francese Michael  Llodra, tra i giocatori più eleganti del circo e, soprattutto, un erbaiolo. Fabio ha sofferto, come gli accade spesso, nel primo set, poi ha tenuto a distanza di sicurezza l'avversario, 54 nel ranking ATP quindi 14 posti davanti a lui. Al secondo turno troverà Roger Federer sul Centre Court: nulla da perdere, molto da divertirsi. Non si sono invece divertiti Flavio Cipolla, che ha sprecato il vantaggio di due set sullo spagnolo Inigo Cervantes, e Filippo Volandri, che fa ogni anno una comparsata sull'erba londinese pur sapendo che è tempo sprecato. Stavolta - prima del ritiro - le stava sonoramente prendendo dal francese Jeremy Chardy, ma forse non si sentiva bene. Simone Bolelli ha messo in scena l'ennesima replica di un copione noto, con un buon primo set e poi una flebile resistenza (3-6 6-3 6-3 6-3) nei confronti di un polacco dalle ottime potenzialità ma per ora non irresistibile, Jerzy Janowicz, 21 anni, ATP 136. Alberta Brianti e Maria Elena Camerin hanno inutilmente provato a dare qualche preoccupazione alle russe Ekaterina Makarova (6-2 3-6 6-3) e Nadia Petrova (6-0 6-2). Oltre al quinto set di Lorenzi, domani tocca ad altre quattro ragazze: Sara Errani, fresca numero 10 al mondo, che trova la qualificata americana Coco Vandeweghe, Francesca Schiavone con la battibile britannica Laura Robson, la ritrovata sudtirolese convertita al Basso Tirreno Karin Knapp con l'ucraina naturalizzata inglese Elena Baltacha, Roberta Vinci  con la wild card australiana Ashleigh Barty. Un paio di passaggi al secondo turno sono alla loro portata. Mail c. giua@kataweb. it Twitter @claudiogiua 
