BRUXELLES - La zona dell'euro avrà un meccanismo per fermare la febbre degli spread ed aiutare i paesi virtuosi che ne faranno richiesta a tenere sotto controllo il differenziale dei rendimenti. Mentre le banche spagnole avranno da fine mese 30 miliardi di aiuti e Madrid un anno di tempo in più per riportare il deficit sotto il 3%. Nella prima riunione, dopo la decisione del Vertice di fine giugno, l'Eurogruppo ha riaffermato "il proprio forte impegno a fare tutto ciò che è necessario per assicurare la stabilità finanziaria della zona euro, in particolare attraverso un uso flessibile ed efficiente del fondo Efsf-Esm". E come primo passo concreto in questa direzione il fondo salva stati e la Bce hanno firmato "un accordo tecnico" che prevede che l'istituto di Francoforte sia l'agente dell'Efsf-Esm per l'acquisto dei bond sul mercato secondario, in funzione anti spread. "L'accordo va nella direzione auspicata dall'Italia", avevano riferito fonti italiane, poco dopo che il premier Monti aveva lasciato in anticipo la riunione senza fare dichiarazioni. "Non c'è nessun retroscena. Il confronto sul meccanismo antispread si è già svolto ed è andato bene", avevano aggiunto le fonti. Il risultato di stanotte premia la linea italiana tenuta con coerenza al vertice e difesa di fronte alle dichiarazioni oscillanti giunte da alcuni paesi nordici, che sembravano rimettere in discussione l'accordo. In vista dell'Eurogruppo, chiamato ad implementare le decisioni del Vertice, Monti ha incontrato due giorni fa in Provenza il ministro francese Pierre Moscovici, rafforzando l'asse con la Francia. Mentre ieri si è intrattenuto prima con il commissario Ue agli affari monetari Olli Rehn e poi con il presidente dell'Eurogruppo Jean-Claude Juncker. Nonostante le resistenze della Finlandia, le "reticenze" dell'Olanda e i dubbi della Germania, l'eurozona si muove con decisione verso misure a breve per stabilizzare i mercati, oltre che verso la creazione in tempo medio lunghi di un'unione bancaria e fiscale. "La Bce potrà intervenire sui mercati secondari a nome e per conto dell'Efsf", ha spiegato l'Ad del fondo, il tedesco Klaus Regling. Ciò significa che il bilancio della Bce non verrà intaccato e i rischi e benefici saranno in conto del fondo. "Di mercato primario non si è parlato, ma è una possibilità che esiste, già prevista sia dall'Efsf che dall'Esm", ha precisato Regling. Ed anche la Spagna, l'altro sorvegliato speciale finito nel mirino dei falchi del Nord Europa, con il ministro olandese Jan Kees De Jager che aveva detto che "va risolto radicalmente il problema di Spagna e Italia", ha ottenuto ciò che voleva. Il presidente dell'Eurogruppo Jean Claude Juncker ( il suo mandato è stato prorogato di altri due anni ma dovrebbe lasciare a fine 2012 secondo un accordo politico) ha annunciato che Madrid avrà 30 miliardi per ricapitalizzare le banche "entro la fine del mese" e che alla Spagna è stato concesso un anno in più per riportare il suo deficit sotto il 3%. 
"Saldi anche in farmacia". Il Codacons lancia una campagna per gli sconti sulle medicine dopo l'iniziativa di un punto vendita che, per alcuni prodotti da banco e "sop" (senza obbligo di prescrizione), ha distribuito un volantino: "Prezzi abbattuti fino al 30% su farmaci di larga diffusione. Pomate antidolorifiche, contro le punture di insetti, adesivi per dentiere, sali minerali, pannolini per bebè, compresse contro il mal di testa o gli spasmi muscolari: sconti dal 10 al 30%", si legge nel volantino distribuito tra i grandi condomìni di Prati. "A questi prezzi vado anch'io a comprare prodotti per la mia farmacia", replica il presidente regionale di Federfarma, Franco Caprino. "E non sarò il solo". "Fuori dalle battute", continua, "una farmacia su tre è in crisi, esposta con le banche e c'è chi ha istanze di fallimento in corso: come si fa a proporre vendite impossibili?". "Contro la crisi", replica Paolucci, "vanno promosse iniziative a vantaggio di tutti". Tant'è, ogni due mesi, per i soli farmaci di fascia C, da banco e senza obbligo di prescrizione, ecco gli sconti per questo o quel prodotto. "Le promozioni", ancora Paolucci, "si rinnoveranno di stagione in stagione a seconda della richiesta". Dalle offerte sono esclusi i farmaci di fascia A, dai salvavita agli antinfiammatori, rimborsabili dal Servizio sanitario. "Il presidente del Codacons, Carlo Rienzi", racconta Paolucci, "ha letto il volantino e mi ha annunciato il lancio della campagna "Sconti in farmacia"". "Far risparmiare i cittadini sui farmaci si può", aggiunge Rienzi, "basta convincere farmacisti e case farmaceutiche a rinunciare a una parte dei loro guadagni". 
Gullisara vince la tappa finale a Riva del Garda, Blu Moon si aggiudica la Volco Cup Melges 24 Conclusa la tappa chiave della Volvo Cup per la classe Melges 24 a Riva del Garda, un apputamento sempre prestigioso e partecipato, quest'anno ha assegnato la vittoria finale del circuito a Blu Moon di Franco Rossini con Flavio Favini. Bella l'affermazione di tappa per Gullisara con Enrico Fonda. Riva del Garda, 8 luglio 2012. Ora ben stesa già dalle 12,30 sui 15 nodi, per l'ultima giornata della stagione Volvo Cup Melges 24 conclusasi oggi nel nord del Garda, ospiti della Fraglia Vela Riva. Una sola prova disputata con belle condizioni e una dura lotta per la conquista della tappa tra Little Wing e Gullisara. Nona prova. Dopo oltre un'ora di attesa in acqua, con condizioni di vento da sud sui 17-18 nodi, il Comitato riesce finalmente a dare la partenza solo dopo le 14, riducendo le prove possibili in quest'ultima giornata a una - dato il termine ultimo per partire alle 14,30. Due richiami generali prima della 'bella', Little Wing e Gullisara sono a un punto con un buon margine sul terzo Blu Moon, ma Zennaro non guarda l'avversario e decide per una partenza azzardata mure a sinistra in pin. Non paga e prende anche una penalità. In boa arriva primo Giogi, Gullisara è oltre i primi dieci e Little Wing una decina di barche dietro. La prova è una classica del Garda con Ora, e la flotta si butta verso le gallerie. Seguiamo la lotta per il vincitore di tappa che si combatte nelle retrovie, Zennaro e i suoi accorciano le distanze e alla seconda boa di bolina ci sono solo tre barche tra i due. Anche Blu Moon nel frattempo si unisce alla lotta, ci crede, ma per lui sono 15 le barche da inserire tra sé e Little Wing, e ne infilerà solo qualcuna. Nell'ultima poppa Little Wing prova a stare alto in mezzo al lago, mentre Fracassoli va verso terra. Gullisara taglia la linea decimo e Little Wing quattordicesimo, la tappa va a Gullisara! La prova invece va a Audi supported by Eberhard & C. "Un bel lavoro di squadra, una stagione positiva che si conclude con la vittoria di tappa - dice il tattico Chicco Fonda - siamo contenti e il fatto che sia stata aperta fino alla fine la rende ancora più sudata". I secondi classificati hanno probabilmente l'amaro in bocca per quella partenza fuori dall'ordinario, ma la coppia Zennaro-Brcin ha comunque ben performato per tutta la stagione. I terzi di tappa sono il dream team di Franco Rossini, Blu Moon, con Flavio Favini, Matteo Ivaldi, Tiziano Nava, Stefano Rizzi e Nicholas Dal Ferro che si aggiudicano anche la Volvo Cup 2012 con 445 punti. Secondi a 441 sono proprio i ragazzi di Little Wing e terzi i vincitori di tappa Gullisara. Il vincitore Corinthian di tappa è Arborea del giovane timoniere Lorenzo Gemini. Mentre il leader dei non professionisti overall della Volvo Cup 2012 è Pensavo Peggio di Beppe Zavanone con Peppu Marinelli al timone. Volvo Cup è supportata da Conte of Florence e Unopiù. Leggi i commenti I commenti dei lettori In caricamento.. 
I giudici di piazzale Clodio stanno valutando l'ipotesi di aprire un fascicolo sui guasti avvenuti sulla diramazione Bologna-Conca d'Oro. E non è neanche escluso che venga acquisito il dossier con cui l'Atac, in fase di pre-esercizio, evidenziò centinaia di criticità. LO SPECIALE SULLA METRO B1 Una sorta di allarme, che tra l'altro non restò isolato: il 3 maggio scorso, 40 giorni prima del taglio del nastro, anche i rappresentanti dei coordinatori ferroviari della linea B "segnalarono in una nota inviata al sindaco Alemanno, all'assessore Aurigemma e ai vertici dell'azienda una serie di disfunzioni", denuncia il consigliere Pd Massimiliano Valeriani. In particolare, il malfunzionamento del nuovo telecomando del traffico, sostituito appena un anno prima e ora individuato fra le cause dei blackout, oltre ai deviatoi che non si manovrano, segnali che non si aprono, comunicazioni terratreno a volte impossibili. Dunque "sindaco e assessore conoscevano tutte le criticità con molto anticipo - conclude Valeriani - ma hanno voluto comunque aprire la nuova tratta". Rincara il segretario dell'Idv Vincenzo Maruccio: "Aprire al pubblico un servizio nonostante pareri tecnici contrari è un fatto di un gravità inaudita: si è messa in pericolo l'incolumità dei passeggeri per bassi calcoli elettorali. Perciò presenteremo un'interrogazione urgente all'assessore regionale ai Trasporti, Lollobrigida, che non può restare in silenzio davanti ad una gestione così dilettantesca, e valutiamo una denuncia penale alla magistratura". Come pensa di fare pure Federconsumatori. Ma l'Atac non ci sta a passare per quella che ha coperto i guai: "Sulla linea B1 non sono stati rilevati problemi tecnici tali da suggerire il rinvio dell'apertura al pubblico", taglia corto. Supportata da Roma Metropolitane, secondo cui i disservizi sono "imperfezioni fisiologiche per una struttura di tale complessità". Giustificazioni che però non convincono nessuno: neppure il Pdl. "I mali della B1 ai tecnici di Atac erano ben noti. Sono stati loro a tagliare le risorse destinate alla gestione e manutenzione dell'infrastruttura, sono stati loro a contrarre fino a dimezzarli i tempi del pre-esercizio e sempre loro in maniera cinica si sono assunti la responsabilità di dare parere positivo ad aprire la B1, nonostante tutte le non conformità e difficoltà che loro stessi avevano rilevato", tuona il consigliere di stretta fede alemanniana Ugo Cassone. "È una banale e poco credibile strumentalizzazione politica immaginare che il sindaco conoscesse tutti i difetti e le mancanze. Esprimo quindi la mia piena solidarietà a lui e rinnovo la mia richiesta di dimissioni per l'irresponsabile vertice di Atac". Argomenti romametrob 
Dove Gianni non arriva, ci pensa Giancarlo. In genere basta una telefonata. Del tipo: "Ciao caro, dobbiamo organizzare una bellissima iniziativa ma a Palazzo Senatorio abbiamo finito i soldi, non è che ci potresti aiutare tu?". E subito, dall'altro capo del filo: "Ma certo, non ti preoccupare, ora vedo io cosa si può fare". Tradotto: staccare subito un cospicuo assegnino. Convention, luminarie ed effetti speciali: le spese pazze del Campidoglio Un rapporto confidenziale, quello tra il sindaco Alemanno e il presidente Cremonesi, che ha lentamente trasformato la Camera di Commercio da istituzione indipendente a servizio delle imprese nel bancomat pronta cassa del Campidoglio. Cementato da un sentimento di tacita riconoscenza: uno gli deve l'elezione del 2008, avvenuta anche in virtù del sostegno dichiarato dai costruttori (di cui Cremonesi era leader), l'altro non finirà mai di ringraziarlo per la doppia poltrona ricevuta in cambio, sedendo pure al vertice di Acea. Società che, a sua volta, spende ogni anno svariati milioni per sponsorizzare gli appuntamenti cittadini. Tanto a decidere è sempre lo stesso uomo, lui: il multipresidente. A parlare sono le cifre contenute nei bilanci. Solo nel 2011 le sovvenzioni erogate da Via dè Burrò all'amministrazione capitolina per eventi, mostre, carnevali ed estati romane hanno superato i 2,6 milioni di euro (930mila dei quali non a preventivo), al netto dei 3 milioni concessi alle varie Fondazioni capitoline, dal Teatro dell'Opera a Musica per Roma. Nel primo semestre 2012, invece, considerando che siamo solo a metà, le sovvenzioni alle singole iniziative hanno già sfondato quota 2 milioni (la metà dei quali non a preventivo); mentre ai 3 milioni fissi di contributi alle Fondazioni, va aggiunto un altro milione e otto accordato per altri progetti: dalla realizzazione del Romaeuropa Festival (150mila euro) all'organizzazione della Festa del Cinema (un milione e 100). Ma tanto: basta che Gianni chiami perché Giancarlo risponda. L'anno scorso l'ha fatto decine di volte. La Camera di Commercio ha versato 100mila euro per gli Stati generali della Città, gigantesco spot a esclusivo uso e consumo di Alemanno; altrettanti per la Notte Tricolore; 170mila per la Notte dei Musei, sborsati anche quest'anno nonostante l'evento sia stato annullato all'ultimo istante in segno di lutto per i terremotati dell'Emilia. Evento cancellato ma soldi incassati lo stesso, non si sa mai: possono sempre tornare utili. Una girandola di appuntamenti grandi e piccoli: alla Road Contemporary Art allestita al Macro Future e alla Pelanda dal 5 all'8 maggio 2011, l'ente presieduto da Cremonesi ha corrisposto 100mila euro; idem a "Le vie della Seta  Biennale di cultura e innovazione" che si è svolta tra l'ottobre e il febbraio scorsi. Anche se poi l'assegno più sostanzioso è stato staccato per la manifestazione "Roma città Natale", il programma per le feste tra l'Immacolata e la Befana: il Giancarlo presidente della Camera di Commercio ha pagato la bellezza di 400mila euro; il Cremonesi presidente di Acea ce ne ha messi altri 242mila. Uno schema che si è ripetuto, con importi appena più contenuti, per l'Estate romana. E siccome ad Alemanno non basta mai, sempre nel 2011 ha chiesto e ottenuto al volo altri 930mila euro, che infatti la Ccia non aveva messo in preventivo, per tre progetti diversi: una iniziativa sul decoro urbano (30mila), la costituzione della Fondazione Insieme per Roma presieduta da Monica Lucarelli (200mila euro) e del nuovissimo Roma City Investment, pensato per attirare capitali italiani ed esteri in vista delle Olimpiadi mancate (700mila euro). Con quali risultati? Pochi o nulli, a leggere le cronache. Nei primi sei mesi di quest'anno l'elenco più o meno si ripete. Ci sono i 200mila euro sborsati per il carnevale romano e i 50mila per il festival internazionale della spiritualità, "Divinamente Roma": dal 3 al 10 giugno con la direzione artistica di Pamela Villoresi. Altri 100mila sono finiti al Progetto Sicurezza. Mentre la spesa che ha fatto sballare i conti, anch'essa non preventivata, è il milione concesso per il Progetto Ztl. Nel caso di Alemanno mai spot fu più azzeccato: una telefonata allunga la vita, quella politica di sicuro. 
Teatro ALBERGO DEI POVERI Dalle 18.30 al Real Albergo dei Poveri, piazza Carlo III, per il  "Forum dei bisogni: mangiare, bere, abitare", Enzo Moscato interpreterà  il testo satirico di Swift "Una modesta proposta. Marco Revelli  discuterà della diffusa "narrazione allucinatoria" da lui stesso  individuata in "Poveri, noi" (Einaudi), come tratto comune e  mistificante del racconto mediatico-politico riguardo il tema della  povertà. Musica POMIGLIANO D'ARCO Dalle 21 al parco pubblico di Pomigliano D'Arco, concerto di Pino Daniele nell'ambito del tour estivo promozionale dell'album "La grande madre", che contiene undici brani inediti e la cover di "Wonderful Tonight" dell'amico Eric Clapton. Biglietti a partire da 28,75 euro. SANT'ELIGIO MAGGIORE Dalle 21.15 al chiostro di Sant'Eligio, piazzetta Sant'Eligio 7, per la rassegna "Unopiùuno5Festival", di scena Gaetano Amato e Marina Bruno, al pianoforte Giuseppe Di Capua e i passi di danza di Martina Amato. Ingresso 13 euro, ridotto 10 euro. Info 081 417 324. Classica SALERNO Dalle 10.45 nella sala giunta di Palazzo Sant'Agostino, sede della Provincia di Salerno, si terrà la conferenza stampa di presentazione della quindicesima edizione dei "Concerti d'estate di Villa Guariglia", che si svolgerà sulla terrazza del Museo Provinciale della Ceramica a Raito (Vietri sul Mare) a partire da domani con Italian Ensemble "I Solisti del Bellini". Il concerto sarà anticipato alle 20 dalla visita alla mostra "Luigi Colantuoni 1943-1993 - Cinquant'anni di pittura", a cura di Salvatore Colantuoni e Massimo Duranti. MAIORI Dalle 17.30 nel teatro del convento di San Francesco, Maiori, per Amalfi Coast Music & Arts Festival, due appuntamenti  pianistici: Wenjing Liu, Ga-Un Lee e Beiyao Ji eseguono brani di Schumann, Beethoven e Liszt. Dalle 21, nel Salone degli affreschi di Palazzo Mezzacapo, di scena Olivia Chen, Esther Woo, Jessica Deng, Grace Zhou e la prodigiosa pianista undicenne Umi Garrett. Ingresso libero. Cinema PARCO DEL POGGIO Dalle 21.10 al Parco del Poggio ai Colli Aminei, viale del Poggio di Capodimonte (in prossimità di Oviesse - Standa), per la rassegna di cinema all'aperto "Accordi @ Disaccordi", il film di animazione "Il castello nel cielo" di Hayao Miyazaki. Ingresso 4 euro. Info 081 549 1838. PALARGINE Dalle 21.15 al Palargine di Ponticelli, rotonda Arin, il film "War Horse" di Steven Spielberg con Jeremy Irvine. Ingresso 2 euro. Info 081 596 7493. PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "Dark Shadows" di Tim Burton con Johnny Depp. Ingresso 3,50 euro. Info 081 777 5103. SAN SEBASTIANO AL VESUVIO Dalle 21.15 al Parco urbano di San Sebastiano al Vesuvio, via Panoramica, il film "To Rome with Love" di Woody Allen, con Roberto Benigni e Penelope Cruz. Ingresso 3.50 euro. Info 081 596 7493. ISCHIA Per la rassegna cinematografica Ischia Global Fest: dalle 11 al centro congressi Angelo Rizzoli di Lacco Ameno, master-class per attori con la partecipazione del regista Terry Gilliam. Dalle 11 al Regina Isabella incontro con Fernando "Pino" Solanas, Simon Curtis, Valerio Massimo Manfredi, Carlo ed Enrico Vanzina, Umberto Contarello, Francesca Marciano. Dalle 16 "A tu per tu" con Toby Jones. A seguire "Donne che vincono", con Maria Grazia Cucinotta, Nina Zilli, Kelly Brook, Elsa Zylberstein, Nina Senicar, Maricel Alvarez e Roberta Benaglia. Dalle 21 il film "What To Expect When You're Expecting", di Kirk Jones. A seguire, allo Strand Hotel Delfini di Carta Romana d'Ischia, premiazione di Simon Curtis, Alessandro Haber, Nina Zilli. Info www. ischiaglobal. com. Agenda COLLI AMINEI Dalle 21 all'istituto dei Padri Rogazionisti, viale dei Pini 53, Colli Aminei, serata di solidarietà pro Malawi. La manifestazione si chiama "Aminei for Africa" e vedrà l'esibizione dal vivo in costumi tribali dei ragazzi dell'Alleluya band. I proventi del tour saranno finalizzati alla realizzazione di un complesso scolastico. FELTRINELLI MEGASTORE Dalle 17.30 al Feltrinelli megastore, via Santa Caterina a Chiaia 23 (piazza dei Martiri), incontro con i docenti Alpha Test per ricevere tutte le informazioni sui test d'ammissione all'università e chiarire ogni dubbio sulle prove in ingresso: le caratteristiche del test e le modalità di svolgimento, i criteri di selezione e i suggerimenti per affrontare al meglio la prova. Info 081 240 5411. Sito www. alphatest. it. POSITANO Dalle 9 al molo Léonide Massine di Positano, apertura Eco Village con l'associazione "Terradamare" che presenta il progetto Eco: Onda, in collaborazione con Legambiente, Mare vivo, Lega Navale e il Parco Marino di Punta Campanella. Dalle 19 alla Pinacoteca Comunale, via del Saracino, il convegno "Le Politiche ambientali e di tutela del territorio: un elemento di differenziazione ed un vantaggio competitivo per i Comuni turistici". 
ROMA - Sarà una lunga estate, per i processi sportivi al calcioscommesse. Dopo l'ennesima giornata di audizioni in Procura Federale, quella che apre la settimana delle audizioni di Conte e Mezzaroma, aumentano le possibilità che i tempi continuino a diluirsi. Il nuovo orientamento della Figc adesso è abbastanza chiaro: anticipare il processo per i club coinvolti per responsabilità diretta. L'annuncio arriva dal direttore generale della Figc, Antonello Valentini che, a Gr Parlamento, spiega: "Credo che il procuratore con il suo staff stia pensano a una sorta di corsia preferenziale per i procedimenti che dovessero richiedere deferimenti per responsabilità diretta". Una posizione riscontrata anche dalle valutazioni in corso alla Procura Federale. Perché entro l'inizio del campionato è indispensabile aver completato i due gradi di giudizio sportivo per poter consegnare l'elenco definitivo di squadre che prenderanno parte alla prossima serie A e serie B. E se dovesse essere accertata la responsabilità diretta per illecito sportivo, la pena per i club ritenuti colpevoli sarebbe l'ultimo posto nella classifica del campionato precedente, con inevitabile retrocessione. I nomi? Quelli delle società in cui è coinvolto nello scandalo almeno un dirigente responsabile (con potere di firma). È l'esempio del Lecce (la Procura Federale sta aspettando nuovi documenti sulla posizione di Semeraro) e del Siena: giovedì il presidente Massimo Mezzaroma sarà ascoltato in Procura Federale per rispondere delle accuse di Carobbio, che aveva raccontato ai pm di Cremona come "prima della partita Siena-Varese, Ferdinando Coppola entrò negli spogliatoi sbiancato in volto rappresentandoci che poco prima, all'esterno degli spogliatoi, era stato avvicinato da una persona vicina al presidente che gli aveva chiesto se c'era la possibilità di perdere la partita". Domani Carobbio dovrà confermare queste accuse anche davanti alla procura Federale: evidente che se fosse ritenuto credibile (la Disciplinare lo ha già certificato nel primo processo) la posizione del club si complicherebbe non poco. Per questo anche Valentina Mezzaroma, la sorella di Massimo, prende posizione sulla vicenda: "Venerdì prossimo mio fratello si presenterà in Procura e, sinceramente, non ne vedevamo l'ora. Carobbio ci accusa ed è ritenuto credibile: ma per noi non lo è assolutamente. Anzi, posso sottoscriverlo: Carobbio sta dicendo delle falsità. Purtroppo, sappiamo di correre dei rischi di natura disciplinare ma la notte dormiamo sereni". Oltre a Carobbio Martedì sarà il giorno di Andrea Masiello, il "super pentito" del filone di Bari. Oggi invece in Procura Federale è sfilato l'attaccante della Juventus Quagliarella. Macchina scura Ncc ad accompagnarlo e a riprenderlo, occhiali da sole, silenzio assoluto. Un'ora e quaranta con gli 007 di Palazzi per negare di aver ricevuto proposte per combinare i match Sampdoria-Napoli 1-0, giocata il 16 maggio 2010. Durante il proprio interrogatorio alla Procura di Napoli, lo stesso Gianello aveva giurato di non aver coinvolto l'attaccante: "Escludo di aver parlato con Quagliarella della proposta del Giusti" per aggiustare la gara, aveva detto l'ex terzo portiere del Napoli. A sostenere il contrario invece è l'ispettore Vittoria: a lui Gianello avrebbe confidato come Quagliarella segnando in quella partita contro la Samp avrebbe raggiunto i 12 gol che gli avrebbero consentito di incassare i 100 mila euro di premio da contratto e che i suoi amici gli avevano offerto la stessa cifra per non segnare, incassando però il "no" dell'attaccante. "La partita finì 1-0 per la Samp e così Quagliarella perse tanto il premio della società quanto i soldi", si legge sulle carte napoletane. Ricostruzione però smontata dall'attaccante. Argomenti calcioscommesse Leggi i commenti I commenti dei lettori In caricamento.. 

"La cancellata è il paradigma del nostro Paese dove occorre complicare anche ciò che è semplice": è stupita Valeria Landolfi, mentre esce dal sottopasso che dal binario 14 porta fuori dalla stazione Ostiense. Passeggeri "ingabbiati". Mamme con passeggini costrette ad una lunga gimkana tra sottopassi e scale mobili, spesso fuori uso. La cancellata, montata dalle Ferrovie davanti a Casa Italo, torna a far discutere. La Ntv, la società del nuovo trasporto pubblico presieduta da Luca Cordero di Montezemolo, ha deciso di acquistare una pubblicità a tutta pagina su vari quotidiani e di scrivere al premier, Mario Monti, una lettera aperta contro il degrado di Tiburtina e le sbarre alzate tra la biglietteria e il binario dove passa l'alta velocità. Tiburtina, la stazione fantasma Italo apre casa all'Ostiense, ma è polemica Al di là della polemica sulla concorrenza, i passeggeri ne fanno una questione di comodità. "Perché dobbiamo fare il giro più lungo, quando potremmo obliterare il biglietto e stare già in banchina? -  domanda Lucio Mondelli, mentre chiede informazioni al desk di Casa Italo - È un'assurdità. Vogliono complicare la vita sempre agli utenti". La stazione, poi, non è di certo il fiore all'occhiello di Ostiense, zona in forte sviluppo dopo l'arrivo di Ntv, di Eataly, del ponte tra Garbatella e gli ex Mercati Generali, tanto che i viaggiatori ne denunciano il degrado. "Le scale mobili sono rotte, gli ascensori non funzionano e con le valigie è un massacro raggiungere i binari - racconta Laura Bondì mentre aspetta il regionale per Bracciano - Con tutti questi disservizi, pensano anche di ostacolare il passaggio al binario di Italo". In molti ne fanno una questione di sicurezza: "I treni dell'alta velocità arrivano anche alle 23, non sarebbe più utile consentire l'accesso direttamente al piazzale piuttosto che costringere i viaggiatori a tragitti sotterranei?". Ntv denuncia l'assurdità della vicenda. E nonostante il ricorso presentato qualche settimana fa, nulla si è mosso. "È una ferita ancora aperta all'immagine dell'Italia - scrive la società di trasporto - È questo lo spettacolo e il servizio che vogliamo offrire ai cittadini italiani e ai tanti turisti che vengono a visitare il nostro Paese e portano ricchezza? È questa l'accoglienza che riserviamo a un'impresa che in un periodo di profonda crisi dà un segnale di fiducia al Paese, investe risorse private e crea sviluppo e occupazione?". Insomma senza il contenitore, (esempi di abbandono e degrado), sembra dire Montezemolo, il contenuto, ovvero l'Italo ad alta velocità, serve a ben poco. È un coro unanime di voci, quello dei passeggeri, che chiede di togliere "quell'inutile cancellata". Porta dossier fotografici e leggi Ntv che con delle immagini documenta come prima dell'arrivo di Casa Italo quelle sbarre non esistevano, poi punta il dito sull'articolo 36 del decreto del Presidente della Repubblica sulle norme di sicurezza delle stazioni. "Le ferrovie sono separate dalle strade da muri, siepi o altro tipo di recinzione, ove sia ritenuto necessario". Insomma, nessun obbligo almeno per la legge. Replica secca di Rfi: "La cancellata è sempre esistita". "Rimuoveremo la gabbia entro poche ore", l'annuncio del sottosegretario ai Trasporti Guido Improta 
In passato, a proposito de "I Solisti del Teatro" nei Giardini della Filarmonica Romana di via Flaminia 118, abbiamo spesso e volentieri fatto un raffronto minuzioso di radici floreali e boschive che per varietà e quantità costituiscono un patrimonio verde fondativo e una garanzia di aria pura in stretto rapporto con la cultura estiva urbana della scena. Ora, giunti alla XIX edizione della rassegna diretta da Carmen Pignataro, prendendo atto di un calendario che quest'anno va da giovedì 12 fino all'1 agosto, sapendo bene come un tale monitoraggio di imprese singole e plurali all'insegna di drammaturgia, letteratura e musica abbia dovuto fare i conti con fatali ristrettezze economiche, viene più la voglia di parlare di radici attoriali, poetiche, espressive e di impegno di una manifestazione che conta adesso 21 appuntamenti. Ossia radici che nel bene e nel male resistono quasi più delle piante, dei tronchi, della flora. Esiste una botanica delle attrici neodrammatiche (neologismo tutto nostro)? Se esiste, eccola affermata da Stefania Rocca alle prese il 12, in apertura, con L'anno del pensiero magico di Joan Didion con regia di Luciano Melchionna, una complessa elaborazione della morte, eccola testimoniata da Patrizia Zappa Mulas che il 19 propone Dialogo nella palude di Marguerite Yourcenar, eccola formulata e sperimentata da Eleonora Danco che il 31 annuncia il suo Senza titolo 3 con racconti, fisicità e intimità delle sue fissazioni emotive, ed eccola messa a ferro e fuoco da Elisabetta Pozzi che l'1 agosto è in Cassandra o del tempo divorato ovvero un'opera per danza teatro e musica da Seneca, Eschilo, Euripide e Jean Baudrillard con contributo di Massimo Fini, con partner come Hal Yamanouchi, un attraversamento del mito di Cassandra. Se ci fosse un pollice verde delle performance degli attori maschi, dovremmo citare il 20 Massimo Venturiello che affronta Barberia di Gianni Clementi, il 23 Cosimo Cinieri in Il Poeta è un fingitore, Fernando Pessoa in Rapsodia con regia di Irma Palazzo, il 27 Giorgio Tirabassi che con Massimiliano Bruno e Valerio Aprea dà vita al revival Bella Ciao. Se la radice considerata fosse quella scientificamente comica, ecco il 16 Francesca Reggiani in Spaesati con regia di Valter Lupo, ed ecco il 17 Le Beatrici di Stefano Benni con ChicoMarinoniRediniSzaniszlòVirando. Se la spuntasse un vivaio musicale, allora ecco il 25 Veronica Pivetti in Tête a' tête, passioni stonate di Giovanna Gra con Alessandro Nidi al piano, o il 30 il rave teatrale Voci nel deserto... con l'omonimo Collettivo. Se fior da fiore isolassimo la poesia, c'è il 15 Patrizia Cavalli con Poesie e Canzoni, mentre la scena civile sboccia il 18 in 24 volte Billy di Cinzia Tani, il 22 tra realtà e satira in Suicidi? con Bebo Storti e Fabrizio Coniglio, e il 29 in Rivolta femminile di Carla Lonzi con Salima Balzerani. E altre radici spuntano in 7 sogni di Alessandro Fea (26), nel folto progetto Il clima cambia la musica no (21), in Arrivederci Italia di Ennio Rega (24). 
