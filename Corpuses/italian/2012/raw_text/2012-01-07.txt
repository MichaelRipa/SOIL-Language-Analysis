TEL AVIV - Sono sei le persone arrestate dalle forze dell'ordine israeliane sospettate di coinvolgimento nell'attacco al presidente dell'associazione della Chiesa Ortodossa di Jaffa, esponente di spicco della comunità cristiana della città israeliana, ucciso ieri con una coltellata alle spalle . Gaby Kadis era stato ucciso al termine di una processione della comunità cristiana in occasione del Natale ortodosso. Trasportato d'urgenza in ospedale, è stato dichiarato morto poco dopo il suo arrivo. Secondo un testimone a colpirlo sarebbe stato un uomo travestito da Babbo Natale che poi era scappato nascondendosi tra la folla delle vie di Jaffa. Imponenti forze di polizia erano confluite nella centrale via Yefet cercando elementi per identificare l'assassino. L'attacco era avvenuto mentre la strada era affollata, in un tratto su cui si affacciano diversi negozi. Le indagini, assegnate a un dipartimento di polizia, lo Yamar, specializzato in indagini di particolare difficoltà, hanno portato all'arresto di sei persone. Kadis, un avvocato rieletto a dicembre per la terza volta alla guida dei greco-ortodossi della città, è stato accoltellato davanti alla chiesa di San Giorgio. In mattinata il religioso aveva partecipato alle preghiere di una comunità musulmana in segno di solidarietà dopo che la polizia aveva confiscato gli altoparlanti della moschea in seguito a denunce di vicini. La polizia israeliana non ha voluto chiarire se gli arrestati siano cristiani o musulmani, ma ha assicurato che l'evento non ha alcun collegamento con il conflitto arabo-israeliano. "Seguiamo ogni indizio, comprese le voci di tensioni all'interno della comunità greco-ortodossa a Jaffa, seguita alla recente rielezione della vittima", ha spiegato una portavoce. Ieri un altro portavoce aveva detto che uno dei filoni delle indagini si riferisse a dissidi di carattere finanziario dell'avvocato Kadis, circa 50 anni. Secondo la stampa israeliana, la rielezione lo scorso mese per un terzo mandato di Cadif alla guida dell'associazione della Chiesa Ortodossa-cristiana aveva scatenato profonde tensioni con alcuni dei suoi rivali. Gli abitanti di Jaffa hanno definito l'assassinio di Kadis un "terremoto". 
I carabinieri e la polizia locale di Soresina (Cremona) hanno bloccato una cerimonia civile in municipio prima del sì un italiano di 40 anni residente a Soresina e una marocchina di 24. E' un presunto caso di matrimonio combinato. A disporre l'interruzione della cerimonia è stata la questura di Cremona, a seguito di controlli avvenuti dopo la richiesta di nozze. La ragazza, sprovvista di permesso di soggiorno e di visto turistico, sarà imbarcata sul primo volo disponibile per il Marocco, mentre il futuro sposo e i due testimoni, un italiano e un marocchino, rischiano una denuncia per favoreggiamento dell'immigrazione clandestina. La questura indagherà sulle persone coinvolte al fine di risalire a eventuali scambi di denaro che possono aver preceduto il matrimonio combinato. I due sposi, in abiti informali, e i testimoni erano pronti in sala giunta in attesa del sindaco, Giuseppe Monfrini, per la celebrazione. L'intervento dei carabinieri di Soresina e della polizia locale però ha fermato il rito prima che iniziasse. La marocchina è stata invitata a mostrare i documenti e, dopo aver riscontrato la presenza illegale in Italia, a recarsi in questura. Sulla vicenda sono in corso le indagini. "Abbiamo bloccato sul nascere - spiega il maresciallo Luigi Illustre - quello che poteva rientrare nel fenomeno dello commercio illegale di documenti". 
MILANO - Cinque reti al Parma per la quinta vittoria consecutiva, proprio nella settimana del derby. Claudio Ranieri non potrebbe essere più soddisfatto del momento dell'Inter: "I numeri servono a capire determinate cose ma sono numeri che ci fanno piacere. Prima facevamo pochissimo gol e ne incassavamo tanti ma ho sempre detto che credevo nel lavoro che stavano facendo i ragazzi e anche in come stavano lavorando, con grinta, determinazione. Si vede che non sono finiti, che si possa fare bene o benissimo lo dirà il campionato ma sono consapevole che stiamo raddrizzando una situazione molto, molto complicata", commenta a Sky il tecnico. "Abbiamo recuperato giocatori fondamentali, saranno questi i nostri veri acquisti di gennaio. L'importante è continuare a lottare con determinazione e sacrificio su ogni pallone. Ora ci godiamo questa serata, domani è festa per noi ed inizieremo a pensare al Milan ed al derby". L'ultima volta che l'Inter aveva vinto cinque gare in fila era successo nella stagione 2009-10, quella del Triplete. "Il Triplete sta lì, in bacheca, è storia ma ora non conta più, conta quello che si fa da oggi in avanti - spiega Ranieri- I giorni di vacanza hanno fatto bene ai ragazzi, si sono disintossicati da tutte le tossine velenose accumulate e da lunedì pomeriggio cominceremo a pensare al derby". Derby in cui potrebbe esserci Sneijder. "Mi auguro di sì, sta lavorando molto duramente, è positivo, sia lui che Forlan nella mia mente sono disponibili", assicura Ranieri che però non vede un possibile impiego dell'olandese come interno di centrocampo in un 4-4-2: "Ha altre caratteristiche, lì ci vogliono giocatori che sanno portare la croce". La vetta della classifica non è poi così lontana: "Lo scudetto? Non dico più nulla - aggiunge Ranieri - Io sono arrivato qua e cerco di far bene. Ad aprile-maggio vedremo quello che abbiamo fatto. Ci sono tanti campioni, davanti a noi ci sono squadre che corrono e vedremo se riusciremo a riprenderli". LA GIOIA DI FARAONI - Gioia personale nella gioia collettiva, quella di Marco Davide Faraoni, che ha messo a segno il quinto gol. "Sono contento perchè è il mio primo in Serie A, ma anche perche si è sbloccato Milito insieme al Pazzo", dice prima delle dediche: "Questo gol rappresenta tutti gli sforzi fatti da bambino e ringrazio i miei genitori ed il mio papà che mi ha sempre accompagnato a tutti gli allenamenti, facendosi un'ora di auto all'andata e un'altra al ritorno senza mai lamentarsi. Li ringrazio per come mi hanno cresciuto. Noi giovani siamo il futuro, io l'ho sempre detto ed anche Alvarez questa sera ha dimostrato che non era colpa sua, che doveva ambientarsi. Ora l'ha fatto e si vede". Faraoni chiude con una perla di saggezza: "Adesso pensiamo a rimanere con i piedi per terra. Tutti ci hanno criticato, ma ora ci stiamo prendendo le nostre rivincite. Ora ci sta il derby e pensiamo al derby". Leggi i commenti I commenti dei lettori 
SIENA - Sconfitta pesantissima per la Lazio a Siena, non solo per il risultato, ma anche per il mancato gioco. Edy Reja non cerca scuse e chiede perdono ai tifosi che nella ripresa hanno criticato la squadra. "Non è sufficiente parlare della pausa. Oggi non ci siamo stati, è stata la partita più brutta da quando sono qui. Avevamo finito male con il Chievo ed abbiamo ricominciato peggio. Chiedo scusa ai tifosi, mi prendo le responsabilità. Questa non è la Lazio, la squadra che ha fatto bene nel girone d'andata. C'è stata una reazione solo ad inizio ripresa, quando eravamo sul 3-0, poi non vedevamo l'ora che finisse perché non eravamo in condizione". E' COLPA MIA - Reja non riesce a spiegare la controprestazione della Lazio: "Non so perché sia successo, altrimenti troverei delle soluzioni. Bisognerà meditare, non accetto questi comportamenti: la responsabilità probabilmente è mia, non ho saputo lavorare sulla testa dei giocatori. Sapevamo che avremmo trovato un Siena determinato a vincere, ma abbiamo giocato con leggerezza". La squadra che abbiamo visto oggi non è certamente la Lazio, non è la squadra che ha fatto un girone d'andata con un piglio diverso, con un carattere diverso. Non abbiamo reagito dopo aver incassato i gol, non abbiamo trovato la forza. Poi, c'è stata l'espulsione di Bizzarri che ci ha un pò condizionato. All'inizio del secondo tempo c'è stata una reazione, c'è stata una palla gol: poi basta. Non vedevamo l'ora che finisse la partita perchè non eravamo certamente in condizione. Certe prestazioni non esistono, ne parleremo subito. Il rientro tardivo dalle vacanze di alcuni giocatori non è una giustificazione perchè ha giocato chi si era allenato regolarmente, non è una scusante valida. Ripeto, non ci sono spiegazioni per una partita del genere. Voglio vedere se questi giovanotti avranno una reazione contro l'Atalanta". SCULLI NERVOSO - Reja, infine, spiega anche lo screzio con Sculli al momento del cambio: "Era stato ammonito, mi ha detto che avrebbe voluto giocare altri cinque minuti, ma eravamo già alla fine e sotto tre a zero. L'ho tolto perché mi sembrava nervoso e non volevo subire un'altra espulsione". Leggi i commenti I commenti dei lettori 
NEW DELHI - L'allarme era stato lanciato dai servizi di informazione indiani secondo i quali un commando composto da sei cinesi stava cercato di infiltrarsi in India per raccogliere informazioni sulle attività dei tibetani in esilio e per attentare alla vita del Dalai Lama in occasione di un suo prossimo viaggio a Mumbai. Oggi l'avvertimento ha fatto scattare un immediato rafforzamento dei meccanismi di sicurezza a Bodh Gaya, il santuario buddista nello Stato indiano del Bihar, dove la Guida spirituale dei tibetani in esilio si trova dall'inizio dell'anno, e fino al 10 gennaio, per presiedere il rito di iniziazione del 'Kalachakra' a cui partecipano 200 mila persone. In serata sono stati arrestati due giovani che erano riusciti ad avvicinarsi al Dalai Lama utilizzando documenti di identificazione falsi. Il rapporto che parlava della minaccia era stato ottenuto e pubblicato dal quotidiano di New Delhi, Times Of India, e ipotizzava che dietro la macchinazione vi fossero i seguaci del monaco Dorje Shugden che da 400 anni si pongono come forza integralista e che sono in aperto contrasto con il quattordicesimo Dalai Lama (Tenzin Gyatso), dal 1959 insediatosi a Dharamsala (India settentrionale) dove opera anche un governo tibetano. Il Dalai Lama è contestato perché, dopo aver preso a partire dal 1970 le distanze da Shugden - descritto come una sorta di angelo/diavolo -, ne ha proibito il culto nel 1996 generando una resistenza da parte di migliaia di religiosi in Tibet subito sfruttata dalla Cina che li ha appoggiati e ne ha finanziato le attività. L'allarme lanciato dai servizi può fra l'altro essere messo in relazione con il fatto che proprio ieri, in un intervento nel santuario di Bodh Gaya, il Dalai Lama ha di nuovo attaccato il culto di Shugden sostenendo che "dopo aver conosciuto e compreso il dannoso impatto di venerare questa divinità è mio dovere sollecitare i fedeli a non seguirla". L'intelligence indiana ha precisato che a capo dell'operazione  vi sarebbe un cittadino cinese di origine tibetana di nome Tashi Phuntsok, accompagnato da cinque connazionali, probabilmente appartenenti ai servizi di informazione della Cina. "Un buon numero di cinesi - si legge nel rapporto - visitano l'India con un visto d'affari, ma sostanzialmente svolgono attività clandestine. E' possibile che il gruppo segnalato voglia visitare zone proibite ai cinesi, come gli accampamenti dei tibetani in esilio". Il responsabile della polizia di Gaya, Vinay Kumar, ha assicurato di aver "preso le minacce sul serio, rafforzando il presidio di sicurezza attorno a Sua Santità". La zona del santuario, che secondo la tradizione è il luogo dove Buddha ha raggiunto l'Illuminazione (Bodhi), è zona con una forte presenza della guerriglia maoista indiana. Poche le notizie sui due giovani fermati. Il commissario Singh si è limitato a indicare che uno dei due è originario dello Stato indiano di Himachal Pradesh. 
