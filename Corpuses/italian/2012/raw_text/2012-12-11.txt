ROMA - Sono bastate pochissime parole per gettare nello scompiglio la pattuglia di parlamentari Pdl. "Solo il 10 per cento di deputati e senatori sarà ricandidato" , dice Silvio Berlusconi al mattino. Già si sapeva della volontà, da parte del Cavaliere, di riempire le liste di "facce nuove". Di selezionare personale politico dalla "trincea del lavoro". Ma nessuno forse, nel partito, immaginava una rottamazione tanto ampia. Per peones e prime file è il terrore. E così, a distanza di qualche ora, arriva un comunicato di palazzo Grazioli che amplia la platea dei ripescati al 50 per cento. Non basta a rassicurare i parlamentari uscenti. Perché ormai, nel Pdl, è chiaro che sarà Berlusconi, in totale autonomia, a complilare le liste. Ed è nota la sua esasperazione per buona parte dell'attuale classe dirigente del partito. In particolare per gli ex esponenti di Alleanza nazionale. D'altra parte la separazione di La Russa e degli ex aennini appare ormai imminente. E quasi consensuale. Il Cavaliere insiste da settimane per questa soluzione. Anche nell'intervento a Mattino Cinque ha ripetuto: "Divisi avremmo dei vantaggi". A guidare la nuova formazione politica potrebbe essere Giorgia Meloni, ormai a un passo dall'addio al partito dopo la bocciatura delle primarie. E la manifestazione organizzata dall'ex ministro della Gioventù al Teatro Brancaccio di Roma potrebbe rappresentare il via libera alla nuova iniziativa. Ma l'idea della scissione non concordata non piace né ad Alemanno né a Matteoli. C'è poi l'ala europeista e filomontiana del partito che è sempre più vicina all'addio. A partire da Mario Mauro, capogruppo Pdl all'Europarlamento, ormai in rotta con l'ex capo del governo. Un addio caldamente incoraggiato. "Sarebbe opportuno che l'onorevole Mario Mauro valutasse l'opportunità di mantenere il suo incarico di rappresentanza del Popolo della Libertà in Europa alla luce della differenza, sempre più marcata, tra le sue posizioni e quelle dei vertici del Popolo della Libertà", ha detto Mario Mantovani, coordinatore regionale lombardo del Pdl ed ex europarlamentare. E c'è poi il caso dell'ex ministro degli Esteri, Franco Frattini: "Essere il candidato alla Presidenza della Nato è un grande onore - ha detto - per quanto riguarda la posizione di Berlusconi e del Pdl, personalmente non posso immaginare di fare una campagna elettorale contro l'Europa, questo non lo potrei consentire. Potrei ritirarmi serenamente dalla competizione". Si parla poi di un nuovo incontro di diversi esponenti dell'area critica nei confronti del Cavaliere: il governatore Formigoni - che vuole la candidatura di Albertini in Lombardia - il sindaco di Roma Alemanno, Maurizio Sacconi e Gaetano Quaglieriello. Intanto Berlusconi prova a fare pressing sulla Lega in vista di un'alleanza alle politiche. Ha incontrato Roberto Maroni a palazzo Grazioli. Il suo obiettivo è chiaro, rimettere in piedi l'asse con il Carroccio per le politiche, in cambio del sostegno all'ex ministro dell'Interno nelle regionali lombarde. Ma il fronte leghista non è compatto e Maroni ha le mani legate. Soprattutto in Veneto sono tanti gli altolà all'alleanza, da Zaia a Tosi. Ma anche un fedelissimo del segretario, come Matteo Salvini, ha più volte fatto sentire il suo no. Leggi i commenti I commenti dei lettori 
Mentre la Guardia di Finanza si occupava di Michele Giovine e di altri consiglieri regionali indagati per peculato, gli avvocati della Regione e quelli di Mercedes Bresso e Luigina Staunovo affilavano le armi per scontrarsi tra due giorni, il 14 dicembre, in Consiglio di Stato. Quella che si discuterà davanti ai giudici amministrativi di secondo grado è l’istanza di revocazione che la Regione e le altre parti coinvolte (oltre allo stesso Giovine, i gruppi consiliari della maggioranza di Roberto Cota) hanno proposto contro la sentenza del Consiglio di Stato dell’agosto scorso, che rinviava al Tar del Piemonte le decisioni sul caso delle firme false dei candidati della lista “Pensionati per Cota”. In pratica, la Regione (in questo caso intesa come istituzione) sta sostenendo spese legali importanti, come la parcella del suo patrocinante, il professor Angelo Clarizia (15.000 euro circa) e potrebbe sostenerne di ancora maggiori (20.000 euro è la previsione di richiesta di rimborso che le controparti avanzeranno il 14) per chiedere ai giudici di Palazzo Spada di pronunciarsi contro se stessi. Un’azione legale lecita ma piuttosto avventata, dato che difficilmente un tribunale accetta di cancellare una propria sentenza, oltre a tutto a distanza di tre mesi da quando l’ha pronunciata. La decisione si inserisce in quella che, fin dall’inizio, è apparsa come la strategia giuridica della maggioranza contro la ‘mina vagante’ rappresentata dallo scandalo delle firme false. Giovine infatti è già stato condannato due volte in sede penale per questa vicenda e sta per affrontare l’ultimo processo in Cassazione, ma i giudici amministrativi non hanno ancora deciso se e come tenere conto delle sentenze penali. Il Tar del Piemonte potrebbe però, sulla base del pronunciamento di agosto del Consiglio di Stato, decidere che il lavoro svolto in sede penale è sufficiente, e che se la condanna di Giovine (2 anni e 8 mesi) fosse confermata in via definitiva anche il risultato elettorale venga annullato, senza bisogno di ulteriori processi. Un’ipotesi piuttosto concreta, anche alla luce della situazione politica generale determinatasi nel frattempo. Ma un’ipotesi contro la quale Cota e i suoi avvocati intendono battersi fino all’ultima parcella, e fino all’ultimo giorno che sarà possibile guadagnare. 

ROMA - ''Sono contento per il risultato e per come è arrivato. Abbiamo disputato una buona partita". Zdenek Zeman applaude la Roma per la qualificazione ai quarti di coppa Italia. Soprattutto per come è avvenuta: "C'è riuscito ciò che ci eravamo prefissati all'inizio. Avevamo tanti giocatori finora poco impiegati e hanno giocato tutti abbastanza bene. Spero che riusciremo a fare sempre meglio e ad essere convinti dei nostri mezzi Abbiamo tutto un girone di ritorno da disputare e possiamo toglierci altre soddisfazioni in campionato". Il boemo trova comunque il pelo nell'uovo: "Nella ripresa abbiamo lasciato un po' troppo l'iniziativa all'Atalanta, ma è pur vero che, oltre al risultato, abbiamo risentito dell'uomo in meno" OSVALDO E DESTRO POSSONO COESISTERE - Proprio Osvaldo è stato la nota dolente della serata. Zeman lo bacchetta: "Non so il motivo per cui è stato espulso ma quando un giocatore priva la squadra di un uomo è brutto...). Detto ciò si concentra della buona intesa, mostrata fino a quando è rimasto in campo dall'italo-argentino con Destro: ''Io ho sempre detto che non possono giocare vicini al centro. Ma se uno parte esterno e l'altro al centro possono far bene, come dimostra il gol di Osvaldo sulla giocata di Destro''. BENE DE ROSSI, ROMAGNOLI FARA' STRADA - Infine il tecnico boemo si sofferma sulla prova di De Rossi e del giovane Romagnoli: ''Daniele ha cominciato molto bene poi è calato un po', ma penso sia normale perché non giocava da tempo e poi nella ripresa ci siamo persi un po' tutti. Romagnoli? Ha fatto molto bene, è molto giovane e sono convinto che farà strada perché sta lavorando con noi dall'inizio della stagione e ha mezzi importanti''. Leggi i commenti I commenti dei lettori 
Le luci accese nelle scuole, il coro con le canzoni di Natale, un'esibizione di musica e tanta gente, al punto che molti sono rimasti fuori della sala della scuola: i bambini della scuola Eugenio Montale, i loro genitori e centinaia di persone che vivono a Scampia hanno risposto così, gridando "Scampia indignata", all'ultimo omicidio di camorra avvenuto la scorsa settimana proprio nel cortile della scuola che ospita materna ed elementari. LA FOTOGALLERIA Due killer hanno inseguito la loro vittima, Luigi Lucenti, di 50 anni, considerato dagli investigatori vicino al clan Abbinante degli Scissionisti, fin dentro il cortile di quella scuola e lì l'hanno ucciso con quattro colpiti di pistola. Poi sono fuggiti mentre dentro le aule, a pochi metri di distanza, i bambini cantavano e facevano le prove per la recita di Natale. I bambini non si sono resi conto di quello che stava succedendo nel cortile della loro scuola ma quel delitto ha segnato un altro salto di qualità nella faida che da anni, a Scampia, contrappone i componenti di clan rivali scrivendo una lunga scia di sangue e lutti. Un delitto, come mai si era visto, che ha gettato nuove lugubri ombre sul quartiere alla periferia di Napoli. Per questo in quello stesso quartiere dilaniato dalla camorra, le scuole scuole hanno lasciato le luci accese "contro il buio e le strumentalizzazioni". Il presidente dell'Ottava Municipalità, Angelo Pisani, ha organizzato un incontro proprio nella sala della scuola e la parte buona di Scampia ha risposto con convinzione. Una mamma ha interpretato il sentimento di tutte e ha chiesto "più sicurezza. Quando i nostri bambini sono a scuola - ha spiegato con voce rotta dal pianto - vogliamo stare tranquille. Non lo siamo più dopo quello che è accaduto. Proteggeteli i nostri figli". "Chiediamo subito una costante manutenzione, ordinaria, di strade e strutture - ha affermato Pisani - ma soprattutto tolleranza zero e la mano dura contro la criminalità con provvedimenti immediati". Un'iniziativa, quella delle luci accese a Scampia, giudicata "estremamente importante" da Michele Spina, primo dirigente del commissariato Scampia. "Può  contribuire al risveglio delle coscienze - ha sottolineato - il quartiere ha già reagito manifestando voglia di normalità". Alla manifestazione ha partecipato il vicesindaco di Napoli, Tommaso Sodano, che ha spiegato che "ci sono momenti in cui occorre sapere ascoltare. E' giunto il momento - ha detto - di accendere le luci su Scampia. Qui le ombre sono quelle della criminalità". Portare attenzione e luce significa "abbattere le vele" e "programmare una riqualificazione reale, un piano straordinario per il lavoro, senza le passerelle del Governo, quelle non servono". Il presidente del Tribunale di sorveglianza, Carmineantonio Esposito, ha invitato tutti "ad abbandonare la via dell'illegalità. La delinquenza non paga. Chi ha imboccato la via dell'illegalità - ha aggiunto - la abbandoni e deponga le armi, la via della legalità riabilita e chiunque deve percorrerla". 
ROMA -  Il momento magico della Roma prosegue. I giallorossi centrano il 5° successo consecutivo in gare ufficiali e volano ai quarti di Coppa Italia piegando con un secco 3-0 l'Atalanta. Una vittoria mai in discussione, agevolata, per la verità, da una serataccia di Consigli che, con un errore e mezzo, ha, in pratica, spianato la strada alla squadra di Zeman. ROMA, ESORDIO SUPER DI ROMAGNOLI - Al di là degli episodi, il tecnico boemo può comunque sorridere. Gli esperimenti sono riusciti. Ha impressionato soprattutto Romagnoli che, a 18 anni ancora non compiuti, ha guidato la difesa da veterano. Ma si è mosso bene anche Lopez sul fronte d'attacco e Dodò, quando è entrato, sulla fascia sinistra. Poi le conferme: Pjanic si sta rivelando sempre più jolly imprescindibile con la sua capacità di trovare i giusti spazi tra centrocampo e attacco, Destro, oltre al 4° gol in 4 partite, si mosso bene anche come esterno sinistro in una serata in cui gli è toccato l'ingrato compito di non far rimpiangere Totti. DE ROSSI E OSVALDO UNICHE NOTE NEGATIVE - E De Rossi? Messo nel suo ruolo più gradito, davanti alla difesa, si è limitato al compitino. E' in difficoltà psicologica e si vede ma sta a Zeman fargli ritrovare la forza e le qualità che tutto il mondo gli riconosce. L'unica nota veramente storta della serata, però, è stata l'espulsione di Osvaldo che, per l'ennesimo gesto di nervosismo, si è fatto ingenuamente cacciare dall'arbitro Russo per una gomitata a Matheu a palla lontana. E così salterà i quarti di finale. ATALANTA, BENE SOLO MATHEU, BRIVIO E PARRA - L'Atalanta ha poco da rimproverarsi. Le ha provate tutte per cercare di rendere la vita difficile ai giallorossi ma le è mancata la lucidità sottoporta. Soprattutto nella ripresa in cui ha avuto almeno 4-5 limpide occasioni che, anche per merito di un paio di parate di Stekelenburg, non ha tramutato in gol. Le note positive della serata si chiamano Matheu, che ha disputato una buona prova come vice-Manfredini, Brivio e Parra, decisamente il migliore degli attaccanti gettati nella mischia da Colantuono a cui non è valso neppure chiudere col 3-4-1-2 per riuscire a sfruttare la superiorità numerica per ridurre le distanze. LA SERATACCIA DI CONSIGLI - Dopo aver preso le misure con un paio di punizioni da fuori di De Rossi e Pjanic, la Roma è passata grazie a una disattenzione di Consigli che non è riuscito a trattenere un destro da fuori, centrale, dello stesso centrocampista bosniaco. L'Atalanta ha avuto una reazione d'orgoglio, ha sfiorato il pari con un bel destro al volo di Cigarini ma al 30' ha incassato il raddoppio, realizzato da Osvaldo, bravo a bruciare sul tempo Raimondi ed un incerto Consigli in uscita. L'Atalanta si è ripresa dalla seconda sventola solo nel finire di tempo ma anche Lucchini, come capitato in precedenza a Cigarini, non ha avuto fortuna con un tiro di controbalzo da fuori area che ha sfiorato di un nulla l'incrocio. ATALANTA, TANTA IMPRECISIONE - Nella ripresa Colantuono ha provato il tutto per tutto inserendo de Luca al posto di Cigarini ma la Roma ha subito calato il tris con Destro servito alla perfezione in area da Pjanic. A complicare la serata ai giallorossi ha pensato Osvaldo lasciando i compagni in 10' al 55' per una gomitata a Matheu a palla lontana. Colantuono ha cercato di approfittarne ma i suoi non hanno mai trovato il guizzo giusto, con Brivio, De Luca, Parra e Cazzola, per riaprila. E così la Roma, schierata con un inconsueto 4-4-1, si è tolta, per la terza volta nelle ultime 5 gare, la soddisfazione di chiudere a porta inviolata. ROMA-ATALANTA 3-0 (2-0) Roma (4-3-3): Stekelenburg 7, Piris 7, Burdisso 6, Romagnoli 7, Balzaretti 6,5 (31' st Dodò 6,5), Bradley 6, De Rossi 6, Pjanic 7, Destro 7 (17' st Marquinho 5,5), Osvaldo 5, Nico Lopez 6. (13 Goicoechea, 1 Lobont, 5 Castan, 3 Marquinhos, 77 Tachtsidis, 48 Florenzi, 20 Perrotta, 10 Totti). All.: Zeman. Atalanta (4-5-1): Consigli 4 , Raimondi 5, Lucchini 5,5, Matheu 6,5, Brivio 6,5, Schelotto 6, Carmona 5, Cigarini 6 (1' st De Luca 5), Cazzola 5,5, Moralez 6 (28' st Triosi sv), Denis 5 (9' st Parra 6,5). (16 Polito, 78 Frezzolini, 5 Manfredini, 32 Ferri, 6 Bellini, 88 Biondini, 8 Radovanovic, 23 Scozzarella, 79 Ferreira Pinto). All.: Colantuono. Arbitro: Russo di Nola 5. Reti: nel pt 21' Pjanic, 31' Osvaldo; nel st 6' Destro. Angoli: 10 a 4 per l'Atalanta. Recupero: 0' e 3'. Ammoniti: Pjanic e Moralez per comportamento non regolamentare, e Raimondi per gioco scorretto. Espulsi: Osvaldo al 10' st per una gomitata a Matheu. Spettatori: 9.769 per un incasso di 181.571,00. Leggi i commenti I commenti dei lettori 
