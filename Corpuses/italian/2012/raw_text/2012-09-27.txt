SIENA - "La nostra è stata una prestazione importante, per personalità e qualità di gioco: quando giochi così devi portare a casa un risultato positivo, invece torniamo a Bologna senza punti". Stefano Pioli ha l'amarezza dipinta sul volto: ancora non crede alla sconfitta patita a Siena. "Nello sviluppo del gioco, della manovra, nella supremazia territoriale abbiamo fatto meglio di loro: è un momento in cui prendiamo gol al primo tiro, questo vuol dire che non siamo fortunatissimi". I MOTIVI DEL ROSSO - Il mister felsineo rivela i retroscena della sua espulsione. "Spesso ci si chiede se esiste disponibilità da parte di tecnici e giocatori nei confronti degli arbitri: io dico che manca soprattutto da parte loro. Ho detto soltanto che ci stavamo giocando la vita e sono stato espulso. Non sono qui a discutere se c'è o meno il rigore, devo pensare alla nostra gara. Non credo a una squadra dai due volti, oggi ho poco da dire ai ragazzi: la prova è stata positiva, ci è mancato solo il risultato. Il gol? C'è un errore a inizio azione, usciamo col centrocampista e lasciamo il giocatore tra le linee, però con la difesa schierata i due centrali potevano fare meglio, sono stati bravi e fortunati loro ad approfittarne. Stasera dormirò poco, mi aspetto una reazione dai ragazzi: abbiamo buoni valori e buoni atteggiamenti, i risultati prima o poi arriveranno. Diamanti dovrebbe farcela per il prossimo match". Leggi i commenti I commenti dei lettori 
ZURIGO (Svizzera) - L'esecutivo della Fifa riunitosi oggi a Zurigo ha approvato gli orari delle gare dei Mondiali del 2014 in Brasile. La partita inaugurale si giocherà a San Paolo il 12 giugno alle 17 (le 22 in Italia) mentre le partite della fase a gironi si disputeranno alle 13, alle 16, alle 17, alle 18, alle 19 e alle 21 locali (le 18, le 21, le 22, le 23, le 24 e le 2 ora italiana). Le partite a eliminazione diretta si giocheranno alle 13 e alle 17, le semifinali alle 17 mentre la finale, in programma il 13 luglio 2014 al Maracana, si giocherà alle 16, sempre ora locale (le 21 in Italia). I giocatori convocati dovranno essere lasciati alle rispettive nazionali entro il 19 maggio anche se potranno andare in ritiro solo dal 25 per assicurare loro una settimana di riposo. Unica eccezione i calciatori che saranno impegnati nella finale di Champions League che usufruiranno dei giorni di recupero subito dopo la partita. Il sorteggio per i gironi mondiali è stato confermato per il 6 dicembre 2013 a Costa do Sauipe nello stato di Bahia. Leggi i commenti I commenti dei lettori 
SIENA -  "La squadra mi è piaciuta ma noi non abbiamo fatto gol mentre loro si. Quando giochiamo così dobbiamo portare a casa i punti". Lo ha detto l'allenatore del Bologna, Stefano Pioli, ai microfoni di Sky Sport al termine della partita persa sul campo del Siena. "Nella manovra, nella supremazia territoriale, per quello che abbiamo creato, direi che abbiamo fatto meglio. È un momento così - aggiunge il tecnico rossoblù - come domenica scorsa, che alla prima occasione prendiamo gol. Non è un momento fortunato ma soprattutto in questi momenti bisogna mettere più determinazione". "L'espulsione? Da parte nostra c'è grande disponibilità verso gli arbitri - ha detto Pioli - ma gli arbitri non ne hanno verso di noi. Io gli ho solo detto 'Ci stiamo giocando la vita', con toni forti ma non offensivi". 
Dall'inviato FRANCESCO SAVERIO INTORCIA SIENA  -  La freccia di Calaiò è avvelenata dal piedino svedese di Antonsson, che trasforma il primo tiro in porta del Siena, dopo un'ora di gioco, in un dardo mortifero per il Bologna. La squadra di Pioli gioca, quella di Cosmi vince: finisce così il posticipo della quinta giornata, noioso per lunghi tratti, ma segnato per oltre un tempo dalla supremazia dei rossoblù che per un tempo hanno avuto più di un'occasione per passare, esaltando le qualità di Pegolo. Al momento buono, però, il gol l'ha fatto il Siena: Calaiò sale a cinque reti contro il Bologna in carriera, bottino che poteva essere più grasso ancora se non avesse sbagliato un rigore quattro anni fa. Eppure, a metà sera Cosmi era lì che imprecava contro tutto il paradiso, all'ennesimo passaggio sbagliato dei suoi: ora si ritrova a quota 2 punti in classifica e proprio stasera ha annullato definitivamente la penalizzazione. GUARDA Le immagini del match Pioli ha lasciato in panchina tutta la sera Diamanti, che non si era mai allenato. Ha provato l'esperimento del doppio centravanti, Acquafresca più Gilardino, tentativo fallito alla resa dei conti nonostante i due abbiano cercato di muoversi tanto e alternarsi, uno a dare profondità, l'altro ad avvicinarsi al centrocampo. Rinfrancato anche dal rientro di Perez, il Bologna ha avuto nel primo tempo le occasioni migliori: un siluro di Kone subito, un colpo di testa di Gilardino, una sassata di Morleo su punizione, hanno trovato sempre Pegolo in grado di cavarsela. E stessa sorte ha avuto un gran destro di Motta, perché questa partita poteva sbloccarsi solo con un tiro da lontano. Quello che, al 16' della ripresa, ha effettivamente trovato Calaiò, beneficiando della percussione di Vergassola e della dimenticanza di Antonsson che gli ha dato tempo e modo di aggiustarsi il tiro e poi, quando è andato a chiuderlo, tardivamente, ha deviato la palla oltre la schiena di Agliardi, stavolta incolpevole. LEGGI Pioli: "Se giochiamo così dobbiamo far punti" La rete è stata uno schiaffo ad una partita sonnacchiosa. Cosmi ha inserito l'ex Valiani per Rosina, Pioli a 20' dalla fine Gabbiadini e Gimenez per Acquafresca e Kone. Ma tutto quello che è arrivato è un rigore invocato da Gilardino caduto in area perché sfiorato alle spalle da Ze Eduardo. Pioli ha protestato vivacemente con l'assistente De Luca e si è fatto espellere. Ultimo atto di una notte da dimenticare. 
"Gli uomini, sia ora sia in principio, iniziarono a filosofare a causa della meraviglia", Aristotele, Metafisica. Ma anche Platone nel Teeteto: "E' proprio del filosofo quello che tu provi,  di essere pieno di meraviglia, né altro cominciamento ha il filosofare che questo". I due grandi pensatori dell'antichità non sono mai stati così d'accordo come in questo caso: l'amore per il sapere inizia con lo stupore dell'uomo che smette di essere passivo nei confronti dei fenomeni del mondo e sceglie, invece, di interrogarsi su di essi. I due si riferivano agli 'uomini', creature adulte e mature che prima si riunivano nei giardini della Grecia a discorrere e che poi, progressivamente, si ritroveranno nelle aule delle Università di tutto il mondo. E se la filosofia uscisse dalle accademie per infilarsi nei banchi degli asili? In Norvegia non solo è possibile, spesso è obbligatorio. Ancora prima di arrivare alle elementari i bambini imparano a filosofare proprio come, o quasi, gli uomini di Platone e Aristotele. Lo assicura Øyvind Olsholt che dal 1997 insegna ai bambini e che il 28 settembre sarà al Tedx Transmedia a Roma per convincere gli adulti che la filosofia è divertente. I bambini sono dei pensatori? "Se si parte dalla prospettiva che la filosofia inizia dalla meraviglia, sono dei filosofi nati. Per loro tutto è nuovo, amano imparare ogni cosa. E' molto più facile che sia un bambino a stupirsi piuttosto che un adulto. Da grandi si vuole dimostrare di avere conoscenza, da piccoli ogni cosa è una scoperta" La filosofia però non è solo meraviglia "No, è anche struttura. Il nostro compito infatti è quello di portare questo stupore iniziale a una maggiore consapevolezza" E come fate? "Non si può certo insegnare la storia del pensiero. Bisogna partire dai loro interessi, trovare quali sono le loro domande e soprattutto coinvolgerli. Di solito noi creiamo degli stimoli: leggiamo una storia, guardiamo un quadro, ascoltiamo una canzone, ma non più di cinque minuti. A quel punto chiediamo ai bambini se è stato noioso o piacevole, cosa hanno provato insomma. Ma non ci fermiamo alla prima risposta". Perché? "Altrimenti li avremmo semplicemente ascoltati e lasciati parlare, non avremmo fatto nessun passo in più. E' facile farli esprimere". Dove è allora la difficoltà? "Nel lasciarli esplorare, nel fare in modo che siano loro a trovare la strada. Dopo la prima risposta noi continuiamo a interrogarli, a 'verificarè le loro ipotesi. E' una specie di missione socratica, non ci fermiamo fino a che non si trova nel dialogo un punto di vista chiaro" E i bambini come reagiscono? "All'inizio sono confusi. A tre anni si è abituati ad avere un adulto che ci indica cosa è giusto e cosa è sbagliato, la filosofia insegna invece a trovare le ragioni, i percorsi da soli. Dopo una prima fase di spaesamento però si appassionano ed è impossibile fermarli Si divertono? Certo. La filosofia è divertente! Non come una commedia, ovviamente. Io lo chiamo 'divertimento vocativo', una forma di intrattenimento che sveglia la coscienza Che produce cambiamento? Esistono due tipi diversi di cambiamento. Non possiamo chiedere al pensiero di variare le condizioni esterne, ma sicuramente può rivoluzionare la nostra autocoscienza, la prospettiva che abbiamo del mondo. E a volte è quanto basta per avere una società differente 
NEW YORK - Con un pennarello, il premier israeliano Benyamin Netanyahu ha oggi tracciato una linea rossa sul disegno in stile fumetto di una bomba che ha mostrato all' Assemblea generale delle Nazioni Unite: uno stratagemma ad effetto per affermare con la massima serietà che entro la prossima estate l'Iran avrà raggiunto la fase finale per la produzione dell'uranio necessario alla realizzazione del suo primo ordigno nucleare, e deve essere fermato, con un ultimatum. Il mondo con un Iran nucleare sarebbe in pericolo come davanti ad un al Qaida nucleare, ha detto il premier israeliano, affermando che "di fronte ad una chiara linea rossa Teheran si fermerà ", dando più tempo alle sanzioni e alla diplomazia per convincere il regime iraniano "a smantellare del tutto il suo programma di armamento nucleare". Netanyahu ha anche affermato di essere "totalmente d'accordo" con il presidente americano Barack Obama, che due giorni fa ha affermato che "un Iran con l'arma nucleare non è una sfida che può essere contenuta" e gli Stati Uniti faranno "ciò che devono" per impedirlo. Impegno confermato dopo un incontro con il segretario di Stato Hillary Clinton: "Impediremo aTeheran di avere la bomba nucleare". Immediata la risposta del regime degli Ayatollah. "L'Iran - ha detto un suo rappresentante all'Onu - risponderà con tutta la forza necessaria all'attacco". Nel suo intervento, di oltre mezz'ora, Netanyahu ha dedicato meno tempo alla questione palestinese, definendo peraltro "diffamatorio" il discorso pronunciato poco prima da quello stesso podio dal presidente palestinese Abu Mazen (Mahmoud Abbas), che aveva a lungo puntato il dito contro Israele, accusandolo di condurre una colonizzazione "razzista" dei territori palestinesi, spingendoli verso una "nuova catastrofe". Tuttavia, aveva affermato Abu Mazen, "esiste ancora una possibilità, forse l'ultima, di salvare la soluzione dei due Stati e la pace". E in questo senso il presidente palestinese ha esortato il Consiglio di Sicurezza dell'Onu ad adottare, "con urgenza", una risoluzione che "ponga le basi di una soluzione del conflitto israelo-palestinese", che serva da guida "vincolante verso la soluzione dei due Stati, Israele e Palestina". Ma Abu Mazen ha anche annunciato di aver avviato una iniziativa per il riconoscimento da parte dell'Assemblea generale entro il prossimo settembre di un nuovo status per la Palestina, ovvero il passaggio di livello da "entità " a "Stato non membro", dicendosi "fiducioso che la gran parte dei Paesi del mondo sostiene questa iniziativa che ha lo scopo di salvare la pace". Si tratta tuttavia di un'iniziativa che rappresenta comunque una marcia indietro rispetto a quando l'anno scorso Abu Mazen aveva chiesto, in quella stessa aula, che il Consiglio di sicurezza dell'Onu prendesse in considerazione la richiesta della Palestina di essere ammessa alle Nazioni Unite come Stato a pieno titolo. Richiesta naufragata a causa della ferma opposizione di Israele e Stati Uniti. 
SIENA - La fortuna aiuta gli audaci? Non ditelo al Bologna, che prende a pallonate la porta del Siena e se ne torna a casa col nulla in tasca, pagando a prezzo carissimo il primo (mezzo) tiro in porta degli avversari. Buon per la Robur, che in un colpo solo lascia l'ultimo posto al Palermo e azzera la penalizzazione (-6), volando a quota 2. Il protagonista indiscusso, ben più del match-winner Calaiò, è Gianluca Pegolo, portiere che forse meriterebbe almeno una chiamata in azzurro, oggi (e non solo) una saracinesca capace di blindare tre punti dal peso specifico incalcolabile. MEGLIO IL BOLOGNA - Non è il Siena di San Siro e lo si capisce presto: il gioco dei bianconeri è più adatto alla ripartenza che alla costruzione, il Bologna di sicuro non ha fretta e non si espone. Al 13' Kone, schierato trequartista visto il forfait di Diamanti, spara col destro dai 25 metri: Pegolo è attento e alza in corner. L'estremo della Robur si ripete al 16', quando in tuffo dice no a un colpo di testa ben schiacciato da Gilardino. Sugli sviluppi del corner seguente, Acquafresca prolunga per Cherubin: incornata a lato. L'unico rischio corso dai felsinei arriva al 19': Natali regala palla a Ze Eduardo, destro deviato che si impenna e per poco non scavalca Agliardi, che blocca nei pressi della linea. Il gioco latita, fino al 45' rimane da annotare un solo sussulto, griffato da Morleo su punizione: botta potente da 35 metri, sfera che si abbassa repentinamente, il portiere ex Verona risponde ancora presente. Ritmi lenti e poco bel gioco anche in avvio di ripresa. Al 7' Pegolo si traveste nuovamente da salvatore della patria: sassata di esterno destro di Motta, l'estremo bianconero toglie il cuoio dall'incrocio. IL GOL VITTORIA - Quando nessuno se lo aspetta, ecco il vantaggio senese. Vergassola serve Calaiò al limite dell'area, libero grazie a uno splendido taglio di Ze Eduardo: il numero 11 può sfogare un mancino che sembra comunque preda di Agliardi, il piedone di Antonsson cambia la storia della sfida, deviando in rete il pallone. Il Bologna, sotto shock per l'inatteso svantaggio, ha il demerito di non pungere più di tanto: Pioli richiama Acquafresca e Kone per inserire Gimenez e Gabbiadini, quest'ultimo ci prova al 36' col sinistro ma trova, neanche a dirlo, la risposta di Pegolo. Due minuti prima Gilardino aveva chiesto un rigore per contatto con Ze Eduardo: corpo a corpo difficile da valutare, ne fa le spese Pioli col rosso per proteste. Il calcio è sport talmente crudele da esporre gli ospiti al rischio del raddoppio: Agliardi dice no a Sestu, cambia poco. A sorridere è soltanto il Siena, al secondo successo in quattro giorni. Perché a volte, la fortuna, può anche aiutare chi ha fra i pali un grande portiere. Siena-Bologna 1-0 (0-0) Siena (3-4-3): Pegolo 8; Neto 6.5, Paci 6, Felipe 6; Angelo 5.5 (10' st Sestu 6.5), Vergassola 7, Rodriguez 6.5, Del Grosso 6; Rosina 6 (23' st Valiani 6), Calaiò 6, Ze Eduardo 6 (35' st Verre sv). (Farelli, Marini, Dellafiore, Martinez, Rubin, D'Agostino, Mannini, Bogdani, Paolucci). All.: Cosmi Bologna (3-4-1-2): Agliardi 6; Antonsson 5.5, Natali 5.5, Cherubin 6 (43' st Abero sv); Motta 6.5, Perez 5.5, Pazienza 6, Morleo 6.5; Kone 6.5 (25' st Gimenez 5.5); Gilardino 6, Acquafresca 5 (25' st Gabbiadini 6). (Curci, Lombardi, De Carvalho, Garics, Sorensen, Diamanti, Guarente, Pulzetti, Taider). All.: Pioli Arbitro : Gervasoni di Mantova Rete : 16' st Calaiò Ammoniti : Natali, Gabbiadini, Angelo, Felipe e Rodriguez per gioco falloso, Ze Eduardo per comportamento non regolamentare Espulso : Pioli per proteste Recupero : 1' e 4' Leggi i commenti I commenti dei lettori 
