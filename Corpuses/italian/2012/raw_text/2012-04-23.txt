Un 25 aprile che divide. Niente revisionismi. In tempi di crisi questa volta si parla di soldi. Per il concerto di Caparezza si è spesa la cifra di 50mila euro. Trentacinquemila dei quali a carico dell’ente di piazza Garibaldi. Il caso è diventato nazionale. Pietro Medioli, regista di "Nostalgia del futuro-In viaggio con Vittorio Foa", proiettato il 23 aprile all’Astra nel quadro delle celebrazioni, ha scritto una lettera a Corrado Augias, lettera che è stata pubblicata sull’edizione nazionale di Repubblica di domenica 22. “Apprendo oggi da fonte certa che per il Concerto della Liberazione il Comune di Parma sborsa 40mila euro per organizzare e realizzare un concerto di Caparezza. E' possibile che un Comune, attualmente commissariato, probabilmente con le aliquote Imu e Irpef più alte d'Italia, sostenga questa spesa?”. L’ente - come ci ha confermato il commissario Mario Ciclosi - ha speso per il concerto in piazza 35mila euro. Per la precisione 40mila, come riporta Medioli, ma l’anticipo di 5mila euro del Comune verrà poi restituito dalle associazioni. Medioli ha ribadito le sue perplessità al telefono, sollevando anche un altro punto, la disparità di trattamento che sembra affliggere il settore Cultura del Comune. “Il Comitato delle celebrazioni ha chiesto il mio documentario su Foa per 2 proiezioni. Si tratta di un film prodotto da me. Mi hanno chiamato dicendo che avrebbero concordato la cifra di 150 euro per il noleggio della copia, spiegandomi che il Comune è in condizioni difficili. Va bene ho detto, capisco. Poi mi hanno anche fatto un tentativo per vedere se avessi potuto offrire il film gratuitamente. Ho fatto presente che se avessi affidato la cosa a un mio distributore, per 2 proiezioni sarebbero stati necessari 400 euro, è la norma. Poi vengo a sapere che il Comune spende 40mila euro per Caparezza. Nulla contro il cantante, ma perché questa disparità di trattamento? Nel settore Cultura ci sono differenze enormi”. Ciclosi al telefono ha fatto presente che rispetto al 2011 si è avuto un risparmio del 30% “un abbattimento della spesa superiore alla linee generali adottate dall’ente”. Continua il commissario: “Parma è medaglia d’oro, il 25 aprile è la manifestazione più importante, abbiamo ritenuto di mantenere il cuore solido, razionalizzando comunque gli interventi, e garantendo un maggior numeri di eventi”. Non entra il commissario nel merito del film su Foa, questione affrontata nello specifico dal Comitato. Numeri alla mano - secondo i dati forniti dall’ente - nel 2011 si erano spesi 65mila euro, 50mila a carico del Comune. Quest’anno, come detto, la cifra effettiva sarà di 35mila. Il 30% in meno. Troppi in questi tempi di vacche magre? Di sicuro sono state “magrissime” per Vittorio Foa. LA LETTERA INTEGRALE DI MEDIOLI - “Gentile Augias, ho realizzato due film-documentari su Vittorio Foa: "Nostalgia del futuro-In viaggio con Vittorio Foa" (2003, pubblicato in vhs da Einaudi) e "Per esempio Vittorio" (2010, pubblicato in dvd da Ediesse), entrambi, dopo svariati e ripetuti tentativi, ignorati dalla Rai. Il 23 aprile il primo dei due film sarà proiettato al Cinema Astra di Parma, nell'ambito delle Celebrazioni del 25 aprile: la mattina per le scuole e la sera per il pubblico. Per le due visioni sono riuscito a fatica a concordare, complessivamente per entrambe le proiezioni, la cifra di 150 euro per il noleggio della copia del film da me prodotto, oltre che diretto. Apprendo oggi da fonte certa che per il "Concerto della Liberazione" il Comune di Parma sborsa 40 mila euro per organizzare e  realizzare un concerto di Caparezza. E' possibile che un Comune, attualmente commissariato, probabilmente con le aliquote Imu e Irpef più alte d'Italia, sostenga questa spesa? E, visto che è di fatto possibile, è ammissibile che nel "settore cultura" si verifichino trattamenti economici così enormemente diversi? Cordialmente, Pietro Medioli”. 
INCREDIBILE Facebook: cresce così tanto che perde. Il social network delle meraviglie non la smette mai di stupire. Ma questa volta Mark Zuckerberg si sarebbe risparmiato lo show: soprattutto a meno di un mese dall'attesissimo debutto in Borsa. Mai tanti amici per il social network più famoso del mondo: battuta la soglia dei 900 milioni (per la precisione 901) adesso la creatura più invidiata del web punta al miliardo di utenti probabilmente già entro l'anno. Rispetto all'anno scorso, poi, il boom dei ricavi fa segnare uno stratosferico 45 per cento in più per il valore di 1 miliardo e 6 milioni di dollari esatti. Peccato che nella prospettiva degli investimenti il rapporto che conta è quello con l'ultimo trimestre. E qui vengono le dolentissime note: i ricavi vanno giù del 6 per cento. Ma non basta. A far gridare all'allame gli esperti è il drammatico crollo del 12 per cento del cosidetto ricavo per utente: vuol dire che l'utente di Facebook vale di meno perché attira meno pubblicità. Che sta succedendo? Un comunicato del colosso di Palo Alto si precipita a sottolinerare la "stagionalità" del fenomeno: i ricavi salgono sempre tra il terzo e il quarto trimestre mentre rallentano - "e in certi anni diminuiscono" - tra la fine e l'inizio dell'anno nuovo. La verità è pure che i 51milioni di amici aggiunti al meraviglioso mondo di Facebook sono anche i più sfigati del gruppone: provengono cioè da paesi più poveri e attirano e creano quindi meno pubblicità. E' l'interrogativo che si sono spesso posto gli esperti: fino a quando potrà crescere il supersito? In un mondo con 7 miliardi di abitanti 1 miliardo di amici non può bastare? I ricavi netti del trimestre sono così scesi da 302 milioni di dollari a 205. E questa volta non vale neppure il gioco del riferimento all'anno passato: quando Facebook incassava 233 milioni di dollari. I guadagni per azione sono così scesi da 11 a 9 centesimi. Aumentano dunque solo gli amici: che si presentano a mani vuote. Ma aumentano soprattutto le spese. Facebook paga il prezzo del successo: e delle acquisizioni come quella di Instagram per cui 15 giorni fa ha staccato un assegno da un miliardo di dollari. E queste sono spese che andranno scalate nel prossimo trimestre: come i 550 milioni di dollari in cash con cui nello stesso giorno delle dolenti noti la compagnia di Zuckenberg ha annunciato l'acquisto di centinaia e centina di brevetti da Microsoft. Altro che new economy: questa sì che è una partita di giro come quelle di una volta. I brevetti sono stati comprati qualche giorno fa da Microsoft con un miliardo di dollari versati ad Aol. E adesso Microsoft li gira a Facebook - compagnia della quale possiede del resto un bel gruzzoletto. In questo modo il social network è pronto a difendersi dall'assalto di Yahoo: che aveva accusato appunto Mark di avere rubato altri brevetti. Il prossimo, prevedibile passo sarà un'altra contrattazione tra Facebook e Yahoo: naturalmente dopo che i colossi avranno dato luogo a tutte le schermaglie giuridiche di rito. Sono i rischi della vita da grandi. E la compagnia nata appena otto anni adesso ha deciso di giocare da grande. Il battesimo in Borsa sarà la prova del nove: riuscirà davvero a conservare la quotazione da 100 miliardi di dollari che gli esperti le hanno marchiato col fuoco? La vita da grandi è dispendiosa: in un anno le spese sono salite da 243 a 667 milioni di dollari. In pratica raddoppiate. Per costruire o comprare i megaserver che servono a tenere funzionante l'impero. E per pagare i dipendenti aumentati, anche quelli, di un terzo in un anno: da 2.431 a 3.539. Basta? Macché. Perché nell'operazione trasparenza Facebook denucia anche quanto guadagna grazie ai giochi che Zynga propone sulla piattaforma: il 23 per cento. Quasi un quarto dei ricavi. Insomma il social network è ancora gioco-dipendente. Ma a queste cifre, ormai, la vita non è più un gioco. 
BARCELLONA - A due giorni dalla sconfitta nel 'Clasicò contro il Real Madrid, risultato che ha praticamente consegnato la Liga nelle mani degli uomini di José Mourinho, Pep Guardiola e il suo Barcellona devono affrontare un altro test decisivo per la loro stagione, la semifinale di ritorno di Champions League. In casa blaugrana, l'imperativo è guardare avanti, alla gara coi Blues di Di Matteo, che partiranno dal successo dell'andata (1-0 a Stamford Bridge, deciso dal gol di Drogba). "IL BARÇA DARA' IL MASSIMO" - "Può capitare di sentirsi giù quando si perdono partite come quella all'andata col Chelsea o come quella di sabato con il Real Madrid, ma sono convinto che i miei giocatori daranno il massimo  -  dichiara Guardiola nella conferenza stampa di presentazione - questi sono giocatori con grande esperienza ad alto livello, hanno già giocato e vinto partite come questa. Dovremo segnare, questo è chiaro. Il Chelsea è una squadra forte fisicamente che sa sfruttare gli spazi, dovremo giocare con ritmo, intensità e pazienza. Non credo che le opportunità per segnare saranno molte e dovremo sfruttarle quando avremo l'occasione. Ho già affrontato più volte sfide così importanti e ho sempre grande ottimismo perché credo nei miei giocatori e nella mia squadra. Dobbiamo vincere per i nostri tifosi". "PRONTI A LOTTARE PER LA FINALE" - Complice l'importanza del match di sabato scorso contro il Real, Guardiola non ha potuto effettuare alcun turnover in vista dello scontro europeo contro il Chelsea: "Cercheremo di dimenticare la stanchezza e di fare la nostra parte, non è un problema  -  tranquillizza tutti l'allenatore catalano - saremo pronti per lottare e per puntare alla finale di Monaco. Non dobbiamo pensare a cosa è successo a Stamford Bridge, iniziamo con un gol di svantaggio dal primo minuto e cercheremo di capovolgere questo risultato. Il Camp Nou ci dà sempre un grande appoggio e so che domani i tifosi ci saranno vicini, al di là della delusione per le ultime partite". "MESSI CI SARA', NESSUN CASO PIQUE'" - Guardiola non appare preoccupato dalle condizioni di Leo Messi, che ha saltato l'allenamento domenicale, e assicura che non esiste alcun caso Piqué, nonostante la scelta di non schierare il difensore centrale contro il Real Madrid: "Leo ha avuto un problema di stomaco, niente di grave  -  spiega con serenità il tecnico blaugrana - ci ha chiamati prima dell'allenamento e ci ha avvisati perché non se la sentiva di allenarsi, può capitare. Con Piqué non c'è nessun problema, abbiamo tanti giocatori e posso scegliere. Mascherano e Puyol si sono comportati bene e per questo ho deciso di schierarli anche nel Clasico. Lui è un grande giocatore, un grande professionista, ma sta a me scegliere i giocatori. Sono l'allenatore e a volte devo prendere queste decisioni" Leggi i commenti I commenti dei lettori 
ROMA - Ospite a Roma per la sesta edizione del Premio 'Ali della Vittoria', Joseph Blatter ha tanti argomenti di cui parlare. Il tema del giorno, in Italia, è senz'altro quello dell'incresciosa protesta inscenata dagli ultras del Genoa nel match contro il Siena, che ha portato all'interruzione della gara per quasi un'ora: "Ho visto le immagini di Genova in tv e ho provato molto dolore, totale disapprovazione  -  dice il n.1 della Fifa - è una questione italiana, non voglio dire altro su questo, ma sono sicuro che la FIGC farà di tutto e riuscirà a superare questa situazione". "MOROSINI COME FOE', MUAMBA MIRACOLATO" - Sempre per quel che concerne i fatti di casa nostra, Blatter appare sinceramente colpito dalla tragedia di Piermario Morosini, il centrocampista del Livorno morto a Pescara meno di dieci giorni fa, dopo un arresto cardiaco in campo: "La morte di Piermario Morosini è stato un evento molto triste  -  ammette Blatter -  nel calcio si gioca troppo, dobbiamo studiare il calendario internazionale. Per il Fabrice Muamba, giocatore del Bolton, è avvenuto un miracolo, ma i miracoli non sempre si realizzano. Purtroppo non è stato possibile aiutare Morosini e questo fa male. La morte del giocatore del Livorno mi ha ricordato quanto successo nel 2003 a Lione, con la scomparsa dal calciatore del Camerun Marc-Vivien Foé durante la semifinale della Confederations Cup". "CALENDARI TROPPO FITTI" - "Stiamo studiando il calendario internazionale - ha spiegato ancora Blatter - perché ci sono troppe date, troppi campionati con 20 squadre e 38 giornate, più le coppe nazionali. E poi, nei momenti di pausa e preparazione, i club organizzano amichevoli in giro per il mondo: davvero troppe partite. Per quello che riguarda i soccorsi, il 24 e 25 maggio organizzeremo un congresso medico a Budapest, per discutere sulle strategie di prevenzione e poi soccorso medico, non soltanto con il defibrillatore. Sono principi umani, validi sempre e non soltanto sul campo di calcio". "CONSIGLIO UE PENSI A PROBLEMI DELL'EUROPA" - Il massimo dirigente del football taglia corto sull'indagine avviata su di lui dal Consiglio Europeo ("Si occupino dei problemi europei, non di quelli del calcio mondiale") e preferisce concentrarsi su argomenti più inerenti al calcio giocato, come la discussione dell'International Board sugli aiuti tecnologici contro i gol-fantasma: "Il prossimo 2 luglio l'International Board valuterà l'introduzione della tecnologia per risolvere il problema del gol fantasma  -  ricorda Blatter - la sperimentazione del progetto è partita cinque anni fa e in questo momento abbiamo due sistemi pronti. L'International Board prenderà la decisione finale, comunque non vincolante per le singole federazioni. Per ciò che riguarda invece gli arbitri di porta, c'è un problema tecnico: allargare la rosa dei direttori di gara non è possibile per tutte le 208 federazioni presenti al mondo. In ogni caso, io ricordo sempre che il calcio è fair play. Si può vincere o perdere, in ogni caso bisogna accettare il risultato del campo: questo spesso non avviene". "BRASILE IN RITARDO MA PUO' RECUPERARE" - Tra le preoccupazioni di Blatter c'è anche quella riguardante il Mondiale brasiliano del 2014, che sta vivendo di ritardi nell'allestimento e incidenti diplomatici come il battibecco a distanza tra il segretario generale della Fifa, Jerome Valcke, e il governo di Brasilia: "Il Brasile è in ritardo nell'organizzazione del Mondiale 2014, la situazione non è facile, bisogna recuperare il tempo perso  -  ammette il presidente della Fifa - molte città brasiliane non hanno rispettato gli impegni e le promesse: ho appena incontrato i nuovi membri del comitato promotore, c'è tempo per recuperare ciò che ancora non è stato fatto, dagli stadi agli hotel, fino alle strade. Il Brasile oggi è la quinta o sesta economia mondiale, sono sicuro che lavoreranno seriamente per l'organizzazione della Coppa del mondo". Leggi i commenti I commenti dei lettori 
CAGLIARI  - Troppo brutto per essere vero. Questo il Cagliari visto sabato pomeriggio al Tardini, succube di un Parma superiore in tutto e per tutto, ben messo in campo dal grande ex Donadoni. La classifica fa sempre più paura: il Lecce macina gioco e punti, ultimo il preziosissimo pari di Roma contro la Lazio terza forza della Serie A, con il conseguente innalzamento della quota salvezza. Per questi motivi Massimo Ficcadenti è chiamato ad un compito tutt'altro che facile: traghettare i rossoblù ad un approdo tranquillo, ovvero la permanenza nella massima serie. Domani a Trieste contro il Catania non esistono alternative ad un risultato positivo, con una vittoria che permetterebbe di vivere più serenamente il finale di stagione. "La nostra salvezza passa per le gare casalinghe contro Catania e Chievo  -  ha affermato il tecnico rossoblù nella conferenza odierna - ci manca qualche punto che avremmo potuto prendere contro Inter e Lazio". Due gare che lasciano l'amaro in bocca nonostante siano passati diversi giorni. "La classifica è corta, al momento è impossibile quantificare la quota salvezza; noi dobbiamo pensare a casa nostra e a vincere". "NON ABBIAMO REAGITO"  - Quel che è certo è che a Parma la squadra isolana ha offerto uno spettacolo povero di gioco ed emozioni: tanti, troppi errori individuali e un improduttivo ricorso al lancio lungo a scavalcare la mediana. Nonostante tutto, Ficcadenti rimane fiducioso: "Non vedo né un problema di gioco né di condizione: nel primo tempo la squadra si è espressa discretamente e penso ci fosse un rigore ai danni di Ekdal che l'arbitro non ha fischiato". Eppure, ciò che preoccupa è la mancanza di mordente emersa nella gara del Tardini. "È vero che dopo il primo gol non c'è stata la reazione che ci si attendeva, ma voltiamo pagina: dobbiamo ripartire dall'ultimo mese, nel quale abbiamo fatto certamente bene". Ulteriore fattore di difficoltà, poi, la scelta di disputare gli incontri casalinghi in quel di Trieste, rinunciando di fatto ad una discreta fetta di pubblico: "Giocare lontano da Cagliari non fa piacere né a noi né al Presidente, ma non dobbiamo pensare a questo, concentriamoci esclusivamente sul campo e sull'avversario che affronteremo domani". "MI ASPETTO UN CATANIA TRANQUILLO"  - L'avversario di domani non sarà dei più abbordabili. Il Catania di Vincenzo Montella è espressione di un gioco offensivo divertente e produttivo, due fattori difficilmente conciliabili in compagini che non lottano per le prime posizioni. Ficcadenti è consapevole della forza dei siciliani, perciò avverte i suoi: "Un Catania pericoloso soprattutto sugli esterni: ha elementi bravi nell'uno contro uno e in più giocheranno tranquilli, senza assilli di classifica". Una condizione, questa, certamente invidiata dal Cagliari: tra domani e sabato è in gioco una stagione. Meglio ricordarselo. Leggi i commenti I commenti dei lettori 
MODENA - "E' chiaro che non possiamo essere contenti di questo inizio di stagione ma, dopo i test invernali, sapevamo che le prime quattro gare sarebbero state molto dure. Siamo riusciti a limitare i danni, soprattutto nel campionato Piloti, dove Fernando Alonso è al quinto posto a sole dieci lunghezze di ritardo dalla vetta. E' altrettanto chiaro però che ora dobbiamo fare un cambio di marcia, sin dalla prossima gara. I nostri tecnici lo sanno bene e stanno lavorando giorno e notte per dare ai nostri piloti una vettura ben più competitiva di quella che abbiamo visto in pista nelle prime quattro gare". Il Team Principal della Ferrari Stefano Domenicali, spiega il momento delle rosse al sito della casa di Maranello. Dopo il fantastico successo di Fernando a Sepang, nelle gare di Shanghai e Sakhir lo spagnolo ha doovuto limigtare i danni:  "In entrambe le gare Fernando ha dato il massimo ed è riuscito a tirare fuori il potenziale della vettura. La squadra ha lavorato bene: onestamente se, alla partenza per Melbourne, ci avessero detto che la stagione europea sarebbe cominciata con un nostro pilota in questa posizione di classifica avrei fatto fatica a crederci. Anche Felipe ha reagito positivamente alle difficoltà iniziali e sono sicuro che il fatto di essere riuscito a cancellare lo zero nella casella dei punti gli darà fiducia per le prossime gare". "Ora ci aspettano delle giornate importanti - dice Domenicali -, in cui l'obiettivo primario sarà quello di spingere al massimo sullo sviluppo della monoposto. La settimana prossima ci sono tre giorni di test al Mugello ma non è detto che tutti gli aggiornamenti previsti per Barcellona si vedranno in quell'occasione. Dobbiamo cercare di sfruttare ogni minuto a disposizione per incrementare la prestazione della F2012". Il progetto comunque è ad ampio raggio: "Stiamo intensificando il processo di cambiamento del metodo di lavoro in tutte le aree di attività e, nello stesso tempo, stiamo rafforzandoci nelle aree in cui siamo più carenti, come nell'aerodinamica. E' un lavoro a lunga gittata che il Presidente Montezemolo sta seguendo in prima persona ed è fondamentale per il futuro della Scuderia: la Formula 1 è cambiata tanto in questi anni e non sempre siamo rimasti agganciati al treno del cambiamento. Anche su questo fronte dobbiamo cambiare marcia". "Questo campionato si è aperto all'insegna del grande equilibrio: le statistiche dicono che erano nove anni che non si avevano quattro vincitori diversi nelle prime gare ma erano addirittura 29 stagioni che non accadeva che fossero quattro macchine diverse ad ottenere il successo. Le gomme sembrano essere il fattore più importante: capirne il comportamento per definire la strategia di gara ma anche della qualifica come si è visto lo scorso weekend in Bahrein, azzeccare il momento giusto per il pit-stop, saperle sfruttare al meglio sul giro cronometrato in base all'evoluzione delle condizioni della pista sono tutti elementi cruciali per poter competere per le prime posizioni. Mi aspetto che a Barcellona saranno in tanti a portare in pista delle novità significative: noi dovremo essere più bravi degli altri". Leggi i commenti I commenti dei lettori 
MILANO - Come non sentire la crisi? Offrendo al mercato una tecnologia leader in un settore che non risente del calo della domanda. Il che tradotto in un caso concreto è la storia degli ultimi anni di Saipem. La controllata di Eni, specializzata nelle operazioni di esplorazione e producione di idrocarburi, lo ha confermato presentando la prima trimestrale dell'anno. Con tutti i fondamentali in crescita. Questo è dovuto a tre fattori in particolare. Innanzi tutto alla capacità della società di mantenere elevato il tasso di offerta tecnologica. Il secondo aspetto riguarda la domada di idrocarburi che rimane in crescita grazie al continuo apporto delle economie emergenti. Infine, il prezzo del petrolio sopra i 90 dollari ha reso convenienti operazioni di estrazione altrimenti diseconomiche, perché da effettuare in condizioni climatiche o geografiche molto difficili. Da gennaio a marzo 2012, Saipem ha dichiarato ricavi in aumento del 6% rispetto al primo trimestre del 2011 a 3,13 miliardi di euro. Per le attività on shore il risultato è riconducibile principalmente ai maggiori volumi sviluppati in Medio ed Estremo Oriente. Per l'off shore, si tratta  per lo più di contratti vinti in Medio Oriente. L'utile operativo è salito del 7,5% a 373 milioni, mentre l'utile netto ammaonta a 231 milioni. Trimestre positivo anche alla voce portafoglio ordini: i nuovi contratti ammontano a 3.11 miliardi (contro i 2,9 miliardid ello stesso periodo di un anno fa, mentre i calo sono gli investimenti tecnici a 316 milioni da 355. Tutto questo fa dire alla società che nelle previsioni per l'intero 2012 "sono confermate le attese di risultati inr ialzo rispetto al 2011" 
