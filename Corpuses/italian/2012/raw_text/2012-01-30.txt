ROMA -  Da oggi la vita per i cinque milioni di immigrati regolari che vivono in Italia si è fatta un po' più cara. Colpa della stangata targata Tremonti-Maroni: dagli 80 ai 200 euro per ogni rilascio e rinnovo di permesso di soggiorno. Una tassa che il governo Monti ha promesso di rivedere e "scontare" entro poche settimane, ma che nel frattempo solleva la protesta di associazioni e sindacati che annunciano ricorsi ai Tar. La circolare del Viminale. Questa mattina prefetture e patronati hanno ricevuto una circolare (la 400/2012) del ministero dell'Interno riguardante le modalità di riscossione della nuova tassa: "L'importo del contributo e quello del permesso di soggiorno elettronico - si legge - devono essere versati in un'unica soluzione tramite bollettino sul conto corrente postale numero 67422402, intestato al Ministero dell'Economia e delle Finanze - Dipartimento del Tesoro". Se l'importo versato è inferiore a quanto dovuto l'operatore dovrà sospendere la pratica in modo da consentire l'integrazione della tassa presso un ufficio postale. Qualora la somma corrisposta dall'immigrato sia invece eccedente rispetto a quanto dovuto in base alla tipologia del permesso richiesto, la pratica proseguirà il suo normale iter, consentendo però il recupero delle somme in più pagate. Il tavolo con le associazioni. Domani è prevista una riunione al Viminale per discutere degli interventi annunciati dal governo sulla nuova tassa. L'ipotesi sul tavolo è una riduzione per tutti gli immigrati (senza distinzioni di reddito) del contributo da versare per il rinnovo dei permessi di soggiorno. 
DOPO i nonni-vigili, i nonni-educatori: c'è anche il volontariato senior tra le soluzioni prospettate per colmare la grave carenza d'organico negli asili nido e le scuole materne comunali torinesi, flagellate dai tagli e impossibilitate a fare nuove assunzioni. Per ora si tratta di un'idea, su cui tuttavia in Comune si starebbe ragionando in maniera seria, che viaggia assieme ad altre proposte discusse negli ultimi tempi tra l'assessorato all'Istruzione e i genitori dei piccoli alunni. Oltre ai nonni, anche le mamme e i papà potrebbero trovare forme di collaborazione, per alcune ore la settimana, affiancando le maestre dei loro bambini. Una proposta che il Coogen, il coordinamento dei genitori torinesi, respinge senza ombra di dubbio. E proprio ieri sera ha inoltrato all'assessore all'Istruzione Maria Grazia Pellerino una lettera firmata anche dalla maggior parte dei rappresentanti dei nidi e delle materne per chiedere un incontro. Nell'appello si specifica che uno dei temi "irrinunciabili è l'uniformità del piano dell'offerta formativa su tutta la città". Chiarisce Silvia Bodoardo, presidente del Coogen: "Noi non siamo d'accordo con forme di volontariato anzitutto perché non ci sarebbe omogeneità tra le scuole, visto che in quartieri dove la partecipazione è maggiore ci sarebbero più persone disponibili, mentre altre zone sarebbero sguarnite. E poi nelle scuole e nei nidi d'infanzia non servono "badanti", ma insegnanti ed educatori: chi garantisce la qualità e la formazione di un volontario?". Pronta la replica dell'assessore Pellerino: "A dire il vero quella del volontariato è stata una soluzione avanzata proprio da qualche genitore". Ma per il coordinamento genitori non si deve confondere l'idea lanciata da uno con la posizione della maggioranza delle famiglie, che non accettano che si percorra una simile strada. Come non accettano che si metta in dubbio la mensa "come momento educativo importante" o che si riduca l'orario di apertura o ancora che si spostino insegnanti da una scuola all'altra per coprire le assenze più gravi, compromettendo però la continuità didattica. Se il problema, adesso, è di non riuscire a coprire le assenze, per il prossimo anno la situazione si farà drammatica. A giugno, infatti, scadranno i contratti dei precari a tempo determinato (faticosamente rinnovati a dicembre) e con i bilanci che ci sono non sarà possibile confermarli. Ieri c'è stato anche un incontro con i sindacati. "Ci è stato detto  -  spiega Claudia Piola, Cgil  -  che a fine febbraio, con il bando di mobilità interna, impiegati in altri settori che abbiano i titoli per insegnare e che ne abbiano fatto richiesta potranno essere dirottati nelle scuole per coprire dei posti vacanti. Ma si tratta di una quarantina di figure, quando i posti vacanti sono 160". L'unica speranza arriva da un emendamento al "decreto milleproroghe" presentato al Senato, che consentirebbe qualche investimento sulle scuole, nonostante Torino sia uscita dal patto di stabilità. Ma la preoccupazione dei genitori è alta. A metà febbraio si chiuderanno le iscrizioni per le materne, senza che vi sia chiarezza sulla situazione delle scuole in cui vorrebbero iscrivere i figli. I più esasperati minacciano anche di chiamare i vigili, se non saranno confermati i parametri di sicurezza tra alunni e insegnanti: "A causa delle mancate sostituzioni si sono verificate numerose situazioni, principalmente nella fascia del primo pomeriggio, in cui un elevato numero di bambini (diverse decine) si è trovato con un solo insegnante in classe (a fronte del quale un controllo da parte delle autorità competenti porterebbe all'immediata chiusura dei locali)", si legge ancora nella lettera all'assessore. 

Un tempo era il "nuovo mondo" americano, poi furono miniere e fabbriche dei freddi paesi mitteleuropei, oggi è l'Australia che cavalca l'onda in surf. Si è gradualmente spostata verso destra, l'emigrazione italiana, sul planisfero. Nel terzo millennio la terra promessa è l'Oceania. Nessuno sogna più alberi che fruttano denaro, né sono più padri di famiglia, a partire. No, oggi quelli che salutano il Bel Paese sono soprattutto giovani tra i 20 e i 30 anni, computerizzati e magari pure laureati. Sono più di 50mila ogni anno quelli che salgono su un volo lungo 24 ore e vanno a cercar fortuna in Australia. Partono per vedere come si sta dall'altra parte del mondo e imparare la lingua che il mondo parla. Ma se ne vanno anche perché in Italia non stanno più così bene. Tra precarietà, disoccupazione e recessione, i ragazzi boccheggiano nel presente e faticano a crearsi basi solide per l'avvenire. Dal Paese che li ha visti nascere si sentono abbandonati, traditi. E allora via, verso una nuova vita. Scelgono l'Australia per motivi linguistici, economici e burocratici. In altre parole: a) si parla inglese, b) è facile trovare lavoro e si guadagna bene, c) ottenere il visto d'ingresso è semplice e richiede poco tempo. Si chiama "working holiday visa" ed è un lasciapassare, valido 12 mesi, per turisti tra i 18 e i 30 anni. Per procurarselo è sufficiente compilare un breve formulario online e versare 150 euro. Nel giro di pochi giorni una comunicazione via email ti informa che le porte dell'Australia sono spalancate. Uniche avvertenze: il w. h. v. può essere richiesto solo una volta nella vita e per poterlo rinnovare bisogna aver prestato le braccia a campi, pesca o miniere per almeno tre mesi. La richiesta di manodopera, laggiù, è tanta e se guadagni meno di 20 dollari l'ora sei considerato uno sfruttato. Chi ha una laurea europea, poi, è trattato come un re. Alla "generazione mille euro", anche a quella parmigiana, tutto questo ingolosisce. Così ecco che giovani diplomati e freschi dottori passano con sognante disinvoltura dal Teatro Regio all'Opera House, dalla carne di suino a quella di canguro, dalla Pianura padana al Desert Simpson. Queste sono alcune delle loro storie. Nadira Calevro a 24 anni si è laureata nel corso triennale di architettura all'Università di Parma. Poi, è partita. Ancora intontita dai festeggiamenti, ha fatto i bagagli ed è salita su un aereo diretto verso la terra dei canguri, spinta dalla fame del viaggiare e dall'esigenza di migliorare il suo livello di inglese. In Australia ci è rimasta un anno, vissuto tra Sydney e a Melbourne. Prima un corso di lingua ("ottimo per conoscere gente e trovare casa"), poi sotto a lavorare. La lista delle mansioni svolte riempirebbe pagine e pagine di cv: barista, cameriera, impiegata in uno studio di architetti, commessa in un negozio di arredamento, impiegata in un maneggio, insegnante di italiano, istruttrice di fitness, fotografa. "L'esperienza più stimolante, però  -  riflette  - , è stata lavorare come fundraiser prima per Unicef e poi per Oxfam (confederazione di Ong, ndr )". Chiederle se laggiù è facile trovare un impiego è quasi superfluo: "C'è solo l'imbarazzo della scelta  -  spiega  - , gli stipendi sono settimanali e decisamente più alti che in Italia, anche se ci vuole poco...". Lavoro, ma anche avventura. Nei suoi dodici mesi agli antipodi del Vecchio Continente, Nadira ha trovato pure il tempo di fare qualche escursione alla scoperta dell'Oceania: "Il posto più bello che ho visto  -  dice  -  è stata la Tasmania, un mese zaino in spalla. Incredibile". Scaduto il visto, un aereo l'ha riportata in Italia. C'era una laurea specialistica da prendere. "E in Australia l'università è molto cara". Una volta finiti gli studi, però, Nadira non esclude di tornare: "Il Paese, la vita e le prospettive lavorative mi hanno conquistata". "Intanto  -  sorride  - , ho tastato il terreno". Francesco Bacchini ha 28 anni e sul finire dell'estate del 2010 ha pensato che dell'Italia ne aveva abbastanza. Meglio raccogliere frutta nei campi in Australia pagato a peso d'oro che rimanere in val Padana a farsi sfruttare per 500 euro al mese. Anche se ti sei laureato in comunicazione a Bologna con una tesi sulle immagini subliminali. Così ha fatto domanda per il working holiday ed è volato a Canberra. In undici mesi da emigrato ha fatto un po' di tutto:  cameriere, muratore, traslocatore, portinaio notturno, persino l'addetto al barbecue. Parma, però, non l'ha abbandonato neppure a 17mila chilometri di distanza: quando ha lavorato come operaio, a Sydney, la fabbrica di fronte alla sua era della Parmalat. "In meno di un anno ho messo da parte 6mila dollari  -  spiega  - , i conti correnti in banca rendono fino al 6.5% ogni dieci giorni. E con i pagamenti gli australiani non sgarrano mai: se lo stipendio ti arriva con un giorno di ritardo, viene il capo in persona da te a scusarsi". Il lavoro nero, comunque, c'è anche là: "cash in hand", lo chiamano. Ma andare in Australia non è solo guadagnare bene e tornare col tesoretto. E' anche mangiare abitualmente carne di canguro ("carne rossa, buona"), dormire per dieci giorni dentro una tenda piantata in un salotto, partire un mattino per il deserto con una moto sgangherata comprata per due soldi. Oppure si può finire a vivere sul tetto di un locale italiano a Norton Street, gestito da una 27enne di Milano partita anche lei col working holiday. L'Australia, Francesco, l'ha girata quasi tutta. Poi, ad agosto del 2011, è partito per il sud-est asiatico. In Italia ha rimesso piede solo per Natale. E rispetto al giorno in cui se n'è andato non ha cambiato idea. "Mi fermo poco, prossima meta: Canada". Giacomo Banchini , 28 anni, maturità classica, è rientrato in Italia tre mesi fa. A catapultarlo dall'altra parte del mondo, nell'ottobre del 2010, era stata l'amarezza per un'esperienza professionale finita male con l'editore di un giornale di Parma, "uno dei troppi datori di lavoro disonesti italiani". Sbarcato a Sydney con una gran voglia di ricominciare, nel giro di appena due settimane ha trovato un posto come montatore in uno studio di produzione video. "Il mio capo  -  racconta  -  era una persona talmente valida che il tempo speso con lui vale oro". Dell'Australia Giacomo parla in toni entusiastici: "Là  -  osserva  -  i giovani hanno tantissime opportunità di lavoro, gli stipendi sono abbastanza alti da consentire di pagare un affitto decente in condivisione e un margine per risparmiare. La qualità della vita è altissima". Fermarsi oltre l'anno del working holiday sarebbe stato bello, ma il prolungamento del visto non è arrivato. E così rieccolo in Italia, a Parma, dove ora lavora per una tv locale. Marco Vernazza in Italia era un ragazzo più fortunato della media: a 27 anni, con una laurea triennale in geologia, aveva un posto fisso da 950 euro al mese con scatti di anzianità da 50 euro ogni due o tre anni. Non abbastanza per poter mettere su famiglia, ma nemmeno poco, per un giovane, nell'epoca del lavoro precario e sottopagato. A Marco, però, l'Italia stava stretta. Così un giorno ha radunato le sue cose ed è partito per l'Australia. All'avventura. Dopo un breve periodo da magazziniere, ora ha trovato un lavoro come geologo. Vive vicino Brisbane e la sua nuova vita gli sembra l'Eldorado. "Guadagno 7mila dollari al mese  -  racconta  -  e l'azienda per cui lavoro mi dà una casa, un'auto con scheda carburante, buoni pasto, cellulare e computer. Di quei 7mila euro, ne verso circa il 30% in tasse, ma  a giugno posso chiedere il tax-back e recuperarne una buona parte. Gli scatti sullo stipendio ci sono ogni due o tre mesi e arrivano fino a 1.300 dollari. Ho palestre, campi da calcio e psicologo pagati. In più, ogni anno l'azienda mi accredita altri 10mila dollari solo per rimanere". E tutto ciò senza aver ancora iniziato il lavoro vero e proprio. "Per ora sono stipendiato solo per seguire dei corsi  -  chiarisce Marco  - : in Italia sarei in stage gratuito, qui mi aspettano e mi fanno sentire una risorsa". Occupazione facile, guadagno pesante. Ma questo è allo stesso tempo croce e delizia per gli australiani: "Questi a 16 anni hanno già la macchina e portano a casa sui 4mila dollari al mese facendo i camerieri, i fattorini o i magazzinieri. Quindi pochi di loro continuano gli studi. Ed e qui che entriamo in gioco noi europei...". Fabio (nome di fantasia, "sono riservato") fino a pochi mesi fa giocava per una squadra di calcio della provincia di Parma nel campionato di Promozione. Oggi si avvia a disputare il torneo di serie B australiano con un club locale. "Il livello è basso  -  chiarisce con sincera modestia  - , solo la serie A è considerata una campionato professionista". In Australia Fabio, 25 anni, è arrivato il 5 ottobre scorso. Voleva imparare bene l'inglese e alcuni amici gli avevano parlato bene di questo angolo di mondo dove "tutti sono benestanti" e "se ti adatti è impossibile non trovare lavoro". Refereneze confermatesi subito vere. Oltre a giocare al pallone, Fabio fa l'operaio per una ditta che monta piscine nelle case e guadagna 150 dollari al giorno: "lavoro pesante e fisico  -  fa notare  -  ma quando ti arriva la busta paga pensi che ne è valsa la pena". "Ho conosciuto ragazzi che lavorano nelle miniere e portano a casa anche 3-4 mila dollari a settimana", racconta ancora meravigliato. E' questa la cosa che più di tutte lo ha colpito: la prospettiva reale di potersi assicurare un futuro tranquillo. Magari addirittura ricco. E allora il ritorno in Italia potrebbe allontanarsi. "Sono qui solo da tre mesi  -  riflette  -  ma le condizioni per fermarsi ci sono tutte". 
ROMA - Nonostante fosse già qualificata, ha giocato onorando lo sport la Costa d'Avorio, il Sudan ringrazia e va ai quarti insieme agli 'elefanti'.  A Bata è Mudather a trascinare il Sudan nel successo per 2-1 sul Burkina Faso: la punta va segno chiudendo in solitudine due azioni di contropiede, prima al 33' e poi all'80'. In pieno recupero segna anche il Burkina Faso ma i giochi ormai erano fatti. Tre punti sotto l'Angola, il Sudan ha infatti beneficiato della vittoria della Costa d'Avorio sulle Antilopi Nere, che a Malabo cadono sotto i colpi di Emmanuel Eboue e Bony, complici due clamorose disattenzioni della difesa avversaria. Con la Costa d'Avorio a punteggio pieno, Sudan e Angola hanno chiuso il girone appaiate a 4 punti: è quindi risultata decisiva la differenza reti. Definito quindi il quadro dei primi quarti di finale, in programma il 5 febbraio 1) Zambia - Sudan                           ore 17 a Bata 2) Costa d'Avorio - Guinea Equatoriale      ore 20 a Malabo 5/2 Leggi i commenti I commenti dei lettori In caricamento.. 

ROMA - Il governo punta a varare la riforma del lavoro entro fine marzo. Ad affermarlo, a "Otto e mezzo" su La7, il ministro del Welfare, Elsa Fornero: "Vorremmo riuscire a fine marzo. Tre-quattro settimane serviranno per i tavoli" anche perché la riforma, ha spiegato il ministro, "è complessa, pesante, tocca tanti punti". Intanto, il governo ha inviato alle parti sociali la convocazione, per giovedì, per il secondo incontro del tavolo sulla riforma. "Il governo è intenzionato a fare la riforma" del mercato del lavoro "ed a farla con il dialogo, con la discussione con le parti sociali", garantisce  il ministro.  Un accordo con le parti sociali è una condizione necessaria? "Non ho detto questo. La condizione è che i risultati ci siano, che la riforma sia incisiva", dice il ministro. Per quanto riguarda la questione dell'articolo 18, Fornero ha ribadito che "non deve essere un tabù". Ma la precarietà, spiega, si combatte "cercando di disegnare una struttura di incentivi che induce anche il datore di lavoro a scommettere su un rapporto di lavoro a lungo termine". Al momento, secondo il ministro, ci sono "alcuni segmenti privi di tutela ed estremamente precari, che passano da un contratto ad un altro senza prospettiva di stabilizzazione; mentre altri segmenti sono molto stabilizzati, con tutele molto garantite". Per il minsitro, "la riforma del mercato del lavoro è un pezzo importantissimo di un quadro di politica economica più ampio": c'è "anche la politica fiscale, c'è eventualmente un cambiamento del mix di tassazione tra capitale e imprese". Infine, una risposta al presidente della Commissione Ue, Josè Barroso, che propone di inviare un team in Italia, e in altri Paesi, che lavori con governi e parti sociali per creare occupazione anche con l'aiuto dei fondi Ue non spesi: "L'Italia collabora con l'Europa, si sente partecipe oggi più che negli anni passati, e se l'Europa collabora con l'Italia anche nell'aiutarci a spendere meglio i fondi saremo lieti di collaborare, non ci vediamo nessuna forma di tutela". Argomenti lavororiforma0312 Leggi i commenti I commenti dei lettori In caricamento.. 
La poetica di velluto. “Sarebbe fantastico poter ascoltare un rock'n'roll che fosse all'altezza  di un romanzo, ma con il divertimento della musica. Il rock come  linguaggio perfetto per raccontare la realtà". Parola di Lou Reed,  protagonista questa sera della seconda tappa del percorso <Icone>,  ideato dall’attore, musicista, sceneggiatore e cantante Massimo Giovara  in collaborazione con Musica90, Ozoono e Fondazione Tpe. Progetto che  prevede un ciclo di tre reading-concerto, per esplorare il mondo dei  grandi personaggi della musica internazionale, e scoprire quali libri,  quali personaggi, quali incontri hanno reso così grandi e influenti  alcuni autori e così magica l’alchimia della loro opera. Appuntamento  alle 21 al Teatro Astra di via Rosolino Pilo 9 per affrontare il lato  oscuro della metropoli, protagonista della poetica di Lou Reed (nella  foto) e dei Velvet Underground. In scena, assieme allo stesso Giovara,  il trombettista sperimentatore Giorgio Li Calzi; da Hubert Selby Jr. a  Edgar Allan Poe, Sam Shepard, Delmore Schwartz. Ingresso 18/13 euro; info www.musica90.net e 011/2073461 . TEATRO LA MALA POLVERE Prima nazionale dello spettacolo “Malapolvere", scritto e interpretato  da Laura Curino, sulla tragedia dell'amianto di Casale Monferrato prima  del processo per le vittime, alle 21 al Teatro Gobetti di via Rossini  12. Info www.teatrostabiletorino.it L’APPARENZA INGANNA Alle 20.30 al Teatro Alfieri in piazza Solferino 4 va in scena lo  spettacolo "L'apparenza inganna" con Maurizio Micheli e Tullio Solenghi.  Info www.torinospettacoli.it UNA FAVOLA BAMBINA Alle 19.30 alle Limone Fonderie Teatrali in via Pastrengo 88 debutta lo  spettacolo “Favola - C'era una volta una bambina e dico c'era perché ora  non c'è più" di e con Filippo Timi affiancato in scena da Lucia Mascino  e Luca Pignagnoli. Info www.teatrostabiletorino.it SIC FUIT, NUMQUAM ERIT Alle 21.30 in corso Telesio 7/2 va in scena il monologo teatrale di e  con Mario Parodi <Sic fuit. Nunquam erit>, liberamente tratto dai  libri di Nello Governato “La partita dell’addio” (Mondadori) e di Matteo  Marani “Dallo scudetto ad Auschwitz” (Aliberti Editore). Ingresso  gratuito. LIBRI CRISI DEL PAPATO Alle 21 al Circolo dei Lettori in via Bogino 9, per il ciclo “Libri per  capire #3”, II vaticanista de “Il Fatto” Marco Politi su “Joseph  Ratzinger. Crisi di un papato” (Laterza) con Roberta De Monticelli,  docente di Filosofia della persona - Università Vita-Salute San Raffaele  di Milano. Info www.circololettori.it A GIORNI MIGLIORI Alle 18 alla Feltrinelli in piazza Cln 251, l’autore Fabio Rizzoli  presenta il suo “Almanacco dei giorni migliori. Inverno” (Fernandel) con  Bruno Gambarotta. Info 011/5620830 . A CASA ESPRESSO Alle 18.30 al Circolo dei Lettori in via Bogino 9, Caffè Vergnano  presenta il volume “Espresso” (Luxury Books) con Carolina Vergnano e  l’autrice Csaba dalla Zorza. Info www.circololettori.it INCONTRI CEDERNA AL BASAGLIA Alle 20.30 al Caffè Basaglia di via Mantova 34 appuntamento con Giuseppe  Cederna e l’evento "Quando qualcosa ci sta a cuore: un racconto e un  documentario per cominciare l'anno a testa alta”. In programma, un  meraviglioso racconto di Sherwood Anderson, e – in anteprima – la  proiezione del filmato “Una cosa giusta”, girato da Cederna alle pendici  dell'Himalaya, alle sorgenti del Gange, nel villaggio di Barsu. Info e  prenotazione cena (di solidarietà) al 335/6692320 . CIBO A KM ZERO Alle 17.30 al Blah Blah in via Po 21, nel corso dell’evento “Cibo a Km  zero quale, come e perché etico?” sarà proiettato il film del regista  Fredo Valla “Sono gli uomini che rendono le terre vive e care”. Info www.blah-blah.it IL PROSSIMO AFFIDO L’Associazione Comunità Alloggio ha organizzato una serata con aperitivo  e film tematico sull’affidamento famigliare, che si svolgerà alle 20 al  Centro La Serra a Ivrea. Ingresso libero; info www.comunita-alloggio.org MUSICA BALLESTRERO TRIO Al Jazz Club in piazzale Fusi, gennaio si chiude con il concerto del  trio di Pino Ballestrero (chitarra, sax e batteria) con composizioni  originali del leader e musiche di jazzisti italiani ed europei. Info www.jazzclub.torino.it ORRORI TEATRALI Alle 18 alla Fnac Torino Centro in via Roma 56 Il Teatro degli Orrori  presenta il concept album “Il mondo nuovo”, il suo terzo lavoro. Nel  corso dell’incontro sarà proiettato un film documentario sul making of  del disco. Info 011/5516711 . VIDEO LO SCOZZESE VOLANTE Al circolo Arci Maché in via della Consolata 9/g, per la rassegna  cinematografica “Oh, my bike!”; alle 21.30 si proietta “The Flying  Scotsman” di Douglas Mackinnon. Ingresso libero; info www.liberevisioni.wordpress. com 
