INIZIATIVE Cibio Fiera del gusto ai Magazzini del Cotone (ore 10-21): tra gli stand si potranno degustare gratuitamente miele, olio, vino, frutta, verdura e tisane. Ingresso libero. Benessere Alle 10 nella sede della Società sportiva dilettantistica Foltzer in piazza Guerra 1 conferenza su "Zhi Neng Qi Qong : La Molteplice Arte del Benessere". Ingresso libero. Happening A Palazzo Ducale (sala Dogana), dalle ore 16.30, "Dà fuoco al fuoco / acqua all'acqua / e ciò ti basti" a cura di Laura Santamaria. Ingresso libero. Come ti racconto la bicicletta Premiazione dei vincitori del concorso alle 16.30 in Sala Chierici della Biblioteca Berio (via del Seminario 16). Sarà presentato anche il libro "Sarajevo ti entra nel cuore. Viaggio in Bosnia-Erzegovina in bicicletta". Ingresso libero. Antiche prigioni Alle 17.30 "Habanero @ Segrete 2012", letture di Edoardo Garlaschi e Ivan Scarapazzi. A Palazzo Ducale, Torre Grimaldina. Ingresso gratuito. Scuola di poesia Alle 17.30 la libreria BooksIN di Vico del fieno 40 r organizza nella sala di via Chiossone 4 la presentazione del libro "Scuola di poesia" di Massimo Sannelli. Ingresso libero. Astronomia L'Osservatorio di Sestri Ponente propone una visita guidata al riconoscimento delle costellazioni invernali e del pianeta Giove. Appuntamento alle 21 all'incrocio fra via Merano e via S. Alberto. Per prenotazioni ed informazioni telefonare al numero 0106123090. NOTE E SAPORI Gli angeli della musica Alle 17, "Gli angeli della musica": Ladies Clarinet Quartet, PaganiniChorusClarinet, Ensemble Ottoni, quartetto d'archi, JanuensisCompagnia Giovani del Suq. A Palazzo Tursi, via Garibaldi 9, salone di Rappresentanza. Ingresso libero. Lou Dalfin Alle 21 il gruppo di musica occitana in concerto alla Sala Chiamata del Porto. Ingresso 10 euro (8 per i soci del circolo). Cezanne Alla discoteca di via Cecchi 7 r dalle 22 serata Disco & Disco con il dj set formato da Carlo Scaramuzzino e Giulio Allerino. Ingresso con consumazione. Ghost Al Ghost Music Club  -  Endas di via Piacenza 48 r dalle 22 serata disco house con i giovani dj emergenti Tosca, Igor & Dado, Rokko. Ingresso con consumazione. Count Basie Musica jazz con l'Andrea Pozza Trio, al Count Basie Jazz Club di vico Tana. Ingresso 10 euro con tessera Arci. Checkmate Concerti sul palco del circolo Arci Checkmate Rock Club di via Trebisonda. Dalle 22, si esibiranno due band: i Silvermood da Ravenna e i Delirio da Luci Compresse da Genova (ingresso con tessera). Senza Senso Concerto dei Senza Senso a Voltri, alla Trattoria da Erasmo in via Don Giovanni Verità 2G r dalle 21.30. Ingresso con consumazione. Estoril Marco Zoccheddu sarà sul palco del locale di corso Italia 7 dalle 21.30 in poi. Ingresso con consumazione. Caribe Dalle 22 nel Club di Puntavagno (Corso Italia 3), esibizione dei ballerini Juan Carlos El Puma y Elena, fra i migliori interpreti in Italia della Salsadura. Alla consolle il dj Boricua. Ingresso con consumazione. ARTE Le tracce Alle ore 18 la galleria Le tracce di via San Bernardo inaugurerà la mostra personale dell'artista portoghese Luz Henriques intitolata "Trancas a porta". Ingresso libero. Visita guidata Visita guidata a Palazzo Lomellino e Palazzo Angelo Giovanni Spinola, in via Garibaldi, alle 11, alle 15 e alle 17, appuntamento alla biglietteria di Palazzo Lomellino. Costo della visita 12 euro. BAMBINI Matefitness Alle 15 a Palazzo Ducale, Sala Didattica, la "palestra della matematica" propone rompicapi, puzzle, indovinelli e giochi per mettere alla prova le proprie capacità di ragionamento e problem solving in compagnia di un animatore scientifico. Per i bambini dai 6 anni in su. Biglietto studenti: 3 euro, adulti 5. E le stelle... Appuntamento "E le stelle stanno a guardare" alla Città dei Bambini e dei Ragazzi al Porto Antico (Magazzini del Cotone), alle 19.30: accompagnati da Galileo, i piccoli entreranno nel planetario (prezzo 80 euro compresa cena e colazione). Il mondo di Vincent Alle 16 a Palazzo Ducale, Sala Didattica, laboratorio "Il favoloso mondo di Vincent" con elementi e dettagli dei più famosi quadri di Van Gogh, si comporrà un personale mondo in scatola. Ingresso su prenotazione: telefono 0105574064. 
BERLINO - Risultato potenzialmente importante nell'anticipo della 20esima giornata di Bundesliga. dove il Borussia Dortmund ha vinto 2-0 sul campo del Norimberga ed è saltato temporaneamente (in attesa del completamento della giornata) in testa con 43 punti. Si allunga così la striscia positiva degli uomini di Jurgen Klopp, alla quarta vittoria di fila e imbattuti da 14 giornate. I gol del Dortmund, ambedue nella ripresa, portano la firma di Kehl al 48' e di Barrios all'82'. I campioni di Germania sono in testa alla classifica con tre punti di vantaggio su Bayern e Schalke 04. Le seconde (a 3 punti) Bayern Monaco e Schalke provano a risponderle sabato con Amburgo e Mainz. RISULTATI 20^ GIORNATA VENERDI' Norimberga         - Borussia Dtm          0-2 SABATO Bayer Leverkusen   - Stoccarda           ore 15.30 Hertha Berlino     - Hannover                 " Hoffenheim         - Augsburg                  " Schalke            -     Mainz                         " Wolfsburg          - Monchengladbach       " Amburgo            - Bayern Monaco       ore 18.30 DOMENICA Friburgo           - Werder Brema        ore 15.30 Kaiserslautern     - Colonia             ore 17.30 Leggi i commenti I commenti dei lettori 
Un rapporto dei Ros inviato dalla Procura di Perugia a quella di Roma che ha ereditato l'inchiesta sulla casa dell'ex ministro Claudio Scajola, inguaia anche la sua ex segretaria Fabiana Santini, attualmente Assessore regionale a Sport e Politiche Giovanili della Regione Lazio. Dal rapporto emerge che Fabiana Santini aveva uno strettissimo rapporto con l'imprenditore Diego Anemone, il grande benefattore di Claudio Scajola al quale ha dato un "contributo" di 900 mila euro per l'acquisto della casa dell'ex ministro con vista sul Colosseo. Si sentivano spesso al telefono, si davano del tu, parlavano sempre in modo criptico, si davano appuntamenti per parlare "da vicino" e parlavano anche di "cose nostre" (affari a quanto pare suoi e di Anemone) in particolare "sulla questione dei pannelli solari". Dal rapporto dei Ros emerge anche che Diego Anemone avrebbe contribuito a ristrutturare un appartamento di Fabiana Santini in via Menotti 24. Il "contributo" di Anemone per questi lavori sarebbe stato di 10 mila euro, come emerge dalla famosa "Lista Anemone" dove sono elencati lavori di ristrutturazione a vari personaggi ma anche l'acquisto delle case al ministro Scajola ed al Generale della guardia di finanza Francesco Pittorru. Ma l'attenzione degli inquirenti è soprattutto puntata a scoprire quali sono gli affari extra tra Diego Anemone e Fabiana Santini, quando fanno riferimenti alle "cose nostre" ed alla "questione dei pannelli solari". Perché di quest'ultima "questione" al telefono ne parlano sempre in codice rimandando ad incontri ravvicinati per chiarire l'argomento. In una telefonata del 10 ottobre 2008 Fabiana Santini parla con Diego Anemone. Scrivono i carabinieri nel loro rapporto: "la Santini chiede notizie sulle comuni "cose", facendo riferimento alla questione "pannelli solari".. "Senti le cose nostre che stavano andando avanti?.. Dino è contento?", dice l'ex segretaria di Scajola a Diego Anemone. Diego Anemone risponde in senso positivo precisando che ha necessità però di un nuovo incontro con la sua interlocutrice: "apposta ti volevo vedere per un aggiornamento, lunedì passo così ti do un po' di delucidazioni". E che Fabiana Santini sia molto "interessata" alla questione "pannelli solari" lo si evince da un'altra intercettazione telefonica tra Fabiana e Diego Anemone quando la donna chiede all'imprenditore. "Ciao mio caro.. ti voglio dire sul "progetto del solare" chi è che ne sa di più?". E Diego Anemone risponde: "il mio papà". Il papà di Anemone è Dino che si sente poi al telefono con Fabiana: i due s'incontrano all'Hotel Majestic di via Veneto. Dal rapporto dei Ros emergono anche gli stretti rapporti tra Fabiana Santini e Angelo Balducci e viene citata una telefonata tra i due i quali "temono" Michela Brambilla, appena nominata sottosegretaria alla Presidenza del Consiglio dei Ministri con delega al Turismo. Dice Santini a Balducci: "Oggi da noi (al ministero diretto da Scajola, ndr) arriva la Brambilla". E Balducci, scrivono i carabinieri, "manifesta preoccupazione per il fatto che l'on Brambilla intende "mettere le mani" sulla gestione dei Grandi Eventi. "Lei (Brambilla ndr) vorrebbe mettere le mani su tutta la questione del... nostra.. diciamo quella dei 150 anni eccetera.. ed è una battaglia un po' difficile da portare avanti perché tu capisci è una cosa che va a toccare direttamente Letta e coso... Bertolaso insomma...". 
L'arrivo della neve era previsto, però la sua comparsa ha comunque destato stupore. Già dalla mattina, il Centro sembrava deserto, con pochi pedoni, pochissime auto, punteggiato da fiocchi ininterrotti. Come per una specie di sortilegio, il tempo ha subito una violenta decelerazione, la stessa indicata da Pascoli in due splendidi versi: "Lenta la neve, fiocca, fiocca, fiocca [...] La neve fiocca lenta, lenta, lenta". Mano mano, gradualmente, a chiazze, i suoi cristalli hanno cercato di attecchire al suolo. Ma ciò che al suolo appariva difficile, si compiva spontaneo per aria. Statue, cupole, tetti, trattenevano ciò che asfalto o sampietrini finivano per disperdere in un attimo, tramutandolo in acqua piovana. Ed ecco allora il Pantheon e la Fontana dei Quattro Fiumi a piazza Navona, spolverati di neve. Poi, ben più suggestive, le cupole gemelle di piazza del Popolo, con un'aria da chiese ortodosse: Santa Maria in Montesanto e Santa Maria dei Miracoli diventate appendici del Cremlino... Bellissimo San Giovanni in Laterano, con il grande spiazzo antistante la basilica interamente candido. Più inquietante, più torvo, il Colosseo, trasformato in una specie di incisione, come dietro un velame, un'antica acquaforte. E finalmente San Pietro, severa, quasi gotica, con gli spicchi del Cupolone parzialmente imbiancati. E con il Papa, incuriosito, che ammira la piazza dalla finestra della sua stanza. Ma la sorpresa non è stata minore davanti ai monumenti contemporanei. Con la loro ampia cavea sommersa da una soffice coltre, i grandi scarabei dell'Auditorium avevano l'aspetto di misteriose astronavi di un qualche misteriosissimo pianeta. Uno spazio lunare, argentato, immerso nel silenzio stellare. Chissà che meraviglia, questa sera. Un capitolo a sé meriterebbero i grandi polmoni verdi della nostra città. Infatti, da Villa Borghese a Villa Pamphili, l'erba, la terra, gli alberi hanno accolto la neve senza opporre la minima resistenza, tramutandosi in boschi fatati (o fatali, per chi pensa ai senza tetto): vaste distese bianche dell'Europa centrale, con qualche palma, stupefatta, in mezzo. Ad ogni modo, non potevo mancare di rendere visita alla statua equestre di Marco Aurelio, in piazza del Campidoglio. Guarda il cavallo, con la groppa innevata! Guarda l'imperatore, che tende un braccio completamente immacolato! So bene che si tratta di una copia, ma oggi, al freddo, impassibile, senza battere ciglio, andrebbe piuttosto ammirato come un impavido stuntman. 
Caro direttore, oggi ho messo 4 ore (dalle 12,30 alle 16,30) per percorrere i circa 4 km da piazza Mazzini a piazzale delle Medaglie d'oro. Alle 12,30 aveva appena cominciato a nevicare seriamente. L'incrocio tra piazzale Clodio e la panoramica era già intasato; ho così deviato sulla via dove c'è la Rai in cima alla quale si può riprendere la panoramica. Prima di immettersi sulla panoramica due signori in borghese ci hanno fatto tornare indietro senza spiegazioni. Tornare indietro sulla circonvallazione ha significato 45 minuti di fila prima di arrivare nuovamente all'incrocio tra piazzale Clodio e la Panoramica, che era sbarrata in salita con tutto il traffico proveniente da viale Mazzini e quello della circonvallazione che confluivano verso piazzale degli Eroi. Due vigili a presidiare le transenne che chiudevano la strada. Il fiume di macchine lentamente procedeva attraverso semafori senza vigili all'incrocio con via Trionfale, chiusa in salita. Quindi tutti allegramente verso piazzale degli Eroi a prendere viale delle Medaglie d'oro, alle ore 14,0:  forse 1,5 km in 90 minuti. Su viale Medaglie d'oro è iniziata la vera follia; ghiaccio per terra, macchine che sbandavano. Alle 16,00 raggiunta dopo 240 minuti piazza delle Medaglie d'oro, ho dovuto abbandonare la macchina e ho fatto a piedi l'ultimo chilometro. Vigili in tutto il tempo: i due visti alle 14,00. Il sale, comprato a tonnellate, lo hanno conservato per bruschette estive? Se a questo punto, dopo questa ulteriore prova di incompetenza, c'è la riprova di una città allo sbando. 
EPPURE la mattina presto al bar da Vinicio la gente sembrava crederci poco: "La neve non ce la può fare, a Roma nevica solo se arriva dal Tirreno, dall'altra parte la strada è troppo lunga, l'aria si scalda e te saluto neve!" Insomma, si sa come siamo noi romani: crediamo e non crediamo, il dubbio alla fine prevale anche sulle certezze scientifiche, pensiamo sempre che le cose cambino raramente. Più che altro la gente era seccata per la questione delle scuole chiuse ma aperte, oppure aperte ma chiuse, la comunicazione del Campidoglio è stata ambigua, soprattutto gli insegnanti non capivano se andare o non andare, perché l'attività didattica è stata sospesa, ma volendo gli studenti potevano andare a scuola, a fare cosa non si sa, forse a pallate in cortile. Fino a mezzogiorno la città è rimasta in un'attesa incerta, il cielo era grigio ma ancora alto, la temperatura fredda ma forse non abbastanza. Poi esattamente alla cannonata di mezzogiorno la neve ha cominciato a scendere, prima pochi fiocchi, poi di più e sempre più larghi: "Guarda, sembrano le patatine del ristorante cinese", ha detto un bambino alla madre al Flaminio. "Sembra la manna", ha detto un altro fuori da un supermercato, e la gente ha cominciato a discutere su cosa fosse la manna, nessuno ricordava bene l'episodio della Bibbia. Il solito romano simpatico ha ricordato: "Sì, quando il popolo ebreo stava morendo di fame e ha cominciato a pregare Dio, manna manna che dovemo magnà!". Fatto sta che in mezz'ora la neve ha imbiancato le strade, gli alberi, le macchine. Magari il giorno dopo la gente sarà preoccupata per i marciapiedi gelati, per la città paralizzata, per l'impossibilità di muoversi, ma mentre nevica sono sempre tutti sorridenti, il tempo pare fermarsi, la quiete regna, le ansie si placano. E i più vecchi raccontano ai ragazzini le nevicate del '56, del '71, dell'85, annate magiche, cariche di ricordi. "Si sciava al Pincio, si tiravano fuori le slitte, era bello". Alle tre di pomeriggio Roma si è vestita completamente di bianco. Ma non tutta Roma, questa è stata la novità. I quartieri nord della città, Flaminio, Parioli, Trieste, Prati, fino al centro di Roma, si sono subito trasformati in paesi alpini, mentre le zone più a Sud sono state appena spruzzate dalle nuvole. "Qui sembra di stare al Terminillo" grida uno al telefonino, e poi: "Ma come è possibile, da te quasi niente? Solo una spolveratina? Ti giuro, qui scende che Dio la manda, non si ferma un attimo, anzi aumenta a vista d'occhio!". Mi affaccio da Ponte Milvio, sotto al turbinare dei fiocchi passano due imbarcazioni coi canottieri che remano a pieno ritmo, indifferenti o felici di stare nel Tevere che s'ingrossa nella nevicata. "Corri nonna" dice un bambino che ha i capelli coperti di bianco, e la nonna, come tante persone anziane, avanza piano piano: "Sai quanti femori salteranno in questi giorni, bisogna stare attenti". Chi studia le previsioni su internet annuncia che nei giorni successivi la temperatura sarà polare, "Quattro sotto zero, sei sotto zero, sarà tutta una lastra di ghiaccio, roba da scivolare a ogni metro". A piazza di Spagna dei giapponesi si prendono a pallate, mai immaginavano di venire a Roma e trovare la Scandinavia. A piazza del Popolo le sfingi egizie hanno tre dita di neve sulla testa e sulla schiena, sembrano ancora più misteriose, mentre dal Pincio calano le macchine a passo d'uomo, con i tergicristalli al massimo per spazzare via i fiocchi che s'accumulano sul vetro. Alle cinque di pomeriggio ancora nevica, gli autobus sono fermi sulle strade come carcasse di mammut nell'era glaciale ("Ma il Comune non aveva preparato tonnellate di sale?"). Sulla strada che sale e scende dietro lo stadio Olimpico ci sono due macchine appiccicate con le ruote in alto sul fianco di Monte Mario, d'altronde i romani non sono abituati a guidare in queste condizioni e l'allegria distrae. Villa Ada è stata subito chiusa per la paura che qualche pino romano crolli sotto il peso della neve. A Via Cola di Rienzo le commesse stanno con le braccia sulle porte dei negozi ad ammirare a braccia incrociate lo spettacolo: "Tanto non si vende niente, neve o non neve, il gelo qui è arrivato già a settembre". Sembra tutto immobile come in un sogno, lo stupore blocca ogni gesto e ogni progetto, non c'è tanta voglia di trasformare la nevicata in un gioco, non siamo in un periodo spensierato. Alle sei la neve ancora insiste e qualcuno s'è già stufato, a Roma si fa presto a trasformare la meraviglia in noia e fastidio, e un tassista mugugna: "Vabbè, abbiamo capito, se semo pure un po' divertiti, però adesso basta". 
Il sindaco Alemanno potrebbe perdere il suo sovrintendente. Umberto Broccoli potrebbe lasciare nei prossimi giorni la direzione dei beni storicoartistici del Comune e andare a guidare il patrimonio archeologico della Capitale, dal Colosseo alla Domus Aurea, dal Palatino a Ostia Antica. L'attuale sovrintendente capitolino, infatti, spicca nel parterre dei candidati di punta alla dirigenza della Soprintendenza speciale ai beni archeologici di Roma, rimasta vacante da quando Anna Maria Moretti è andata in pensione il 10 gennaio scorso. "Si è aperto l'interpello pubblico e io ho fatto la domanda", racconta Broccoli. Per il sovrintendente, e noto conduttore radiofonico dai microfoni di Rai Radio Uno, sarebbe come tornare a casa: "Io vengo da lì  -  dice Broccoli  -  Prima ancora, dal 1980 al 1987, ero a Ostia Antica, poi dall'87 fino al 2008 in soprintendenza archeologica di Roma. Quindi, sarebbe un incarico che mi piacerebbe, ma io sto benissimo anche dove sono. Non ho nessun problema". L'esito della candidatura sarà sciolto a breve, visto che la nomina del nuovo soprintendente è prevista entro il 15. Una successione a lungo sospirata a fronte del ritardo complessivo con cui il ministero per i Beni Culturali ha aperto il bando per le candidature dopo il congedo della Moretti. E le aspettative per il nuovo dirigente non possono che essere alte, come hanno a gran voce ribadito i dipendenti della Soprintendenza nella lettera aperta inviata al ministro Ornaghi qualche giorno fa, dove si faceva appello affinché il nuovo Soprintendente fosse reperito "nei ruoli della carriera direttiva del MiBac tra gli archeologi di più alta professionalità tecnicoscientifica e comprovata esperienza amministrativa". In realtà Broccoli, romano, classe '54, diviso tra la passione per la radio e l'archeologia medievale, da quattro anni in Campidoglio, al ministero ha avuto sempre una qualifica di alto funzionario, e nel suo curriculum non figura il superamento del concorso da dirigente archeologo. Ma grazie al periodo di dirigenza nella carica di sovrintendente comunale, per effetto della nomina "ad personam" del primo cittadino, Broccoli potrebbe comunque partecipare al bando e accedere ai vertici della Soprintendenza archeologica più importante d'Italia, con un budget annuale tra i 32 e 45 milioni di euro e un indotto superiore a un miliardo, che la rendono l'ufficio da cui dipendono le più grandi attrattive turistiche della Capitale. Intanto negli uffici dell'assessorato alla Cultura di Roma Capitale la notizia non viene commentata visto che l'assessore Dino Gasperini ha fatto sapere di non saperne nulla della sua candidatura. 
Il bollettino meteorologico, emesso dalla Regione Liguria prevede, in particolare per la giornata di oggi, sabato 4 febbraio, e per la giornata di domani 5 febbraio, temperature in ulteriori diminuzione, con valori sotto lo zero su tutta la regione anche nelle ore centrali, gelate diffuse ed elevato disagio per il freddo. Il Comune di Genova ha pertanto deciso, pur in assenza di allerta meteo, di adottare le seguenti misure: - fino a domenica compresa è rinforzato il servizio, già attivato nella palestra di via delle Fontane e nelle stazioni di Brignole e Principe per garantire un riparo ai senza fissa dimora, con l'apertura del Centro Civico Buranello - sala Ottagono - dalle ore 19  alle ore 9 del mattino e comunque fino a cessata esigenza; - durante le ore notturne è attiva in città la distribuzione di bevande calde e coperte, destinata a soggetti che non accettano la sistemazione nelle sedi allestite; queste  attività sono svolte con la collaborazione degli  enti e  delle associazioni di volontariato del settore e della Protezione Civile - per l'intera giornata di sabato, saranno chiusi  cimiteri e i parchi; sarà comunque garantita l'accessibilità in sicurezza alle scuole situate all'interno dei parchi; - il servizio della Polizia Municipale intensifica il controllo e il monitoraggio lungo la  viabilità e in particolare nelle possibili zone a rischio di formazioni di ghiaccio. Il numero verde 800 177 797 è attivo per segnalazioni  inerenti all'emergenza freddo e a possibili segnalazioni di cittadini, relative alla presenza di utenza debole esposta alla rigida temperatura. Le segnalazioni possono pervenire anche al COA, telefonando al numero 0105570. I cittadini sono invitati ad attenersi alle seguenti norme di comportamento: - ridurre le attività all'aperto, specialmente se si è anziani, per evitare il rischio di cadute e di raffreddamento; - mantenere puliti gli spazi antistanti le proprietà private; - seguire le prescrizioni diramate dalle autorità e dalla Protezione Civile; - prestare particolare attenzione e prudenza in relazione alle bassissime temperature previste che, unite alle condizioni di forte vento di tramontana, rendono ulteriormente a rischio lo scenario previsto non solo per domani ma anche nei giorni successivi; - ai conducenti dei veicoli si raccomanda di prestare particolare attenzione alla presenza di ghiaccio/anomalie presenti sulla sede stradale; - gli amministratori condominiali sono invitati a prestare particolare attenzione alle tubature installate fuori terra per possibili rotture a causa delle basse temperature, attivando le conseguenti misure del caso; dovranno inoltre provvedere allo spargimento di sale nei tratti di loro spettanza a rischio di ghiaccio. 

