La domenica dei piccoli Un’altra domenica ricca di eventi ed iniziative per i piccoli torinesi e  le loro famiglie. A cominciare da un nuovo ciclo di eventi a loro  dedicato dal Fondo Ambiente Italiano intitolato “Fai che giochiamo?” che  si svolgerà a nei beni del Fai a cura della Compagnia San Giorgio e il  Drago - Un Mondo di Avventure; si inizia oggi dalle 10 alle 18 al  Castello di Masino a Caravino (info www.fondoambiente.it ).  Alle 11 alla Feltrinelli in piazza Cln 251, si tiene un laboratorio per  bambini dal titolo "Alla scoperta di Torino" con la guida "Gira Torino" (Pietro Pintore) per il giovane turista a Torino  realizzata per i ragazzi dai 7 ai 13 anni (info 011/5620830 ).  Dalle 10 alle 13 e dalle 15 alle 20, appuntamento per tutti i bambini  da 0 a 12 anni nella Corte della Ristorazione del centro commerciale 8  Gallery del Lingotto con i trecento metri quadri di giochi, percorsi,  scivoli gonfiabili e percorsi di psicomotricità di "Gonfialopoli"  (info www.8gallery.it ).  Dalle 14.30 alle 19.30 al museo A come Ambiente in corso Umbria 84/90  si tiene il percorso didattico e ludico "Seguendo rifiuti: esercizi  per segugi e non solo" (info 011/0702535 ).  Proposta di visita per famiglie, alle 10.30 al Museo Egizio, intitolata "A Casa di Kha", per scoprire insieme con egittologi esperti le  abitudini domestiche degli antichi egizi al tempo dei Faraoni (ingresso  3.50 euro; info prenotazioni 011/44068903 ).  Dalle 16 alla fattoria Propolis in strada del Nobile 86, "Week end  in Fattoria!" con visita guidata ai recinti del parco in cui gli  animali pascolano liberamente e degustazione di miele (info 011/6606530 ). INCONTRI & EVENTI BORGO SOTTO SCACCO Al Borgo Medievale del Valentino, dalle 15 alle 18 si replica  l’iniziativa "un Borgo… sotto scacco" che da anni raccoglie un  numero crescente di curiosi e appassionati. La piazza del Melograno  accoglierà gli esperti del Circolo Scacchistico Alfieri che, attraverso  partite dimostrative su postazioni tradizionali, sveleranno a  principianti e veterani i segreti degli scacchi. Alle ore 16 sarà  proposto un incontro in simultanea tra Doriano Spinelli e agguerriti  sfidanti. Ingresso libero; info 011/4431701. DELL’ARTE PIEMONTESE Per la terza serata del ciclo "Mille lire l'uno. Incontri di arte e  cultura a Torino", dalle 18 alle 19.30 alla Casa del Quartiere di  Salvario in via Morgari 14, Jennifer Cooke propone "Storie dell’arte  in Piemonte. Dal servitor di piazza al conoscitore": un percorso  attraverso un’antologia di scritti di diverso genere, dalla periegetica  alle guide, per spiegare come nasce la disciplina della storia dell’arte  in Piemonte. Info www.pentesilea.org e 347/3120419 . LO SPORT IN ITALIA Alle 21 in piazza Primo Maggio a Condove Gianpaolo Ormezzano e Andrea  Castellini, con la Banda dell’Unione Musicale Condovese, presentano la "Storia dello sport in Italia" spaziando tra le note che ricordano  grandi film dedicati allo sport. Ingresso libero; info www.assembleateatro.com EURO BIRD WATCHING La Lipu Torino aderisce alla manifestazione "Euro Bird Watching" e  organizza una giornata di birdwatching, con attività e giochi per i più  piccoli e una merenda finale per tutti. Il ritrovo è alle 14.30  all’ingresso Ponte verde nel parco della Mandria di Venaria Reale. È  necessaria la prenotazione al 348/9628666 . IL SENEGAL A TORINO L’Associazione Senegalesi a Torino organizza la seconda giornata della  manifestazione "Destinazione Senegal": alle 10 allo stadio Nebiolo  a parco Ruffini, quadrangolare di calcio con le formazioni di Senegal,  Repubblica Democratica del Congo, Colombia e nazionale italiana medici;  alle 23 al Sabor Latino di via Stradella 10 concerti e danze dal vivo  con Ndeye Gueye e sfilata di moda tradizionale a cura di Babs Fashion  con special guest dj Kebe Fallou Seck. Info www.incontrasenegal.com L’OTTOBRATA DI BARGE A Barge per l’"Ottobrata", dalle 9.30 "Mercatino dello scambio e  del baratto" lungo viale Mazzini, l'esposizione/esibizione di  attrezzi e mestieri d’un tempo per le vie del centro storico, "Raduno  degli spazzacamini", visita guidata nelle cantine vinicole e  fattorie agricole bargesi, raduno canino a cura del Rifugio di  Cavour", giochi per bimbi organizzati dei Vigili del Fuoco,  distribuzione di frittelle di mele e mundaj e molto altro. Info 0175/346523 . TEMPORARY SHOW NO. II Si inaugura alle 17.30 allo Scrigno dell’Arte in Monchiero Alto (Cuneo),  la mostra "Temporary Show II" a cura di Patrizia Bottallo,  allestita con opere di Rob Ward, Elio Garis, Pascal Bernier, Alana Lake,  Christopher Russell, Gabriele Gerbolino Rù, Victor Lopez Gonzalez. Info www.scrignodellarte.it TEATRO & MUSICA SACRO & ORDINARIO Per il festival teatrale "Il Sacro attraverso l’Ordinario", alle  19.30 a San Pietro in Vincoli va in scena la prima piemontese della  performance musicale "The sound of the Invisible Kolektiv" di e  con Nickolai D. Nickolov; alle 21 segue la recita di "Figurelle"  del Laboratorio Permanente di Ricerca sull’Arte dell’Attore di Domenico  Castaldo. Info www.ilmutamento.org THE NEW YORK NIGHTS Alle 22 nel parallelepipedo vetrato di piazzale Fusi, per le "New  York Nights", il Jazz Club Torino e Reina Latina propongono una  serata dedicata alla salsa ispirata ai club newyorkesi dove, a partire  dagli anni 70, ad opera di artisti del calibro di Tito Puente, Celia  Cruz, Willy Colon, e tanti altri, è fiorita la salsa. Ingresso a  pagamento; info www.jazzclub.torino.it JAZZ ALLA DIVINA Serata jazz alla Divina Commedia in via San Donato 47 con il nuovo  progetto di Gianni Santoro, "Cetri", impegnato nella rilettura  attenta e metodica dello standard propriamente detto che tanto ha  caratterizzato lo stare insieme del jazz. Info 011/488356 . DIROTTA SU CUBA Il noto apericena domenicale alla discoteca La Gare di via Sacchi,  l’attesa reunion di Simona Bencini, Rossano Gentili e Stefano De Donato  ovvero i Dirotta su Cuba per l’unica data piemontese del loro tour. Info  328&8071100 e 328/8071110 . NOTE ALLO UNITED CLUB Allo United Club in corso Vigevano 33/u, dalle 22 notte live con  Nohaybanda Trio (It, jazz core sperimentale) + Kocmoc Laika (duo,  componenti lamatematica e crunch) + Arodora. Dalle 16 in sala sotto "Hardcore Matinée" con Fraction of One + Rtc + Breeding Fury +  Anxthesia. Info 340/7083277 e www.unitedclubtorino.com CINEMA APPARTAMENTO AD ATENE Incontro con Ruggero Dipaola, regista di “Appartamento ad Atene”, alle 21.15 al Cinema Centrale di via Carlo Alberto 24. Info www.aiacetorino.it LABORAFILM@BLAHBLAH Alle 22 al Blah Blah in via Po 21, è in programma la proiezione dei  cortometraggi "Dell’uomo l’ombra" e de "I giorni nuovi"  realizzati da Laborafilm, gruppo formato da cinque persone che  frequentano l’università degli studi di Torino che ha iniziato la sua  produzione nel settembre del 2011 con lo scopo di promuovere lavori  indipendenti e autoprodotti. Info www.blah-blah.it 
TARANTO - La procura di Taranto oggi ha notificato una nuova direttiva all'Ilva perchè avvii entro cinque giorni lo spegnimento degli impianti sottoposti a sequestro nell'ambito dell'inchiesta per disastro ambientale. In casi di inottemperanza dell'azienda, I custodi potranno nominare ausiliari, "procedendo senza ulteriori indugi". Nel documento si chiede al presidente dell'Ilva, Bruno Ferrante, anch'egli custode giudiziario, di individuare "le maestranze necessarie, destinandole alle effettuazioni delle operazioni" con relativi "oneri finanziari, in piena collaborazione con gli altri custodi e sulla base delle loro direttive operative". Le operazioni di spegnimento dovrebbero cominciare, così come stabilito nella penultima direttiva, con lo spegnimento degli altiforni 1 e 5, la dismissione e la bonifica dell'altoforno 3, il fermo di sette batterie del reparto Cokeria e interventi nel reparto acciaieria. La Procura pone di fatto un ultimatum all'azienda sottolineando che "in caso di inottemperanza a tale ultima disposizione i custodi amministratori Barbara Valenzano, Emanuela Laterza e Claudio Lofrumento si avvarranno della facoltà di nomina di ausiliari già loro concessa procedendo senza ulteriori indugi e osservando comunque tutte le cautele del caso, segnalando eventuali rifiuti, omissioni o abusi a questa Procura per tutte le possibili valutazioni del caso, anche di tipo penale". Argomenti ilva 
Violati i sigilli di un appartamento dello Iacp (Istituto autonomo case popolari) sequestrato per "abusivismo edilizio" al Villaggio Santa Rosalia. È l'accusa mossa dai vigili del nucleo Urbanistico-edilizia nei confronti di un palermitano  -  C. P. le sue iniziali  -  che dopo aver occupato abusivamente l'immobile situato all'ultimo piano di un condominio di via Giovanni Calabrò, ha deciso di ampliarlo abbattendo un muro perimetrale e realizzando una veranda con muretto in pomice cemento. "Quando abbiamo effettuato la convalida del sequestro, durante il successivo sopralluogo  -  spiega l'ispettore Enrico Farina, responsabile del coordinamento operativo  -  è stata accertata la prosecuzione dei lavori. Chi ha occupato l'immobile, senza alcun diritto, ha fatto realizzare la piastrellatura di tutte le stanze ed in parte, anche la cucina in muratura". Ma non soltanto. All'interno dell'appartamento, i vigili hanno trovato anche una tv con parabola satellitare ed i condizionatori. Il sequestro effettuato al Villaggio Santa Rosalia è soltanto uno degli ultimi illeciti scoperti dalla polizia municipale, durante le indagini mirate al controllo del territorio e la tutela dell'ambiente. È di quattro denunciati, il bilancio. I vigili, su richiesta del comandante Vincenzo Messina, hanno setacciato altri immobili situati in diversi quartiere della città. Tra questi, un secondo appartamento di proprietà dello Iacp situato in via Antonio Callea, sempre al Villaggio Santa Rosalia, ed un altro appartamento in via Ponte di Mare, nel tratto di strada compreso da Foro Umberto I e via Messina Marine. E ancora, in via Scala Carini, nei pressi di via Castellana. In quest'ultimo blitz, il nucleo coordinato dall'ispettore Farina aveva già accertato una violazione delle norme urbanistiche a luglio del 2007 e a marzo del 2008. Tutte contestazioni che negli ultimi quattro anni sono rimaste impunite sino al nuovo sequestro per violazione dei sigilli. 
GENOVA - Niente dispetti, niente regali. Gian Piero Gasperini incassa gli applausi del Ferraris, tornando per la prima volta da avversario a sfidare il Genoa: se ne va con un pareggio, che muove la classifica del Grifone e quella di un Palermo apparso sempre più al servizio delle idee del mister di Grugliasco. I 90 minuti di Marassi scivolano via piacevolmente: le due squadre sono in salute, pur con qualche equivoco tattico ancora in via di risoluzione. GIORGI GOLEADOR - Ci si aspetta Jankovic alle spalle di Borriello e Immobile, De Canio schiera invece il serbo sulla sinistra, con Kucka improbabile quarto di destra in un 4-4-2 senza capo né coda. Ciononostante, il serbo al 5' va vicinissimo al gol, tagliando verso il centro per poi sparare dai 28 metri: destro violento, fuori di un soffio. A ridosso del quarto d'ora il Palermo passa. Ilicic al cross da sinistra, il taglio di Giorgi è perfetto: Antonelli bruciato sul primo palo, "spizzata" imparabile sul secondo ed esterno ex Novara e Siena nuovamente a segno dopo il centro di sei giorni. È il 18' quando Munoz decide di spaventare il suo portiere: retropassaggio di testa che spiazza Ujkani, chiamato al miracolo per evitare l'1-1. Gli ospiti fanno gioco, i padroni di casa creano pericoli di puro talento: Borriello al 24' esalta i riflessi dell'estremo albanese, quattro minuti più tardi chiude il dai e vai con Immobile, che a tu per tu con Ujkani alza troppo la parabola e spreca. IL CAMBIO DI MODULO - De Canio, che percepisce le difficoltà dei suoi, accantona il 4-4-2 e torna al rombo di centrocampo: la modifica tattica, più dell'inserimento di Jorquera (comunque positivo) al posto di un impalpabile Tozser, cambia faccia al Genoa, che pure qualche secondo prima era andato vicino al pari con Immobile, tanto bravo nei movimenti senza palla quanto impreciso nelle conclusioni. La frazione si chiude con un brivido per parte: Ilicic col destro sfiora il palo dal limite dell'area, poi è nuovamente Immobile ad impensierire Ujkani, con un colpo di testa potente ma ben respinto dal portiere rosanero. In avvio di ripresa è Miccoli a vanificare una buona chance, tentando un velleitario cucchiaio ben bloccato da Frey. BORRIELLO IMPATTA - Minuto 8, corner Genoa. Pallone allontanato e subito rimesso in mezzo da Jorquera: è un campanile lento e all'apparenza innocuo, Donati legge male la situazione e Borriello ne approfitta, girando di testa nell'angolino basso alla destra di Ujkani. Gasperini stravolge la sua formazione: se la sostituzione di Miccoli con Hernandez appare sensata, quella di Ilicic con Kurtic toglie 15 metri di campo al suo Palermo. Eppure, su palla inattiva, Munoz fa tremare Marassi: colpo di testa a lato di qualche centimetro. De Canio vara il terzo modulo di giornata, inserendo Vargas per Immobile e passando al 4-2-3-1. Il peruviano ha l'occasione della vita al 26' ma spara in curva col mancino un bel cross di Jankovic. Un minuto più tardi il Genoa chiede un penalty: Donati stoppa col piede destro, la sfera si impenna e impatta contro il braccio del  numero 23, episodio da rivedere. I continui cambi di assetto confondono i padroni di casa, costretti a ringraziare Frey al 28': grande riflesso sul diagonale di Garcia, fra i migliori in campo. Il finale è all'insegna della stanchezza, fioccano solo sostituzioni e cartellini: giusto così, Genoa-Palermo finisce 1-1. Genoa-Palermo 1-1 (0-1) Genoa (4-4-2): Frey 6.5; Sampirisi 5, Granqvist 6, Bovo 6, Antonelli 5.5; Kucka 5.5, Seymour 5.5, Tozser 5 (42' pt Jorquera 6.5), Jankovic 6 (41' st Moretti sv); Immobile 5.5 (24' st Vargas 5.5), Borriello 7. (Donnarumma, Tzorvas, Canini, Anselmo, Bertolacci, Merkel, Vargas, Melazzi, Piscitella). All.: De Canio Palermo (3-4-3): Ujkani 6.5; Munoz 5.5, Donati 5, Von Bergen 6.5; Morganella 5.5, Arevalo Rios 6, Barreto 6, Garcia; Giorgi 7 (30' st Bertolo sv), Miccoli 5.5 (8' st Hernandez 5.5), Ilicic 7 (11' st Kurtic 5.5). (Benussi, Brichetto, Cetto, Labrin, Pisano, Viola, Budan, Dybala). All.: Gasperini Arbitro : Tommasi di Bassano del Grappa Reti : 14' pt Giorgi, 7' st Borriello Ammoniti : Jankovic per proteste, Jorquera per simulazione, Von Bergen, Morganella e Bovo per gioco falloso Recupero : 3' e 2' Leggi i commenti I commenti dei lettori 
GENOVA - "Se l'arbitro avesse dato il rigore di Donati non avrebbe dovuto più arbitrare, non scherziamo: è un mani involontario". La prima frase di Gigi De Canio è quella che allontana le possibili polemiche su Genoa-Palermo: il mister del Grifone non chiede il penalty per il mani di Donati e inizia subito l'analisi dell'incontro. "Nel primo tempo non abbiamo mai avuto la capacità di ricercare l'uomo fra le linee, che a turno dovevano avvicinarsi alle punte stringendo. Dovevamo velocizzare maggiormente il gioco, purtroppo facevamo fatica in fase di palleggio. Stiamo provando diverse cose, il Genoa al momento è un laboratorio". LUNGHI MA CREATIVI - La prova dei suoi, in linea di massima, ha convinto il tecnico rossoblù, che comunque riconosce la sostanziale parità fra le due formazioni. "Sul piano del gioco, rispetto alle gare con Parma e Udinese, siamo andati un po' meglio: il gol a freddo ci ha disuniti, il Palermo ha una capacità di palleggio migliore della nostra e ci ha fatto un po' soffrire, con Giorgi e Ilicic che avevano libertà di movimento. Noi abbiamo creato diverse occasioni nel primo tempo, pur essendo molto lunghi sul campo: ritengo giusto il risultato di parità. Di sicuro dobbiamo fare di più per assistere Borriello e Immobile". LE DUE PUNTE - E proprio dei due attaccanti decide di parlare De Canio, che nel finale ha preferito il 4-2-3-1, togliendo la punta scuola Juve. "Ho tolto Immobile solo per ricercare un'altra soluzione tattica, eravamo in inferiorità numerica a centrocampo e ho voluto percorrere una strada diversa, altrimenti non lo avrei mai sostituito. Ha voglia di imparare e si muove benissimo, in qualunque momento può trovare lo spazio giusto per calciare a rete: ha un avvenire importante davanti a sé. Borriello in Nazionale? Prandelli segue tutti gli attaccanti, io sto conoscendo Marco da vicino ed è un professionista serio e preparato, oltre che uno dei migliori centravanti italiani. Quando sarà in condizioni ancora migliori potrà dare di più, se il ct ne avesse bisogno potrebbe essere una risorsa importante". Leggi i commenti I commenti dei lettori 
