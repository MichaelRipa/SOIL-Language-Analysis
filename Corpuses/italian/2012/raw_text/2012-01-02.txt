
TORINO - Il personale di Poste italiane del centro di smistamento di Torino ha intercettato nel tardo pomeriggio una busta contenente un proiettile, destinata al direttore di Equitalia nel capoluogo piemontese. All'interno c'era anche un biglietto, con su scritto soltanto "Anarchia". L'episodio è il terzo di una serie di atti intimidatori contro l'agenzia di riscossione dei tributi a Torino negli ultimi mesi. In precedenza era stata segnalata la consegna di buste contenenti polvere bianca (poi rivelatasi innocua farina), e piombini da pesca. 
DUBAI - "Un testa a testa col Milan? Vorrebbe dire che avremmo fatto qualcosa di straordinario". Dal caldo di Dubai, dove la Juve si è recata per effettuare il richiamo invernale, Antonio Conte non lancia proclami. Piuttosto tiene a sottolineare il buon lavoro svolto finora dalla squadra: "Dobbiamo essere orgogliosi di quello che abbiamo realizzato in poco tempo. Però aggiungo che a dicembre non si è fatto niente, bisogna vedere dove e come si arriva a maggio. Noi non dobbiamo mai dimenticare da dove arriviamo", ricorda quasi a voler continuare a predicare umiltà ai suoi giocatori. TORNEO DI CALCETTO - Oggi il tecnico ha svolto una doppia seduta di lavoro: in mattinata ha diviso la squadra in due gruppi e i primi a scendere sul rettangolo verde sono stati i difensori. Dopo qualche esercizio aerobico e tecnico di riscaldamento, si è passati alla tattica. A seguire spazio a centrocampisti e attaccanti che hanno provato scambi in velocità e conclusioni a rete. Nel pomeriggio ancora azioni in velocità rasoterra, poi possesso palla 10 contro 10 e infine un mini torneo di calcetto a 4 squadre di 6 giocatori ciascuna. Nella finale l'ha spuntata la squadra "blu" che vedeva in campo Sluga, Barzagli, De Ceglie, Pazienza, Krasic e Vucinic. In finale battuti per 5-4 (con gol decisivo di Barzagli) gli "arancioni" che schieravano Storari, Bonucci, Vidal, Pepe, Quagliarella ed Elia. BORRIELLO SUPERA VISITE MEDICHE - Sul fronte del mercato c'è stata l'ufficializzazione dell'arrivo di Marco Borriello, che oggi ha vissuto il primo giorno da bianconero sottoponendosi per 4 ore alle visite mediche e svolgendo il primo allenamento personalizzato a Vinovo per recuperare dal piccolo fastidio muscolare che si è portato dalla capitale. "Marco non ha mai rifiutato la Juve, in nessuna circostanza", ha ribadito ancora una volta il suo procuratore, Tiberio Cavalleri, che ha smentito così le ricostruzioni su quanto avvenuto 16 mesi fa quando l'attaccante, allora del Milan, scelse la Roma. "Borriello - ha aggiunto l'agente -. darà il massimo, poi toccherà ad altri decidere a fine stagione se si sarà meritato la conferma". MATRI LO ACCOGLIE A BRACCIA APERTE - Sull'arrivo di Borriello da Dubai si è espresso favorevolmente anche Matri: "E' un rinforzo in più che ci permette di arrivare alla fine di questo campionato ben attrezzati. Si aggregherà ad un gruppo di attaccanti ben composto. Mi preoccupa? No, affatto. Deciderà il mister di volta in volta chi far giocare". SI PUNTA A PIZARRO E CACERES - Certo è che ora il reparto offensivo della formazione bianconera sembra abbastanza affollato. Per questo si lavora in uscita. Sono in odor di partenza Krasic, sul quale, dopo Inter e Chelsea è arrivato anche l'interesse del Bayern Monaco, Toni, che interessa a diversi club, italiani (Cesena e Cagliari) e stranieri (i brasiliani del Recife) e Iaquinta che piace alla Fiorentina. In sede acquisti, invece, si punta a portare a Torino altri due giocatori. Per la difesa si tratta con il Siviglia per completare l'affare Caceres mentre sempre con la Roma resta aperta la pista che porta a Pizarro, ideale vice-Pirlo per il centrocampo. Le possibili alternative al cileno restano Palombo e Montolivo. Leggi i commenti I commenti dei lettori 
Francesco Bianco, 51 anni, con diversi precedeti penali per terrorismo, è stato ferito da tre colpi di pistola in via Tiburtina, all' altezza del centro termale di Bagni di Tivoli. I proiettili lo hanno colpito alla gamba, alla mano ed al braccio. Alcuni testimoni che hanno assistito alla sparatoria, avrebbero visto due persone il sella ad uno scooter avvicinarsi alla vittima e uno di loro, scendere prima di sparare. Trasportato all'ospedale di Tivoli, Francesco Bianco non è in pericolo di vita. Indagano i carabinieri. Francesco Bianco, era tornato alla ribalta pochi mesi fa. L'ex Nar assunto all'Atac era finito nella bufera per gli insulti a Pacifici e le minacce agli studenti anti-Gelmini ed era stato sospeso dall'azienda. Le polemiche era stata create dai commenti contro il presidente della comunità ebraica Riccardo Pacifici e contro gli studenti in piazza, 'postati' su Facebook dall'ex esponente dei Nar assunto dall'Atac, mentre l'azienda era già nel mirino dell'autorità giudiziaria per 'parentopoli'. "Con riferimento - si leggeva nella nota  dell'Atac - alle notizie recentemente apparse sugli organi di stampa, in merito all'improprio utilizzo dei sistemi informatici aziendali per lanciare messaggi dal contenuto inaccettabile mediante social network, l'azienda informa che in data odierna, ad esito dei riscontri sin qui emersi, si è provveduto a sospendere, con effetto immediato, il dipendente Francesco Bianco, autore del comportamento non conforme, in via cautelativa ed in attesa delle risultanze degli ulteriori accertamenti in corso". Nel frattempo però, Bianco è stato reintegrato nel posto di lavoro. IL PERSONAGGIO - Nella galassia dell’estremismo nero, Francesco Bianco fa la sua prima "comparsata" come autista in una rapina che avrebbe dovuto segnare il salto di qualità dei Nar, inventati dai fratelli Fioravanti e da Alessandro Alibrandi. L'obiettivo del gruppo sono infatti le armi da rubare nell’armeria Centofanti, quartiere Monteverde. Bianco è al volante di una Ford Taunus azzurra, rubata la sera prima. Con lui i Fioravanti, Alibrandi e Franco Anselmi, soprannominato "il cieco di Urbino" per la pessima mira. I Centofanti non ci stanno a farsi svaligiare e aprono il fuoco, Anselmi viene colpito e muore. Francesco Bianco si spaventa e prova a scappare da solo. Lo fermano i due Fioravanti puntandogli la pistola alla testa. Lo ritroviamo in Forza Nuova, anni dopo. Quando Andrea Insabato, il bombarolo maldestro dell’attentato alla sede del Manifesto, si avvia verso via Tomacelli, passa davanti una edicola dove Bianco lavora. Casualità della vita. Nessuno ha mai dimostrato che il pacco esplosivo lo avesse preso là. Nel 2000 l’ex Nar riappare nel corso di scontri tra tifosi. Poi finisce all’Atac, ma della sua assunzione si viene a sapere solo dopo lo scoppio dello scandalo "parentopoli". LE INDAGINI. Un contrasto personale nato probabilmente da una lite recente. Potrebbe essere questo il movente dell'agguato di ieri a Tivoli Terme nei confronti di Francesco Bianco, 51enne legato ai Nar. L'uomo, di indole aggressiva, ha precedenti anche per rissa e potrebbe aver avuto recentemente qualche violento litigio per futili motivi. Al vaglio dei carabinieri ci sono perciò gli ultimi contatti avuti da Bianco prima del ferimento. Secondo gli investigatori, gli aggressori non volevano ucciderlo. A quanto accertato, infatti, ci sarebbe stata una colluttazione tra il 51enne e i suoi aggressori, poi sarebbero stati esplosi i colpi a distanza molto ravvicinata. I due sono scappati poi a bordo di uno scooter. Sulla strada non ci sarebbero telecamere. 
GENOVA - Un detenuto, un italiano di 54 anni in attesa di giudizio, si è tolto la vita impiccandosi nell'ospedale Villa Scassi di Genova dove era ricoverato. La notizia è stata data dal Sappe, sindacato autonomo di polizia penitenziaria. All'inizio dicembre l'uomo aveva tentato di uccidere la ex moglie e il suo nuovo compagno, ma si era inceppata la pistola. Poi si era dato fuoco, rimanendo gravemente ustionato. "Era ricoverato in Ospedale, nel reparto ustionati del Villa Scassi di Sampierdarena, controllato saltuariamente dalla polizia penitenziaria - dice Roberto Martinelli, segretario generale del Sappe - perché il giudice competente ne aveva disposto, appunto, controlli saltuari. E nulla faceva presagire il tragico gesto. Ma si tratta comunque dell'ennesima drammatica morte di una persona ristretta, la quarta dall'inizio del 2012 in una struttura di pena. Ieri a Trani e Torino , oggi a Barcellona Pozzo di Gotto e Genova. E altri tentativi di togliersi la vita sono stati sventati in queste ultime ore dagli uomini della Polizia penitenziaria a Messina e Vigevano". "Se la già critica situazione penitenziaria del Paese non si aggrava ulteriormente è proprio grazie alle donne e agli uomini del corpo di polizia - prosegue Martinelli - che tra il 2010 e il 2011 sono intervenuti tempestivamente in carcere salvando la vita a più di 2.000 detenuti che hanno tentato di suicidarsi e impedendo che gli oltre diecimila atti di autolesionismo compiuti da altrettanti detenuti potessero degenerare". "L'unico appello che ormai ci sentiamo di fare è al capo dello Stato, sempre sensibile alle criticità delle carceri - conclude il sindacalista - penso che solamente la sua autorevolezza e la sua costante attenzione ai problemi del carcere, e quindi anche a quelli dei poliziotti penitenziari, possano contrastare l'indifferenza della politica alle problematiche del sistema". 
La porta d'ingresso divelta. Due vetri antisfondamento fatti a pezzi. Hanno sbattuto all'aria alcune scene disegnate da Emanuele Luzzati, realizzate dal maestro a suo tempo per il Piccolo teatro di Milano e donate alla Casa di Pulcinella. Al botteghino, poi, hanno fatto man bassa di quel poco che c'era: microfoni, una fotocamera digitale e un centinaio di euro in spiccioli. Danni per circa cinquemila euro al Granteatrino di Bari, preso d'assalto nel deserto metropolitano dello stadio della Vittoria sabato scorso, ma il padrone di casa, il burattinaio Paolo Comentale, non ne fa una questione di soldi. "Abbiamo subito un oltraggio ben più grande, diretto non a noi ma a quello che riteniamo rappresenti, da oltre trent'anni, un patrimonio della città. Uno spazio pubblico, al servizio dell'infanzia. Durante tale lasso di tempo abbiamo sviluppato un lavoro costante, teso all'educazione delle giovani generazioni, alla cura e alla ricerca del bello. Attraverso il teatro ragazzi, infatti, si veicolano i grandi messaggi dell'amicizia e dell'integrazione". E che le parole di Comentale non siano retoriche lo dimostra la rete spontanea di solidarietà che si è stretta attorno al Granteatrino. LEGGI Teppisti alla Casa di Pulcinella LE IMMAGINI Proprio sul sito di Repubblica Bari, in effetti, decine fra cittadini e operatori culturali hanno testimoniato sgomento e disponibilità a offrire concreto sostegno. E qui dure sono le parole di Paola Pistone dell'Atelier di Mago Girò e responsabile di quella biblioteca della Città dei ragazzi che ora all'Arena della Vittoria non c'è più: "Adesso a Bari è veramente deserto. Non è un problema di esiguità di fondi ma di "cultura". Che se fa binomio con infanzia raccoglie tutta l'ignoranza di chi ci ha governato: non dimentichiamo che i primi vandali sono stati i nostri amministratori che hanno abbandonato e distrutto tutta la Città dei ragazzi". Su Facebook, comme d'habitude, affida invece le sue considerazioni il sindaco Michele Emiliano: "Il fatto non sembra affatto un comune atto di vandalismo. Troppo complicato e specifico per essere solo un momento di divertimento bestiale. Spero che gli inquirenti comprendano fino in fondo chi può avere un movente per un fatto così orribile. Tutta la mia personale solidarietà a Paolo Comentale". Mentre Carmelo Grassi, presidente dell'Agis, assicura impegno "nel sostenere, nelle modalità migliori, qualsiasi iniziativa la Casa di Pulcinella voglia intraprendere per far sì che questo danno non rischi di invalidare il lungo lavoro degli ultimi anni". E se da Antonio Stornaiolo a Radio Bari città futura la solidarietà cresce di ora in ora, amarezza esprime ancora Comentale verso le istituzioni. "Al Comune, per esempio, abbiamo chiesto - lamenta - un'attenzione reale verso il mondo dell'infanzia e, dispiace constatarlo, non c'è finora stata. Nelle piccole come nelle grandi cose: avevamo realizzato un progetto sulla legalità, insieme con l'amministrazione, che, attuato già nelle scuole elementari, è stato inspiegabilmente sospeso". Problemi di budget? Macché. Costava appena 7mila e 500 euro. "Non abbiamo mai fatto una questione di soldi, nemmeno dinanzi al dimezzamento dei fondi comunali per il 2011, ridotti a 24mila euro: il punto, semmai, è quale valore attribuisce la politica - e qui mi riferisco pure a Provincia e Regione - all'infanzia? Per noi è un valore: che cosa rappresenta invece per gli amministratori? Dal canto nostro, chiediamo attenzione vera a uno spazio pubblico perché tale è la Casa di Pulcinella: vuol dire una presenza in questo spazio perché qui, in tanti anni di attività, non abbiamo visto nessuno. Né il governatore Vendola, né l'assessore Godelli, né il presidente Schittulli e il suo vice Altieri e nemmeno il sindaco Emiliano". Interviene piuttosto Fabio Losito, assessore comunale al Welfare, che assicura rinnovato impegno: "Quest'episodio rappresenta un brutto segnale per la città e richiama il Comune a un atto di responsabilità e attenzione dinanzi al deficit di spazi pubblici per l'infanzia in città. Saremo vicini alla Casa di Pulcinella, soprattutto in questo frangente in cui vive un attacco frontale così grave. Anche per le convenzioni, infatti, la partita non è conclusa e mi auguro che il Granteatrino abbia il sostegno necessario". Ma, nonostante tutto, lo spettacolo continua e domenica l'appuntamento sarà con gli ospiti a sorpresa di Pulcinella varietà, una serata di sostegno al Granteatrino. 

ROMA - E' stata una giornata di lavoro a palazzo Chigi, per Mario Monti. E di telefonate per i primi contatti del 2012 con i partiti. Per lo scambio di auguri, ma anche per fare un punto sull'agenda di governo. Per ora non è previsto alcun incontro formale con i leader delle forze politiche, ma il premier ha già chiarito un aspetto: la sua intenzione di rilanciare il processo di liberalizzazioni avviato in parte a dicembre con il decreto 'salva-Italia'. Il governo vuole "allargare la platea delle categorie interessate", per dare un segnale di equità. Monti non vuole  "forzare la mano" su un argomento così delicato di sicuro ritiene che le barriere alla libera concorrenza siano uno degli ostacoli fondamentali per la ripresa economica del paese. Sindacati. Dopo i colloqui di ieri , non ci sono stati nuovi contatti con i sindacati. Nel governo c'è la consapevolezza che la riforma richiederà mesi. Ma Monti non vuole perder tempo: a gennaio ha in agenda una serie di incontri a livello internazionale e vuole presentarsi almeno con una bozza del suo programma. In particolare, il professore punta sull'eurogruppo del 23 gennaio, dove si presenterà nelle vesti di ministro dell'economia. In queste ore si studia un contratto "prevalente" con un lungo periodo di prova che sostituisca le oltre 40 forme contrattuali esistenti : dovrebbero resistere solo l'apprendistato e il contratto stagionale, mentre dovrebbero andare verso l'eliminazione i contratti a progetto e gli altri rapporti di collaborazione che mascherano un lavoro di tipo subordinato. I rapporti con le forze sociali saranno affidati comunque al ministro del Lavoro, Elsa Fornero. Ma a livello individuale. Senza alcun tavolo collettivo di concertazione. Il pressinge del sindacato sul governo, intanto, continua: "Con il governo serve un confronto ampio, su fisco crescita e lavoro", avverte la Cgil. E Bonanni, segretario generale della Cisl: "Serve un salto di qualità, un patto trasparente con il governo. Senza concertazione il Paese andrebbe allo sbando". Partiti. Dal fronte del Pdl, è arrivato un avvertimento a non perdere troppo tempo con la concertazione: Fabrizio Cicchitto, capogruppo a Montecitorio, ha definito "ragionevole" il confronto fra il governo e le parti sociali, ma ha avvertito: "In sede di decisione politica, il governo deve fare le sue scelte di intesa coi partiti che lo sostengono in Parlamento". Carta bianca sembra arrivare al governo da Casini e dall'intera area del Terzo Polo. Benedetto Della Vedova, di Futuro e Libertà: "Il dovere del governo non è quello di concertare coi sindacati e di negoziare coi partiti. E' quello di fare riforme, a partire da quelle relative al mercato del lavoro e alla liberalizzazioni, che incentivino l'investimento e l'attività economica". Più complessa la situazione nel Partito democratico: l'ala in cui militano l'ex ministro, Cesare Damiano e il responsabile economico, Stefano Fassina sembra pronta a porre più di un paletto sulla riforma del mercato del lavoro. Gli incontri internazionali. Il premier vuole accelerare sulle riforme anche per portare risultati concreti negli appuntamenti internazionali di gennaio. Un mese ricco di incontri. Il 6 gennaio vedrà Sarkozy a Parigi, poi ci sarà il viaggio a Londra - il 18, per incontrare Cameron - e a Tripoli il 21. Il 23 è in agenda l'Eurogruppo, già prima potrebbe essere convocato un consiglio dei ministri. Il 30, a Bruxelles, il vertice Ue straordinario dedicato allo sviluppo. A fine mese potrebbe esserci anche il viaggio a Washington, alla Casa Bianca. Legge elettorale. Sul futuro dei rapporti politici avrà sicuramente un peso la sentenza della Consulta sulla legge elettorale. E si è saputo che la Corte prenderà una decisione l'11 gennaio. E' stata convocata infatti per quel giorno la camera di consiglio con all'ordine del giorno i due quesiti per l'abrogazione del 'porcellum', la legge Calderoli che nel 2005 ha modificato le norme per l'elezione di Camera e Senato, introducendo tra l'altro le liste bloccate e il premio di maggioranza. In mattinata, a porte chiuse, i giudici costituzionali ascolteranno gli avvocati del Comitato promotore; la decisione potrebbe arrivare già nel pomeriggio. Leggi i commenti I commenti dei lettori 
