KIEV  - Non basta lo scatto d'orgoglio in avvio di ripresa alla Svezia, che perde per 3-2 contro l'Inghilterra e perde ogni speranza di passare ai quarti di finale di Euro 2012 con 90' di anticipo. Può gioire Roy Hodgson, salvato dalla sua linea verde al termine di una gara entusiasmante, soprattutto dopo il riposo, decisa dallo splendido colpo di tacco di Danny Welbeck. È la rete che rilancia un'Inghilterra sicuramente migliore rispetto a quella rinunciataria e timorosa vista contro la Francia e che, ora, avrà a disposizione due risultati su tre contro l'Ucraina. IBRA INDOLENTE - Parte meglio l'Inghilterra, che fatica a trovare spazi ma si mostra più forte di una difesa ordinata e concentrata: Parker e Welbeck vanno vicini al gol, ma il piede di porco per scardinare la retroguardia svedese è Andy Carroll, perfettamente innescato dal cross di Gerrard a metà frazione. Gli uomini di Hodgson, trovato il vantaggio, fanno l'errore di arretrare ma la Svezia non è in grado di approfittarne: Ibrahimovic si mostra abulico, a tratti irritante, giocando al piccolo trotto e senza mai supportare davvero la manovra dei compagni. Fa ancora peggio Elmander, voluto proprio da Ibra nel ruolo di vertice d'attacco, mai capace di creare grattacapi agli inglesi. WALCOTT SCELTA VINCENTE - Ibra si rifà parzialmente in avvio di ripresa, propiziando il gol del pari di Mellberg, sul cui diagonale è vano il tentativo di rinvio di Johnson; l'ex juventino porta addirittura i suoi in vantaggio, approfittando dell'eccessiva libertà che gli lasciano i difensori inglesi sulla punizione di Larsson. In un quarto d'ora la Svezia riesce a rovesciare le sorti dell'incontro, poco di più serve all'Inghilterra per riprendersi la vittoria: Hodgson pesca il jolly inserendo Walcott. Il giocatore dell'Arsenal sorprende Isaksson con la botta da fuori del 2-2 prima di servire a Welbeck quel pallone che il talento dello United tramuta in oro col suo tacco vincente. Il terzo gol inglese taglia le gambe alla Svezia, che rischia di subire ancora con Gerrard (fermato alla grande da Isaksson): il ko di questa sera chiude, di fatto l'Europeo degli svedesi e dà il via alla resa dei conti in uno spogliatoio già bollente. SVEZIA-INGHILTERRA 2-3 (0-1) SVEZIA (4-2-3-1): Isaksson 6.5, J. Olsson 5.5, Mellberg 7, Granqvist 5.5 (21' st Lustig sv), M. Olsson 6.5, Elm 5.5 (36' st Wihelmsson sv), Kallstroem 6, Larsson 6.5, Ibrahimovic 5, Svensson 6, Elmander 4.5 (34' st Rosenberg sv). (12 Wiland, 23 Hansson, 15 Antonsson, 17 Safari, 16 Wembloom, 18 Holmen, 19 Bajrami, 14 Hysen, 20 Toivonen). All.: Hamren INGHILTERRA (4-4-2): Hart 6, Johnson 6.5, Terry 6.5, Lescott 5.5, A. Cole 6, Milner 6 (16' st Walcott 7.5), Gerrard 6.5, Parker 6, Young 6, Carroll 6.5, Welbeck 7 (45' st Oxlade-Chamberlain sv). (13 Green, 23 Butland, 5 Kelly, 12 Baines, 14 Jones, 18 Jagielka, 8 Henderson, 19 Downing, 21 Defoe). All.: Hodgson ARBITRO: Skomina (Slovacchia) RETI : nel pt 23' Carroll; nel st 4' Mellberg, 14' Mellberg, 19' Walcott,  33' Welbeck ANGOLI : 3-3 RECUPERO : 1' e 4' AMMONITI : Milner, Mellberg, J. Olsson, Svensson per gioco falloso 

Marconi e internet, gli errori e la creatività: andiamo avanti e indietro, a destra e sinistra... di MICHELE SMARGIASSI B OLOGNA - Alle nove, la storia fa un passo indietro. Anzi un passo a destra e uno a sinistra, senza decidere... La storia è "il gambero di Buridano". Alle nove di sera si affolla ancora di due o tremila persone piazza Santo Stefano, che Riccardo Luna aprendo la serata ribattezza "la piazza dei miracoli" perché si riempie ogni volta in queste giornate con Repubblica, ora si riempie per Umberto Eco e Stefano Bartezzaghi, si riempie sulla fiducia perché con quel titolo, "Il gambero di Buridano" appunto, c'è da aspettarsi di tutto, "infatti anche io vorrei saperne qualcosa di più", s'incuriosisce Eco. Termina di nuovo nel cuore medievale di Bologna la seconda giornata della Repubblica delle idee, un salotto serale rilassato e con molta voglia di sorridere, senza fretta, Luna ha il tempo di chiedere "com'è andata oggi?" al pubblico e pescare qualche risposta, Maria Rita: "Ho ascoltato Veronesi, Zagrebelsky e Ligabue", complimenti per l'assortimento di interessi, una signora venuta da Pesaro in treno: "Aspesi, Marzano e quel giornalista che racconta le storie, come si chiama... Rumiz". Una piccola ovazione per l'arrivo del fondatore Eugenio Scalfari e si comincia davvero, Eco sale sul palco impartendo una benedizione pontificale a Piergiorgio Odifreddi seduto in prima fila e comincia a spiegare che "fino all'Ottocento siamo stati abituati hegelianamente che la storia marcia in avanti, poi ci samo resi conto che la storia fa dei balzi indietro", per esempio "Marconi ha inventato il telegrafo senza fili ma Internet ha fatto fortuna tornando ai fili, da Milano a Roma una volta si prendeva l'aereo e adesso si fa prima in treno, e questo perché la storia va a balzelloni". IL VIDEO Ma questo gambero che è la storia, aggiunge Bartezzaghi, "in realtà va indietro solo perché non sa bene dove andare", come l'asino della favola, morto di fame per l'indecisione fra fieno e avena. Ma non si può darle torto, alla storia, quando i vantaggi si ribaltano in svantaggi e la tecnologia che doveva liberare invece incatena, e tutto sembra diverso da come doveva essere. Aveva ragione Rodari con il suo Libro degli errori: "Il mondo sarebbe bellissimo se fossero solo i bambini a sbagliare". Come si sopravvive dunque alla prevalenza dell'errore? Per Eco, c'era una volta un controllo dell'errore, "a cominciare dal maestro di scuola. Ora con Internet c'è una circolazione di errori incontrollabile", che produce senza interruzione correzioni e nuovi errori. Certo "l'errore è fondamentale per il processo creativo", si impara dagli errori, qundi il problema non è l'esistenza degli errori: "quella che è in crisi è la capacità di riconoscerli, sanzionarli, emendarli". Eppure la conoscenza va avanti, accumula saperi fatti di parole, deboli contraddittorie ma "necessarie per misurare il mondo". Conoscere, rivendica Eco, "è uno dei piaceri inevitabili dell'uomo". Delle parole bisognerà dunque ancora fidarsi, senza le parole non ci sono le idee. Quando Eco e Bartezzaghi si congedano, sale sul palco Aessandro Bergonzoni, attore-autore che delle parole è un giocoliere. Tornare indietro? Cambiare idea come il gambero di Buridano? Non è quello il problema, stabilisce Bergonzoni, "perché non siamo mai noi che cambiamo idea, sono le idee che cambiano noi". 
LOS ANGELES - Paura sul set per Lindsay Lohan. Secondo alcuni media americani, è stato chiamato il servizio d'emergenza per un malore che ha colpito l'attrice durante le riprese di Liz & Dick, il film su Elizabeth Taylor che viene girato in California. Inizialmente sembrava che Lohan fosse stata trovata svenuta nella sua camera del Ritz Carlton Hotel di Marina del Rey e subito ricoverata in ospedale. Più tardi il portavoce della ragazza - che in passato ha avuto problemi con droga e alcol - ha fatto sapere che la situazione non era così grave. "Lindsay ha lavorato per un paio di giorni ad un ritmo estenuante - ha detto - la scorsa notte è stata sul set dalle sette di sera alle otto del mattino. I paramedici hanno stabilito che sta bene, è solo esausta e soffre di una leggera disidratazione". Lo sceriffo di Marina del Rey ha aggiunto inoltre che gli addetti sanitari hanno ricevuto una chiamata dall'albergo chiedendo di intervenire poichè c'era una persona priva di sensi, ma quando sono arrivati nella stanza l'attrice si è svegliata e ha risposto alle domande su quello che era successo. 
ROMA - Entra nel vivo lo smart grand slam di Roma ottava tappa del World tour di beach volley. A entusiasmare il Foro Italico Greta Cicolari e Marta Menegatti e tra gli uomini i gemelli Matteo e Paolo Ingrosso. La giornata delle azzurre è da incorniciare. Prima vincono il derby tutto nostrano contro Giombini-Orsi Toth con il punteggio di 2-0 (21-15, 21-13) e poi, incitate dal pubblico romano, piegano le brasiliane Talita-Antonelli con un altro secco 2-0 (21-18, 21-15). E poi, nel torneo maschile, come detto, gli Ingrosso entusiasmano. IL TORNEO DELLE RAGAZZE D'ITALIA - Le ragazze del ct Lissandro giocano una partita quasi perfetta tenendo sempre in mano le redini del gioco e non lasciando la possibilità alle pericolose carioca di rientrare nel match. Il cammino di Marte e Greta in questa manifestazione comincia non molto bene nelle prime gare, ma migliora durante tutto il torneo con maggiore intesa e tranquillità negli scambi. Si preannuncia di grande intensità agonistica pure la giornata di sabato con un gustoso antipasto alle ore 14 quando le atlete dell'aeronautica si giocano l'ingresso nelle semifinali contro le campionesse olimpiche May-Treanor-Walsh. L'oro di Pechino fatica più del previsto per imporsi contro le ceche Kolocova-Slukova. Ci riescono solo al tie break e dopo un'ora di gioco. LE CINESI A RULLO - Strada in discesa per le numero uno del tabellone le cinesi Xu-Zhang Xi che in due set mandano a casa Bawden-Palmer. La notizia del giorno è l'eliminazione delle campionesse del mondo le brasiliane Larizza-Juliana da parte delle coppia tedesca Goller-Ludwig. Le teutoniche compiono il colpaccio al tie break e in 52 minuti di gioco. Un torneo deludente per le attese atlete carioca che sono apparse sin dal primo giorno in cattiva condizione. Il tabellone delle quattro sfide di domani propone, oltre alle azzurre,, un interessante partita tra le americane Kessy-Ross e le tedesche Borge-Buthe. Unico incontro tutto europeo quello in programma tra le tedesche Goller-Ludwig e le austriache Schwaiger D.-Schhwaiger S. Finiscono il torneo al diciassettesimo posto le altre due italiane  Daniela Gioria e Giulia Momoli. UOMINI: FESTA INGROSSO - Sul fronte maschile festa per la famiglia Ingrosso. Matteo e Paolo si sono garantiti il secondo turno a eliminazione diretta dopo aver chiuso la pool al comando. Il duo salentino piega i forti polacchi Fijalek-Prudel 2-1 (11-21, 21-13, 17-15). Deludente 25esimo posto, invece per Nicolai-Lupo che davanti al pubblico romano perdono sempre e vincono solo oggi grazie al forfeit degli avversari svizzeri Heyer-Chevalier. Per conoscere il destino dei due azzurri in corsa per Londra bisogna aspettare l'esito di altri risultati. Chiudono con una sconfitta Riccardo Fenili e Riccardo Giumelli superati dagli spagnoli Herrera-Gavira. Leggi i commenti I commenti dei lettori 
"I 19 componenti degli equipaggi dei pescherecci Boccia II, Maestrale e Antonino Sirrato subiranno un processo civile". Lo dice l'armatore del peschereccio Maestrale, Maurizio Giacalone, a proposito del sequestro dei tre pescherecci della marineria di Mazara del Vallo (Tp) da parte delle autorità libiche, avvenuto lo scorso 7 giugno . Dopo essere stati detenuti per sei giorni in carcere , i marittimi sono stati rilasciati su cauzione e da ieri si trovano sui pescherecci nel porto di Bengasi. "Ad assisterli - aggiunge l'armatore - stanno pensando l'ambasciata italiana e il console generale Guido De Sanctis che ringraziamo per avere pagato, per conto dello Stato, la cauzione di 19 mila euro per fare rientro sui pescherecci". "Già domenica - prosegue - penso che potremmo avere ulteriori informazioni, il nostro auspicio è che si giunga al loro rilascio in tempi brevi". 
MILANO  - La forza dei campioni d'Italia s'è vista limpida pure stavolta, risalendo negli ultimi cinque minuti da -10 a -1. Arrivando, con un minuto da giocare, ad un soffio dallo scudetto. Quanto valga invece questa Milano la serie lo deve ancora spiegare compiutamente. Perché il punto della bandiera, per quanto meritato in un secondo tempo solido, non può bastare. Incoraggiano i cinque in doppia cifra che danno l'idea di una collaborazione globale al successo dell'Olimpia (88-83 il finale); decisamente meno quel che Milano ha saputo produrre finora a Siena. Dove la serie torna domenica per il suo quinto atto. Un anno fa fu quello dell'epilogo, contro Cantù; Milano è chiamata all'atto d'eroismo, che va la di là della vittoria, per un gruppo forte ma al tempo stesso tenero. E che a Siena non ha vinto mai. Ma gli scudetti si vincono in trasferta, e lottando per questo obiettivo, Milano non ha alternative. A Siena invece serve una partita ben giocata, come tante altre nella sua storia. Primo quarto  - Pianigiani si concede pure di mettere in quintetto uno che aveva scelto di tenere fuori nelle ultime due gare giocate, Moss. Ed è suo il primo canestro. La Montepaschi approccia la gara prendendosi 7 punti di vantaggio (10-3) quando si sono giocati appena tre minuti, con due triple frontali di Stonerook che ricomincia il lavoro da dove l'aveva finito in gara3. Fotsis cade nel secondo fallo franando proprio sul capitano di Siena, entra Melli. C'è anche Bremer per Cook, un attimo dopo averlo visto sganciare un airball che non trova neanche il ferro. Fuori anche Mancinelli e Bourousis, entrano Gentile e Radosevic, Scariolo  rivoluziona il quintetto, a McCalebb non interessa per nulla: 17-9. Melli segna la prima tripla dei playoff (aveva 0/11), nell'azione che segue Milano fallisce tre volte la possibilità di riavvicinarsi ad un tiro, a Gentile la tripla viene annullata perché ha il tallone fuori dal campo. McCalebb colpisce ancora senza pietà e con lui Carraretto: Montepaschi in un attimo di nuovo in volo (24-12) perché il livello di intensità è doppio di Milano. Lo fotografa l'azione che chiude il quarto: ricevuta palla a quattro secondi dalla fine, McCalebb sbaglia il lay-up sul lato sinistro, cade a terra eppure è più pronto lui a rialzarsi e tirare di nuovo che la difesa di Milano ad impadronirsi del pallone. Secondo quarto  - Il più caldo di Milano è Melli, che con due canestri in fila sale a quota 11 in 7' e riporta l'Olimpia  a -7. Meglio gli italiani, nel frangente, perché Siena si riallontana con due canestri di Carraretto e Scariolo deve fermare l'emorragìa sul -11 (17-28). La fa anche Pianigiani, quando in campo appare Rocca per dare un po' di energia a Milano, che tira senza sosta dall'arco ma lo fa col 20%. Segna proprio Rocca, Moss cade nel terzo fallo, Hairston dalla lunetta fa risalire l'Olimpia (23-28). Lavrinovic colpisce da 3 laddove Rocca non può seguirlo ed il cambio difensivo con Cook non rappresenta un problema per il 2.10 lituano. Milano prova ad alzare l'intensità della sua difesa con un raddoppio, Siena con grande lucidità fa viaggiare la palla per trovare Lavrinovic libero per l'appoggio facile. Il lituano viaggia ad un punto al minuto (8 in 8), con due spunti di Mancinelli l'elastico torna a premiare l'Olimpia che vede Radosevic sbagliare l'appoggio del -4, trovato però un attimo dopo da Bremer. Ultimo possesso Milano, che fallisce per due volte la tripla del -1 ma esce dal parquet con l'idea che può competere. Poi magari nella ripresa può sempre accadere che Hairston e Cook in coppia producano qualcosa di meglio di un 1/9 al tiro. Terzo quarto  - Subito il terzo fallo di Fotsis, che spinge a rimbalzo. Il greco si riabilita col jump del -2. E Mancinelli punisce dal post basso, per la parità a 37. Esce forte Milano dagli spogliatoi, altra faccia rispetto a quella remissiva della prima metà. Cook sigla il 9-0 con la tripla che fa scattare in piedi Giorgio Armani, mentre qualche seggiolino più in là applaude anche Adriano Galliani. Timeout Siena, ora sotto di cinque. Il quarto fallo di Fotsis e Moss si elidono, ora gli arbitri sono molto fiscali contro gli attaccanti. Segnali di vita di Bourousis per il +7 (44-37), il parziale si allunga ad 11-0, Siena rompe il digiuno con i liberi di Andersen, dopo quattro minuti di secca. Suo anche il primo su azione dopo 5'10" (vale il -6, 42-48), in un frangente nel quale anche Mancinelli torna a rappresentare una minaccia in area, con 4 punti in fila. Siena prova con la zona, col quarto fallo anche di Melli entrambe le ali forti di Milano sono a rischio e Scariolo deve utilizzare Mancinelli. Siena, in attacco, è Andersen, che segna un canestro incredibile, volgendo le spalle a canestro (46-50). Per l'australiano, silente nella prima metà (un tiro, sbagliato) la frazione è da 9 punti, tutti quella della Montepaschi prima che Zisis non trovi pure lui la retina, già entrati negli ultimi tre minuti. Pianigiani rimette la coppia Andersen-Lavrinovic, anche Milano prova la zona ma soprattutto riattiva Bourousis che è protagonista di un buon finale di frazione, da 8 punti come Mancinelli. Alla penultima sirena il vantaggio Olimpia è di 6 punti. Ultimo quarto  - Fa male la tripla di Gentile (63-56), come quella di Mancinelli che vale il +10 (66-56). Non finisce qui: altra tripla di Gentile e +11. Siena ha bisogno di tutta la sua sapienza cestistica per rientrare, ma uno schiaffetto di Mancinelli ed una transizione finalizzata da Bremer ricostruiscono il +10 (77-67) quando si è entrati negli ultimi 5' di gioco. Con Milano che si è presa il controllo dei rimbalzi (33-26 alla fine). Ma riecco il cuore dei campioni: Lavrinovic concretizza un'azione da 2+1, Bourousis sbaglia un rigore, ancora Lavrinovic poi tripla di McCalebb: partita completamente riaperta con un 8-0 stordente. Siena a -2, Milano già in bonus falli e con una zona da attaccare. Per questo rientra Fotsis, pure se a bucarla dall'angolo è Hairston, con la prima sua tripla della serata (80-75). McCalebb attacca senza pietà Mancinelli (80-77), Bourousis sbaglia ma poi corregge (82-77). Stonerook mette un libero, Milano continua a cercare Bourousis che segna i liberi (84-78). Stonerook, con la tripla frontale, è inesauribile (84-81), anche quando si prende lo sfondo di Gentile che si vede annullato il canestro. Quello buono lo segna Lavrinovic e vale il -1. Ultimo minuto, Cook strappa i tre liberi per il contatto con McCalebb: ne mette due, con 19" da giocare, ma il più lesto sul rimbalzo d'attacco è Fotsis, azione fotocopia al contrario di quanto accaduto in gara3, che premiò la Montepaschi. Con 7" da giocare, fallo su Hairston e liberi, l'Olimpia sale a +5. E segna anche il suo primo punto nella serie, che s'allunga di altre 24 ore, col quinto capitolo. Ma il teatro torna ad essere quello di Siena ed allora il secondo matchball, casalingo, annacqua l'amaro della sconfitta. EA7 Milano-Montepaschi Siena 88-83 (12-24; 33-37; 60-56) EA7 Milano: Cook 10, Hairston 10, Mancinelli 17, Fotsis 4, Bourousis 19; Bremer 7, Gentile 6, Melli 11, Rocca, Radosevic 2. N. e: Giachetti, Filloy. Montepaschi Siena: McCalebb 18, Aradori 3, Moss 4, Stonerook 11, Andersen 9; Zisis 7, Kaukenas 6, Carraretto 8, Ress 4, Lavrinovic 17. N. e. Michelori, Lechthaler. NOTE -  Arbitri: Paternicò, Cicoria, Lanzarini. Tiri da 2: Mi 23/38; Si 21/38. Tiri da 3: Mi 8/24; Si 7/17. Tiri liberi: Mi 18/21; Si 20/26. Rimbalzi: Mi 33; Si 26. Massimo vantaggio Milano: +11 (69-58 al 32'). Massimo vantaggio Siena: +12 (24-12 al 10'). Usciti per 5 falli: nessuno. Spettatori: 10.200. Situazione: 3-1 Siena. Gara5: domenica 17 a Siena (20.30). Leggi i commenti I commenti dei lettori 
