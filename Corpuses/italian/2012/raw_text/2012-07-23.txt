Aler è pronta a rivedere i criteri di assegnazione e i prezzi di affitto per decine di negozi di sua proprietà, vuoti da decenni per mancanza di offerte. L’annuncio arriva sulla scia del caso di tre ventenni che non hanno potuto avviare un’attività commerciale (il cui progetto era stato premiato dalla Camera di commercio) per il costo proibitivo dell’affitto al quartiere Gratosoglio. In una nota, il presidente di Aler, Loris Zaffra, precisa che senza la collaborazione del Comune rivedere prezzi e regole sarebbe impossibile: «È necessario un progetto integrato — scrive — siamo disponibili a condividere iniziative per riqualificare i quartieri anche socialmente. Certo, va valutata la sostenibilità economica, e per questo facciamo appello all’assessore al Bilancio, Bruno Tabacci». Una delle ipotesi valutate da Aler è uno sconto sulle imposte comunali, dalla Tarsu all’Imu, per i negozi assegnati a condizioni economiche vantaggiose. Anche se il presidente del consiglio di Zona 5, Aldo Ugliano, fa notare che «per le casse degli enti pubblici, come Aler e Comune, è comunque meglio dare in affitto un negozio a un prezzo basso che lasciarlo vuoto e improduttivo». Il caso dei tre ragazzi del Gratosoglio, che riferiscono di essersi arresi di fronte alla richiesta di 2.100 euro al mese (Aler sostiene che la cifra fosse inferiore), ha spinto l’assessorato alla Casa a chiedere «una soluzione rapida al caso». Aler precisa che ai ragazzi non saranno fatti sconti, «altrimenti si creerebbe un precedente insostenibile». Né i giovani potranno ottenere lo sconto del 50 per cento previsto per le associazioni no profit, volendo loro avviare un’attività commerciale. Palazzo Marino, in modo autonomo, ha già avviato un percorso per non lasciare vuoti gli spazi, rivedendo alcuni bandi di assegnazione. L’assessore alla Casa annuncia che dopo l’estate farà una delibera per assegnare gratuitamente spazi alle associazioni che abbiano come finalità «l’aggregazione e la socialità nei quartieri». Quello che Comune e Aler dovranno definire insieme sono nuove tariffe per gli affitti che consentano di lavorare ai negozianti in un momento di crisi. 
Nuovo sbarco di migranti sulle coste del siracusano: 62 extracomunitari, tra afghani, pakistani, irakeni ed iraniani - probabilmente partiti dalle coste dell'Africa settentrionale -  sono arrivati con una barca a vela  sulla spiaggia della riserva naturale di Vendicari sulla costa meridionale della Sicilia orientale, tra Noto Marina e Pachino. Fermati due scafisti I migranti, tutti adulti apparsi in buone condizioni di salute compatibilmente con la lunga traversata, sono stati trasferiti nell'area dell'ex mercato ittico di Portopalo, vicino Capo Passero, per consentire alle forze di polizia di effettuare le operazioni di identificazione. 
Sul fronte rifiuti, la Procura si muove con una nuova indagine. Un fascicolo che parte da una serie di esposti presentati dagli abitanti che vivono nell'area della Valle Galeria. I quali, nei mesi scorsi, hanno segnalato dei movimenti di sbancamento della terra nella cava di Monti dell'Ortaccio, non lontano da Malagrotta: una cava di proprietà della Colari di Manlio Cerroni, il cui nome era in lizza nei mesi scorsi fra i possibili sette siti idonei a sostituire provvisoriamente la discarica prossima alla chiusura. LO SPECIALE SUI RIFIUTI La Procura sta indagando per violazione delle norme in materia urbanistica: sarebbe stato modificato lo stato dei luoghi senza permesso attraverso dei movimenti di terreno, cambiando così la struttura della cava di Monte dell'Ortaccio e predisponendola per realizzarvi un invaso. Nel fascicolo ci sarebbero cinque indagati, fra i quali il responsabile della E. Giovi, Francesco Rando. Ieri il pubblico ministero Alberto Galanti ha disposto un'ispezione sull'area. I carabinieri del Noe sono andati nella cava per verificarne lo stato dopo diverse segnalazioni da parte dei residenti dell'area: materiale fotografico che ritraeva le ruspe in azione mentre scavavano e portavano il terreno altrove. Non è la prima indagine che coinvolge l'area della Valle Galeria. È ancora aperta, infatti, l'inchiesta sulle quattro morti sospette nell'area di Malagrotta, Massimina e Ponte Galeria. Un mese fa, lo studio epidemiologico della Regione aveva stabilito l'esistenza di "maggiori rischi, per i residenti, di ammalarsi di cancro alla laringe e al cervello". In seguito erano stati iscritti nel registro degli indagati, oltre allo stesso Rando, i responsabili della raffineria TotalErg e dell'inceneritore Ama, impianti presenti nell'area e adiacenti alla discarica. Si profila poi una richiesta di rinvio a giudizio per l'inchiesta su Testa di Cane, l'area confinante a nord con la discarica di Malagrotta. In qualità di rappresentante legale della E. Giovi, Rando risulta in questo caso l'unico indagato per i lavori abusivi realizzati nel sito. Sarebbero stati costruiti infatti oltre 13mila metri quadrati di discarica contro i 9mila autorizzati, senza la Valutazione d'impatto ambientale. Non riguarda la Valle Galeria, ma è sempre relativa ai rifiuti  l'indagine per falso ideologico e materiale in merito alle irregolarità legate all'individuazione di Corcolle e Riano come siti alternativi a Malagrotta. A febbraio, i carabinieri del Noe erano stati incaricati di verificare se le indicazioni fornite dagli esperti al commissario Pecoraro corrispondessero all'esatta situazione delle zone, sia sotto il profilo della distanza dai centri abitati che sotto quello dello stato del sottosuolo. Argomenti romadiscarica 
La cosa più giusta, alla fine di giorni, settimane, mesi, ad alta tensione, l'ha detta Mark Emmert, vertice della Ncaa: "Nessuna sanzione, per quanto grande, potrà mai risarcire le giovani vittime e le loro famiglie degli abusi sessuali subiti". Neppure una multa da sessanta milioni di dollari. Nè la revoca di tutte le partite e i titoli vinti dal 1998 al 2011. Neppure la messa al bando per 4 anni dai playoff. E la perdita di venti borse di studio. No, neanche queste sanzioni-record potranno cancellare l'orrore di quanto accaduto a Penn State, il college-modello dove tutti volevano andare per quello stratosferico record di vittorie nel football, per il "programma" così speciale che sapeva coniugare il massimo delle capacità sportive con il top degli studi. Perfetto. Sembrava perfetto... IL BLOG/Cosa pensi del caso Paterno? Ma c'era un mostro, nel cuore del "programma". Un allenatore tecnicamente stimato, assistente di un autentico mito del football, di un super coach. Il mostro è Jerry Sandusky, definito dalle indagini un predatore sessuale pedofilo, già condannato a marcire per il resto della sua vita dietro le sbarre. Il mito era - è morto in inverno, dopo essere stato allontanato quando scoppiò il caso - Joe Paterno, accusato assieme ad altri tre dirigenti del college di un comportamento gravemente omissivo: dalle indagini e da un dossier choc firmato dall'ex capo del Fbi Louis Freeh, risulta che "JoePa" e gli altri tre sapessero, ma abbiano scelto di non fare praticamente nulla. Preferendo il silenzio alla denuncia, temendo che la pubblicità della vicenda avrebbe compromesso il "buon nome" dell'università. PLAYBOOK/La versione di Tira Ma il "buon nome" che volevano tutelare ora è indelebilmente macchiato dalla vergogna. Spazzato via dalle severissime sanzioni pronunciate dalla Ncaa, l'organismo che regola lo sport universitario. Esemplari. Quei sessanta milioni, ad esempio, dovranno essere versati in un fondo che si occupa di minori abusati e usati per assistere le vittime delle violenze. E lo stratosferico record di "JoePa" non esiste più: da primatista assoluto è precipitato al dodicesimo posto dopo la cancellazione dei successi nel periodo incriminato. IL FOTOREPORTAGE/Penn State sotto choc In molti sono ancora increduli. Paterno è stato per generazioni di appassionati di football e non solo un modello di uomo e di coach, positivo e vincente, forte e saggio. Tanto da essere elevato a mito sportivo. E c'è ancora qualcuno che si rifiuta di credere che quell'allenatore straordinario abbia volutamente taciuto i crimini del suo ex assistente. C'è ancora qualcuno che reagisce con rabbia, minimizza la responsabilità dell'allenatore-mito, si erge a ipergarantista nonostante le risultanze di una indagine interna voluta dalla stessa università e firmata da un grande investigatore come Freeh. Un atteggiamento sbagliato, chiosano invece i più attenti e sensibili opinionisti del football. Che plaudono anche alle drastiche misure appena prese. "Che serva di monito a tutti i college, nessun programma sportivo può passare sopra tutto questo", ha ammonito la Ncaa. Il giorno dopo aver rimosso la statua di "JoePa", colpita al cuore dai provvedimenti economici e sportivi adottati, Penn State vive il più reale dei suoi incubi. Sarà difficile ricostruire, occorrerà negare tutto quello che sino a ieri l'aveva resa unica: il "programma" e Joe Paterno. Tutt'altro che perfetti. g.marino@repubblica.it @jmarino63 Leggi i commenti I commenti dei lettori In caricamento.. 
BOLZANO - Doppia tragedia tra le montagne dell'Alto Adige: due corpi senza vita sono stati recuperati in altrettanti incidenti in montagna avvenuti nell'arco di poche ore. La prima è un'escursionista tedesca, Gudrun Krehl, di 64 anni, morta dopo essere precipitata per circa 70 metri mentre si trovava sull'impegnativa via ferrata "Laurenzi", che collega il rifugio Alpe di Tires e quello Antermoia nel gruppo del Catinaccio. La donna stava facendo la scalata assieme ad altre sei amici, tutti provenienti dalla Germania, quando a 2.580 metri di quota è improvvisamente precipitata nel vuoto. Il medico d'urgenza, intervenuto con l'elicottero dell'Aiut Alpin Dolomites, ha potuto solo constatare il decesso della turista tedesca mentre i compagni, in stato di shock, sono stati elitrasportati nel paese di Tires. Come riferito dagli uomini del soccorso alpino intervenuti sul posto, la donna stava procedendo senza il caschetto protettivo e, a quanto pare, solo due dei sette escursionisti erano in possesso dell'attrezzatura da montagna. In mattinata era stato trovato morto, in Valle Aurina, anche Heinrich Hofer, altoatesino del luogo di 69 anni. L'uomo stava compiendo l'ascesa alla Blauspitz quando, probabilmente a causa del cedimento di un appiglio, è precipitato nel vuoto. Non aveva fatto rientro domenica sera. Questa mattina la tragica scoperta. 
Ha avuto modalità da 'Aranciameccanica', con l'uso di mazze da baseball e di una pistola giocattolo, la rapina a mano armata messa in atto sabato sera, nel giro di un minuto, da una banda di giovani di Colorno (Parma) ai danni del negozio 'Panda' di via Galluzzi a Casalmaggiore (Cremona), gestito dal cinese Liu Shi Ming e dalla moglie. Gli autori del colpo hanno rimediato un bottino misero e sono stati arrestati, grazie a un'azione congiunta dei carabinieri di Casalmaggiore e di Viadana (Mantova). In carcere sono finiti Giuseppe Cangialosi, di 22 anni, Davide Capelli, di 30, Gianluca Zito di 19, e A.M. di 17: i maggiorenni nel carcere di Cremona, il minorenne al 'Beccaria' di Milano. I dettagli sono stati illustrati oggi al comando dei carabinieri di Viadana dai comandanti delle due Compagnie. "Verso l'ora di chiusura del negozio, alle 19.59 di sabato, il titolare del negozio ha chiamato in modo concitato la nostra centrale - ha detto il capitano Luigi Regni di Casalmaggiore - era una rapina a mano armata dai contorni violenti con l'uso di una pistola e di due mazze da baseball, una delle quali è stata sbattuta violentemente contro il bancone in vetro. Gli individui erano mascherati e hanno puntato l'arma finta contro il negoziante. La banda ha preso un computer portatile del titolare ed è scappata. Il negoziante ha segnalato una Fiat di colore azzurro di media cilindrata e subito è scattato il piano antirapina, con la segnalazione ai Comandi di Viadana e Fidenza. Una pattuglia ha intercettato una Fiat Brava con a bordo quattro persone che procedeva lungo la provinciale 358 Castelnovese. I giovani hanno tentato di fuggire ma sono stati arrestati' 
Il dato è di quelli che non passano inosservati, soprattutto in tempi di spending review, e in special modo oggi, giorno della grande protesta dell'Anci contro la manovra di risparmi decisa dal governo Monti. Sta di fatto che, nonostante gli allarmi lanciati sui bilanci degli enti locali a causa dei tagli voluti dall'esecutivo, emerge che nella capitale il costo per le consulenze esterne, i cosiddetti "incarichi professionali", supera di 5 volte quello di Milano: esattamente 2.597 euro per 100 abitanti a fronte dei 465 euro spesi dall'amministrazione comunale milanese. Le cifre le ha pubblicate ieri il Sole 24 Ore, elaborando i dati del Siope, il sistema informatico del ministero dell'Economia che monitora gli andamenti di cassa degli enti pubblici. E fornendo una classifica non solo sulle consulenze ma anche sulle altre spese affrontate dai Comuni italiani, da quelle per la cancelleria e per il materiale informatico a quelle per la comunicazione e la rappresentanza, da quelle per l'equipaggiamento e il vestiario a quelle per gli affitti. Roma è quasi sempre "ben piazzata", non è in testa in nessuna voce ma raggiunge il podio, oltre che per le consulenze, anche per le spese per affitti e noleggi (3.389 euro l'anno) e per i contratti di servizio per il trasporto pubblico. Quest'ultimo costa 30.648 euro l'anno per cento abitanti, stavolta decisamente meno (ma con un servizio sicuramente diverso) rispetto a Milano dove la cifra annua per 100 abitanti è di 49.337 euro. Per comunicazione e rappresentanza, invece, nonostante le spese ingenti per manifestazioni come gli "Stati generali della città" (mezzo milione di euro a carico del Comune) o la "Notte Tricolore" (200mila euro) o, ancora, "Roma si mette in luce" (altri 200mila euro), la capitale rispetto agli altri capoluoghi italiani è al 48esimo posto con 754 euro all'anno per cento abitanti, decisamente dietro Siena (prima con 4.819 euro) e Milano (1.099) ma davanti a Palermo, Torino e Genova. Roma si attesta, invece, al sesto posto nelle spese per "equipaggiamento e vestiario" (con 228 euro all'anno per 100 abitanti) e per la manutenzione ordinaria di immobili e auto (5.488 euro). Su alcune di queste voci, il Campidoglio si è già impegnato in un'operazione di risparmio: la scorsa settimana, al commissario per la spending review, Enrico Bondi, il sindaco Gianni Alemanno ha mostrato i tagli già effettuati per cancelleria, arredi, noleggio autovetture e ha promesso un intervento sugli affitti di immobili e sulle utenze. Nel bilancio, inoltre, è prevista una riduzione delle consulenze la cui spesa non potrà superare il 20% di quella messa a budget nel 2009. Per ora sono solo impegni e intanto l'opposizione insiste: "È necessario mettere in campo una seria politica di tagli agli sprechi - afferma il vicecapogruppo del Pd in Campidoglio, Fabrizio Panecaldo - per questo nel bilancio presenteremo una mozione già proposta un anno fa che punta a una riduzione di circa 10 milioni di euro sulla spesa per le consulenze". 
Lo spread si impenna. L'inflazione cresce. Il tasso del mutuo aumenta e le rate soffocano i piccoli risparmiatori. La capacità di acquisto diminuisce, la crisi imperversa, ma al rito della monetina non si rinuncia. Nonostante le difficoltà in cui naviga l'economia globale, sono sempre di più i turisti italiani e stranieri che davanti alla Fontana di Trevi non resistono al fascino del lancio propiziatorio di qualche spicciolo. Complice la delibera della giunta capitolina che punisce con l'arresto chi viene colto in flagrante mentre tenta di rubare le monetine dalla vasca, negli ultimi mesi la somma "pescata" dalla Fontana di Trevi è in netto aumento. Lo dimostrano i dati della Caritas, i cui volontari ogni settimana raccolgono i soldi donati dai turisti che, come recita la leggenda, con quel lancio propiziatorio sperano di tornare a Roma. Sebbene non sia possibile fare un raffronto, mese per mese, dell'incasso degli ultimi tre anni, il dato totale mostra segni di impennata. "A rendere difficile il calcolo mensile - spiegano dalla Caritas - è il fatto che nella vasca della fontana non vengono gettati solo euro, ma anche monete straniere che vengono cambiate in banca in periodi successivi". La cifra mensile, dunque, prende in considerazione solo la somma degli spiccioli di euro e non risulta veritiera. "L'incasso e il peso totale delle monete raccolte - proseguono dalla Caritas - danno invece una fotografia reale della situazione, dimostrando un aumento dei soldi gettati e raccolti". Nel 2010 l'incasso complessivo è stato di 838mila euro, cifra che nell'anno successivo è cresciuta di oltre centomila euro, attestandosi, a fine 2011, sui 951mila euro. Effetto, per l'appunto, della delibera capitolina che dall'aprile scorso punisce i ladri di monetine con l'arresto. Diminuendo i furti, quindi, cresce l'incasso. Nei sei mesi del 2012 (da gennaio a giugno) la cifra raccolta è stata di 540mila euro, dato in crescita rispetto al totale degli anni precedenti. Il raffronto può essere fatto anche rispetto al peso totale delle monete raccolte. Nel primo trimestre del 2010 i chili di spiccioli trovati nella fontana sono stata 5.117, mentre nel 2011 sono scesi a 4.856. Da gennaio a marzo di quest'anno, invece, la cifra è salita a 6.457 chili di monetine raccolte. In totale, nel 2010 i sacchi della Caritas sono stati riempiti con 26.445 chili di monetine, peso che nel 2011 è stato di 29.183 chili. Nei primi sei mesi del 2012, da gennaio a giugno, il peso totale degli spiccioli raccolti si è attestato sui 17.395 chili. Numero che, considerando i turisti che visitano la Capitale nel periodo estivo, è destinato a crescere ulteriormente. 
Non c'è pace per la metro B. Ieri pomeriggio un nuovo black out ha fermato per 7 minuti la linea che collega Laurentina a Rebibbia e Conca D'Oro. L'interruzione di energia elettrica da parte della società distributrice ha bloccato dalle 17.20 alle 17.27 le linee B e B1. Secondo l'Atac, nonostante il rallentamento, gli effetti sul traffico sono stati scarsi e non c'è stata nessuna conseguenza significativa per i passeggeri. LO SPECIALE SULLA METRO B Quello di ieri è solo l'ultimo dei problemi che si stanno verificando sulla tratta nelle ultime settimane. Sabato mattina la mancanza di elettricità aveva messo in tilt tutta la linea, fermando il passaggio dei treni per oltre mezz'ora. Il blocco era stato causato da un ingente furto di rame alla stazione di San Paolo e tra Marconi ed Eur Fermi. Argomenti romametrob 
PALMI - Favoreggiamento aggravato dalle modalità mafiose nei confronti di presunti affiliati alla cosca Pesce di Rosarno.  Questa l'accusa per Rosa Stagnitti, di Taurianova, ex concorrente della quinta edizione Grande fratello. La donna ha scoperto di essere indagata quando si è presentata in aula, davanti al tribunale di Palmi, per deporre nel processo alla cosca, chiamata dalla difesa di Antonino "testuni" Pesce, ritenuto il capo dell'associazione. Non appena si è seduta sul banco dei testimoni, il pm della Dda di Reggio Calabria, Alessandra Cerreti, ha informato il tribunale che Rosa Stagnitti è iscritta nel registro degli indagati. Il presidente ha quindi nominato un avvocato d'ufficio ed ha informato l'ex concorrente del Grande fratello che poteva avvalersi della facoltà di non rispondere, essendo indagata in un procedimento connesso. E questa è stata la scelta della donna, che si è subito consultata con il legale. Rosa Stagnitti, che gestisce un'attività commerciale a Taurianova, ha partecipato alla quinta edizione del Grande fratello insieme al marito, Alfio Dessì. 
