
Lo potete definire come volete, quest'anno che si chiude: l'anno della crisi, quello dei tecnici, l'anno di Obama. In America però le associazioni che riuniscono le donne militari non hanno dubbi: il 2012 è stato il loro anno. I perché di tante certezze sono presto detti. Negli ultimi dieci anni le donne in uniforme negli Stati Uniti hanno vissuto una sfida dopo l'altra: le hanno combattute tutte, l'una dietro l'altra, al prezzo di sacrifici, vendette e spesso anche di sangue. Nell'anno che si sta chiudendo, mai come prima finora, i nodi sono arrivati al pettine: e su qualche battaglia si può scrivere la parola victory, vittoria, a significare che la partita è chiusa o almeno è a buon punto. Si legge in questa maniera la decisione di quattro ufficiali donne dei Marines di sfidare, ed è la prima volta, le loro gerarchie interne, facendo causa al Pentagono per ottenere il riconoscimento di quello che hanno fatto negli ultimi dieci anni, combattere in prima linea con addosso l'uniforme degli Stati Uniti d'America. "Succede da anni, sempre di più da quando siamo andati in Afghanistan e in Iraq, anche se sulla carta è scritto che le donne in prima linea non devono combattere. Avviene: quindi deve essere riconosciuto. Vogliamo i benefici economici e di carriera legati al fatto di essere state parti attive della prima linea", mi ha detto una delle quattro, il tenente Coleen Farrell quando le ho parlato, qualche settimana fa. SCOPRI LA PRIMA PAGINA DI RSERA Poi ci sono i numeri: quelli pubblicati nei giorni scorsi dimostrano che i casi di abusi nelle accademie militari americane sono cresciuti del 23% in un solo anno, 80 denunce contro le 65 del 2011 (erano 42 nel 2006, quando il fenomeno ha cominciato ad essere mappato). Pessima notizia, direte voi: ottima invece, ribattono le associazioni che rappresentano i militari donna, perché questo dimostra che le soldatesse hanno trovato la forza di parlare, di denunciare e che comincia a funzionare la politica di nessuna tolleranza contro le molestie, avviata negli anni scorsi dal Pentagono. Il problema resta, ma almeno si cerca di far qualcosa. Nella stessa maniera si può leggere la notizia che l'esercito ha finalmente ascoltato le lamentele di migliaia delle sue donne e messo a punto un giubbotto anti-proiettile specificamente pensato per i soldati donna. Se pensate che la questione sia secondaria, è evidente che non avete mai provato uno dei giubbotti standard (leggi: da uomo). Troppo lunghi e troppo larghi per l'85% delle donne, lasciano il corpo scoperto e dunque vulnerabile. Per niente modellati sul seno, sono scomodi da indossare e dolorosi da portare a lungo: ben venga dunque, anche questa innovazione. E auguri di buon anno a tutte quelle che si battono perché il loro essere donna venga riconosciuto: comprese le soldatesse in divisa. Twitter @francescacaferr 
Lisa Jackson, responsabile della Environmental Protection Agency (Epa), il ministero dell' ambiente degli Stati Uniti, ha annunciato ufficialmente che nelle prossime settimane lascerà l'incarico, in cui negli ultimi quattro anni è riuscita ad ottenere l'approvazione di severe norme contro l'inquinamento, ma ha anche dovuto far fronte ad aspri attacchi da parte dei repubblicani in Congresso. Un 'addio' annunciato già da tempo che ora implica però un altro 'cambio' nella squadra di Obama. "Sono pronta nella mia vita privata a nuove sfide, a trascorrere del tempo con la mia famiglia e a nuove opportunità per fare la differenza", ha affermato in un comunicato, in cui si dice inoltre convinta che, nel momento in cui lascia, "la nave è in rotta nella giusta direzione". Durante il suo mandato, la Epa ha per la prima volta stabilito che il diossido di carbonio è un agente inquinante pericoloso per la salute umana e le cui emissioni devono essere regolate, e ha inoltre emesso un gran numero di norme per limitare i gas di scarico delle auto responsabili dell'effetto serra, e contro il mercurio e altre sostanze tossiche prodotte dalle centrali elettriche, nonchè più severi limiti ai fumi e fuliggini industriali. Una politica che, scrive il Washington Port, ha portato numerosi parlamentari repubblicani e uomini d'affari a sostenere che Lisa Jackson ha condotto una "una guerra al carbone". In una nota diffusa dalla Casa Bianca, il presidente Barack Obama l'ha ringraziata per il suo impegno contro l'inquinamento ambientale e i cambiamenti climatici e ha affermato che "Lisa Jackson ha mostrato un'incrollabile impegno per la salute delle nostre famiglie. Sotto la sua leadership, l'Epa ha compiuto passi importanti per proteggere l'aria che respiriamo e l'acqua che beviamo" e ha stabilito per la prima volta "lo standard nazionale contro il nocivo inquinamento da mercurio" e ha "intrapreso importanti azioni contro i cambiamenti climatici". Non è al momento chiaro quale sarà ora l'agenda dell'Epa nel secondo mandato di Obama, ma le misure intraprese finora dalla sua amministrazione contro i cambiamenti climatici vengono considerate inadeguate da molti ambientalisti, che hanno peraltro condannato il fatto che l'argomento è stato pressochè ignorato durante la campagna elettorale per le elezioni del 6 novembre scorso. Nell'ambito della rimodulazione della squadra di governo di Obama - per cui il senatore John Kerry ha già preso il posto di Hillary Clinton alla guida del Dipartimento di Stato e sono attesi cambi della guardia anche al ministero del tesoro e al Pentagono - le dimissioni di Lisa Jackson non giungono come una sorpresa. Fino ad ora, il presidente non ha dato indicazioni su chi intende nominare al suo posto. Alcune fonti affermano che in cima alla lista c'é Robert Perciasepe, attuale numero due della stessa Epa, ma anche Kathleen McGinty, ex capo del Dipartimento per la protezione dell'ambiente della Pennsylvania e collaboratrice di al Gore nei temi in cui era l'ex vicepresidente era ancora senatore, prima di arrivare alla Casa Bianca. 
Repubblica e l’Espresso presentano CAPIRE L’ECONOMIA, una collana di 23 DVD, realizzata in collaborazione con Affari e Finanza, in cui grandi esperti (tra cui 5 premi Nobel) raccontano in modo chiaro ma autorevole i grandi temi dell’economia. Dall’evoluzione dell’economia italiana al funzionamento del mercato del lavoro, dalle regole della politica fiscale alla globalizzazione, dai meccanismi della Borsa alla politica economica europea: uno strumento indispensabile per capire, grazie alla guida di grandi esperti, come funziona il mondo che ci circonda. Ogni DVD contiene anche il file mp3 con l’audio dell’intervento ed è accompagnato da un libretto curato da Eugenio Occorsio. Il 1° DVD Valerio Castronovo racconta L’evoluzione del capitalismo dal Settecento a oggi sarà in edicola dal 28 dicembre con Repubblica e L’Espresso a solo 1 euro in più. I successivi DVD saranno in vendita ogni venerdì  con Repubblica e L’Espresso al prezzo incrementale di 7 euro. 
Quattro anni di reclusione al preside del Convitto nazionale Livio Bearzi, assoluzione per l'altro imputato, il dirigente provinciale Paolo Mazzotta. Questa la sentenza pronunciata alle 22 dal giudice Giuseppe Grieco nell'ambito del processo per il crollo del Convitto de L'Aquila nella notte del terremoto del 6 aprile 2009 e in cui persero la vita tre minorenni. Nel crollo rimasero uccisi Luigi Cellini, 15 anni, di Trasacco (L'Aquila) e due stranieri, Ondreiy Nouzovsky (17) e Marta Zelena (16). Atri due ragazzi rimasero feriti. Al momento del pronunciamento del giudice l'imputato assolto Mazzotta è scoppiato in lacrime abbracciando il padre Antonio, avvocato che lo ha difeso nel corso del procedimento. I pm Fabio Picuti e Roberta D'Avolio avevano chiesto la condanna a quattro anni di reclusione per entrambi gli imputati. Il giudice ha condannato Bearzi anche all'interdizione per cinque anni dai pubblici uffici oltre al pagamento delle parti civili disponendo una provvisionale di 200 mila euro. Il preside e il dirigente della Provincia (ente che gestisce alcune strutture scolastiche) erano imputati di omicidio colposo e lesioni colpose. Il preside non avrebbe mai sottoposto la vecchia struttura ai restauri. Inoltre non sarebbe mai stato redatto un piano per la sicurezza. A Mazzotta erano mosse contestazioni simili. Tra le accuse al preside la mancata evacuazione dell'edificio dopo le prime scosse precedenti quella, tragica, delle 3.33 di notte. L'edificio era stato realizzato oltre un secolo fa. 
ROMA - Edinson Cavani senza calcio non sa stare. L'attaccante uruguaiano del Napoli è stato protagonista di un'amichevole giocata nella sua Salto, la città uruguaiana dove è nato il 14 febbraio del 1987. "E' sempre bello essere ricevuti con tanto affetto - ha dichiarato il "Matador" a "Diario Salto" -, per me essere qui vuol dire restituire una parte di tutto quello che la gente ha fatto per me". Proprio oggi il presidente del Napoli, Aurelio De Laurentiis, ha rivelato di aver rifiutato un'offerta di 55 milioni per il suo fuoriclasse. "Non cambia nulla per me, è il risultato dei tanti anni di lavoro e del fatto che ho sempre dato il massimo - ha spiegato Cavani -. Per me gli obiettivi del 2013 restano gli stessi, ovvero cercare di arrivare fino in fondo e con le migliori chance di successo in ogni competizione". Cavani ha parlato anche della "Celeste" e della corsa ai Mondiali del 2014. "E' inutile parlare di qualificazione, per adesso concentriamoci solo sul prossimo impegno contro il Paraguay", ha concluso il bomber del Napoli. DISAVVENTURA PER INSIGNE - Brutta disavventura questa mattina per Lorenzo Insigne. L'attaccante del Napoli voleva subito riprendere confidenza con gli allenamenti e si è recato allo stadio Pasquale Ianniello di Frattamaggiore, dove risiede con la famiglia, per una seduta atletica supplementare. La sorpresa (negativa)  - però -  è dietro l'angolo. Il custode gli chiede se è provvisto dell'autorizzazione per usufruire dell'impianto che l'attaccante non ha. A quel punto, l'inserviente lo mette in contatto con il Sindaco, Francesco Russo, per risolvere la questione. La telefonata è concitata, Insigne è infastidito e preferisce andar via. La ricostruzione è affidata al primo cittadino di Frattamaggiore, piccolo comune a nord di Napoli: "In estate, dopo l'esperienza al Pescara - spiega Russo - diedi ad Insigne il permesso di utilizzare lo stadio per i suoi allenamenti per circa un mese e naturalmente gratis, mentre gli altri cittadini devono pagare una quota per usufruire della nostra struttura. L'inserviente ha solo fatto il suo dovere e ha sorvegliato l'accesso allo stadio che è un vero gioiellino. Ho parlato con Insigne, gli ho spiegato che non c'erano problemi e che l'avrei autorizzato verbalmente. Lui è apparso infastidito e risentito. Mi dispiace molto per la sua reazione, se è così suscettibile, gli chiedo scusa, ma un campione deve capire che esistono regole da rispettare  quando si gestiscono beni che appartengono alla collettività". Insigne si consolerà presto: il 31 dicembre sposerà Jenny, la fidanzata che ad aprile lo renderà padre di un maschietto. Leggi i commenti I commenti dei lettori 
Il presidente Abete è sensazionale. Bisogna ammetterlo, arrendersi all'evidenza: sen-sa-zio-na-le. Fa un'intervista di fine anno, nella quale esalta i risultati delle nazionali (sottintendendo: ne sono il presidente, il merito è pure mio) si rammarica del caso scommesse che ha fatto barcollare il sistema (sottintendendo: colpa dei calciatori infedeli e bari, io che c'entro?), biasima la politica sulla mancata legge per gli stadi (sottintendendo: che ci posso fare io se non l'hanno approvata? Penserete mica che la Figc conti qualcosa nel Paese?), liquida l'idea di una serie A a 18 squadre (dicendo proprio: siamo forse meno importanti dell'Inghilterra, che ne ha 20 pure lei?) e infine si prende la soddisfazione di sistemare Andrea Agnelli, che aveva avuto l'impudenza di metterne in discussione l'efficienza: "Nel calcio non basta criticare, bisogna poi avere la capacità di cambiare". Questa clamorosa dichiarazione diventa così la frase dell'anno del 2012 di Abete, non si sa se programmatica in vista della nuova candidatura a presidente Figc o consuntiva di quanto fatto negli anni di potere già esercitato. Soffermandoci su questa seconda ipotesi, il cambiamento-Abete, in effetti, è sotto gli occhi di tutti: lui che era già in Figc quando a sua insaputa quelli di Calciopoli si mangiavano il calcio, l'ha guidata dal dopo mondiale in Germania in poi. I risultati sportivi di quest'anno gli fanno gonfiare il petto, con il secondo posto europeo. Dopo l'ultimo posto ai mondiali sudafricani Abete spese invece parole amare per dire che non si poteva certo imputare a lui il fallimento lippiano. Sintesi: se si vince è merito della Figc, se si perde è colpa del ct. Sul fronte extrasportivo, invece, Abete si è segnalato per la gestione delle scorie di Calciopoli, che ha portato alla temeraria decisione di non fare né decidere nulla, con conseguenze quali l'eterna condanna del calcio intero a restare ancorato a quel lido puzzolente, oltre a una causa di 443 milioni intentata dalla Juventus per danni. Altrettanto palesi i risultati politici internazionali: due-candidature-due prodotte dalla sua Figc per organizzare gli europei di calcio, una finita con un secondo posto dietro Ucraina e Polonia, l'altra con un terzo posto su tre: l'emergente Turchia aveva evidentemente più titoli per sfidare la Francia, poi vincitrice della contesa. Quindi Abete si è dovuto occupare della gestione del nuovo scandalo, anche questo esploso a sua insaputa, stavolta di presidente, con decine di giocatori di ogni serie impegnati a comprare e vendere partite agli scommettitori di mezzo mondo, da Milano a Singapore. Il presidente ha risposto alla crisi dando mandato a Palazzi di aprire e chiudere fascicoli all'impazzata, in modo talmente frenetico da creare due o tre binari diversi nella gestione dei processi, alcuni già fatti, altri in corso, altri da vedere più in là: quando? Come? Perché? Non si sa. In conclusione, la capacità di cambiare il calcio di cui parla il presidente va senz'altro letta nel robusto programma riformista presentato alla vigilia della sua prima elezione e ora ritoccato in vista dell'imminente ricandidatura. Tutti possono studiarlo e prenderlo ad esempio di come un dirigente sportivo possa difendere il prestigio dell'istituzione che rappresenta, tramutando le idee in fatti. Perché essendo vuota la casella delle prime, quella dei secondi ne sarà in effetti specchio felice e fedele: una indiscutibile promessa mantenuta. 
