La Juventus non ha perso l'occasione per riportarsi a due punti dalla vetta, nonostante le difficoltà della partita contro il Napoli. La risposta è arrivata forte: la Juve c' é ed è tosta. Può contare su tante alternative, Bonucci e Barzagli sono diventati una garanzia. La bravura di Conte nel gestire tanti uomini e trovare soluzioni diverse e vincenti: lo ha fatto cambiando incorsa contro l'Inter, e ricambiando tutto contro il Napoli. La partita di Vidal è poi da annoverare tra le più belle per la grande quantità e qualità. Quel dribbling e quel gol andavano bene nei primi minuti della partita, sono sorprenderti dopo un'ora di corse e botte. E Vidal è la foto della Juventus, tutti stanno bene, ci credono, sono umili e hanno saputo soffrire quando la partita sembrava difficile. Io credo che la lotta scudetto sarà aperta sino alla fine: la Juve non molla e rischia di vincerle. E poi vedremo come uscirà il Milan dalla sfida di Champions League contro il Barcellona: sabato avrà una sfida importante e difficile perchè la Fiorentina non può perdere punti. Il momento del Milan è uno dei più belli ma anche dei più pesanti che uno sportivo possa vivere. Deve eliminare il Barcellona e continuare a vincere in campionato per puntare allo scudetto, ma per fare questo c'è bisogno dei grandi giocatori e delle loro prestazioni. Il Milan finora è stato sfortunato perché alle assenze di Cassano, Gattuso e Seedorf s'è aggiunta anche quella di Thiago Silva. Allora è il momento di chiedere a quelli rimasti di dare il meglio: Ibrahimovic, Ambrosini, Robinho e Mexes. Ibra a Catania è stato importante perché è stato protagonista nel gol di Robinho, però la squadra avrebbe bisogno di lui come è successo con la Roma, lo svedese dovrebbe prendere per mano i compagni, trascinarli e aiutarli a superare i momenti di difficoltà. Invece, come è accaduto anche contro i blaugrana, la prestazione di Bonera, Ambrosini, Nocerino non manca mai. Ma a Catania il Milan, come con la Juve, è stato penalizzato ancora una volta per un gol non visto. Servono i giudici di porta, non si può più rimandare: perché dobbiamo sentire ancora Allegri dire "difficile da vedere ma era gol"? Per un giudice di porta non sarebbe stato difficile accorgersene. Sta diventando una vergogna: la Fifa deve fare una deroga al regolamento e alle procedure. Si dovrebbe stabilire di mettere i giudici per tutte le giornate che rimangono. Così è una cosa fuori dal mondo. 
Pino Daniele ha voglia di libertà. L'ha sempre avuta in realtà e questa voglia lo ha guidato, in barba alle mode, alle tendenze e qualche volta anche alle classifiche, verso il cuore della musica, nel bene e nel male. Per amore della sua libertà adesso ha lasciato anche le major discografiche e ha aperto una sua etichetta, la Blue Drag e con questa piccola casa discografica indipendente ha deciso di affrontare un mercato musicale in enorme cambiamento con un nuovo lavoro, un album intitolato "La grande madre", con il quale si appresta ad andare in tour per tutta l'Italia, passando ovviamente per Roma, una prima volta il prossimo 6 aprile, una seconda volta il 15. È stata una decisione presa per continuare il suo percorso, per produrre la sua musica e per avere la libertà di poterlo fare: "Il presidente della casa discografica sono io e quindi nell'artista Pino Daniele ci credo", ha detto con allegra ironia. Ed è con questa rinnovata voglia di musica, che Daniele si appresta a proporre dal vivo, come ha sempre fatto, la sua musica. Lui è ancora il "chitarrista che canta" che il pubblico ha imparato ad amare molti anni fa, un musicista che nonostante ne abbia viste di tutti i colori, "ha voglia di sperimentare, un musicista che ha dentro di sé l'America, il rock, il jazz newyorkese e la canzone partenopea, il blues con le sonorità anni Settanta e Ottanta, che scrive in napoletano, italiano o inglese". È stato sempre così, fin da quando alla fine degli anni Settanta ha iniziato a proporre al pubblico la sua idea di canzone, in bilico tra la terra delle sue radici e la terra promessa dei suoi sogni. Era in bilico tra un mondo e l'altro e questo suo essere "nero a metà" gli ha permesso non solo di scrivere canzoni che oggi fanno parte della storia della nostra canzone, ma anche di muoversi con intelligente saggezza tra la popolarità e la ricerca. "In Italia oggi mi capita spesso di sentirmi pesce fuor d'acqua, non mi ritrovo in molti cambiamenti dei media e dello spettacolo. Non posso pensare di cominciare a scrivere musica per i telefonini o per le radio: non so neanche se qualcuno programmerà mai il mio nuovo singolo Melodramma. È una situazione in cui mi muovo con difficoltà, ma mi piace affrontare le sfide". E una sfida è sicuramente questo suo nuovo tour, che lo vede in scena accanto a una band di grandissima qualità, composta da Omar Hakim alla batteria, Rachel Z al piano, Solomon Dorsey al basso e dall'ottimo Gianluca Podio alle tastiere, tutti pronti a seguire Daniele nelle strade del rock latino, del pop italiano, della musica afrocubana, come del blues, del funk e di molto altro ancora, tutto quello che fa parte dello straordinario universo di un musicista che ha attraversato per più di trent'anni il mondo dei suoni, seguendo soltanto il suo istinto, nel bene e nel male e che dal vivo ha sempre dato il meglio di sé. 

CATANIA - "Non commento mai le decisioni arbitrali, credo che ognuno possa giudicare guardando le immagini". Vincenzo Montella va via in dribbling ai giornalisti e non commenta gli episodi arbitrali di Catania-Milan. "È una linea di condotta che ho adottato da quando ho iniziato la mia carriera da tecnico e spero di riuscire a continuare così durante gli anni: dire la mia non aggiungerebbe nulla a quello che accade". PARTITA DIVERTENTE  - Con la salvezza già in tasca, il Catania continua a giocare bene. "Da domenica scorsa ci siamo posti un obiettivo nuovo: con l'ambizione ci si comporta in maniera adeguata anche fuori dal campo. È stata una partita bellissima, divertente: dopo un bel quarto d'ora nostro è uscito bene il Milan, nella ripresa il copione è stato simile. Nei primi 20 minuti del secondo tempo la squadra aveva una grande fluidità di manovra, nel finale abbiamo sofferto la forza fisica avversaria". NON CHIUDO ALLA LAZIO  - Il tecnico rimane uno dei nomi caldi del mercato allenatori. "Non ho avuto nessun contatto con altri club  -  rivela Montella  -  anche se chiaramente mi fanno piacere i complimenti. Penso sia giusto in questo momento dare meriti all'intero gruppo di lavoro: dalla società allo staff fino ai giocatori, che rispondono sempre presente. La Lazio? Non cancello il mio passato romanista e so che il mio passaggio sarebbe complicato ma non amo fare proclami: nella vita può sempre succedere di tutto, preferisco non espormi in maniera definitiva". Leggi i commenti I commenti dei lettori 
GENOVA - Una nave del gruppo Carnival, che controlla la Costa Crociere, la Triumph, è stata posta sotto sequestro oggi dal Tribunale del Texas, mentre era in procinto di partire dal porto di Galveston, dopo la denuncia del figlio di una passeggera della Costa Concordia morta nella tragedia del Giglio. La giustizia americana ha chiesto di potere visionare la scatola nera della nave finita sugli scogli all'Isola del Giglio. Il sequestro è stato chiesto come misura cautelativa a tutela del risarcimento. Su richiesta dei legali americani dei parenti di una donna tedesca morta nel naufragio, il tribunale americano ha mandato la polizia a mettere i sigilli sul ponte della Carnival Triumph ormeggiata nel porto di Galveston. Con grande sorpresa di centinaia di passeggeri, dell'equipaggio e del comandante, ormai pronti a salpare, i poliziotti sono saliti a bordo intorno alle 8.30 americane (le 15.30 in Italia) e hanno notificato l'atto di sequestro su mandato del giudice della Divisione di Galveston della Corte Distrettuale americana. Secondo la giustizia americana, dice lo studio dell'avvocato John Arthur Eaves, che ha promosso la causa, la Carnival "potrà pagare una cauzione di 10 milioni di dollari al Tribunale del Texas per dissequestrare la nave, cifra che costituirà un fondo di garanzia per la vittima ricorrente, oppure raggiungere un accordo direttamente con i legali della famiglia tedesca". "Il magistrato texano - ha riferito in Italia un portavoce dell'avvocato Eaves - ha sposato la tesi secondo cui la morte della cittadina tedesca è da attribuire al mancato rispetto delle norme e delle procedure di sicurezza a bordo della Costa Concordia, a causa del mancato esercizio dell' opportuno dovere di controllo da parte di Carnival". "Il congruo risarcimento cui la famiglia avrà diritto giustifica, pertanto - dice ancora l'avvocato -, la richiesta avanzata dai legali di un sequestro cautelativo". Dagli Usa, il gruppo Carnival Cruise si dice "dispiaciuto per quanto accaduto" e assicura i passeggeri in partenza dal Golfo del Messico che "i nostri studi legali stanno cercando di risolvere la questione". "Siamo fiduciosi - si legge in una nota della società - che la nave possa partire oggi". La scatola nera . Non poca sorpresa ha suscitato, negli ambienti dell'inchiesta sul naufragio della Costa Concordia, l'iniziativa del tribunale del Texas, ma le perplessità maggiori riguardano la richiesta del giudice della Divisione di Galveston della Corte distrettuale americana di poter visionare la scatola nera della Concordia. È stato infatti fatto osservare che è già in corso la fase di incidente probatorio, incentrato proprio sui dispositivi di registrazione di bordo della nave nell'ambito dell'inchiesta penale che vede indagato il comandante Francesco Schettino, altri ufficiali di bordo e alcuni dirigenti della compagnia Costa e che, eventualmente, tale richiesta potrebbe essere essere valutata solo dopo la conclusione dell'incidente probatorio. All'incidente probatorio, oltre ai periti del gip, partecipano anche i periti indicati dalla difesa degli indagati e dalle parti civili tra le quali proprio i passeggeri della Concordia che si sono costituiti in giudizio 
ROMA - Dura replica da Twitter dell'ex segretario del Pd Veltroni a Massimo Calearo, l'imprenditore che volle candidare in Parlamento nel 2006. "Vedo che mi si chiede di scusarmi per la candidatura. Ebbene, Calearo ha mostrato di essere una persona orrenda. Quando il Pd, all'unanimità, lo candidò sembrava diverso. La politica fa perdere la testa a molta gente. Come dimostrano molti altri casi anche peggiori di quelle frasi. Ieri, alla Zanzara su Radio24, il parlamentare aveva pronunciato frasi choc: "Dall'inizio dell'anno alla Camera sono andato solo tre volte, anche per motivi familiari. Rimango a casa a fare l'imprenditore, invece che andare a premere un pulsante. Non serve a niente. Anzi, credo che da questo momento fino alla fine della legislatura non ci andrò più. E' usurante andare alla Camera solo a premere un pulsante. Dimissioni? No, perchè al posto mio entrerebbe uno del Pd molto di sinistra, un filo-castrista". E ancora: "Con lo stipendio da parlamentare pago il mutuo della casa che ho comprato, 12mila euro al mese di mutuo. E' una casa molto grande...". Da Calearo erano arrivate anche parole offensive nei confronti degli omosessuali: "Due gay che si baciano? Mi fa schifo, lo facciano a casa loro. Mi giro dall'altra parte. Io sono normale e mi piacciono le donne". Leggi i commenti I commenti dei lettori 
CATANIA - "Tanti parlano quando dovrebbero stare zitti". Massimiliano Allegri è furente al fischio finale di Catania-Milan. "Quello di Robinho è gol, anche se difficile da vedere, stamattina ho letto nuovamente delle dichiarazioni che non mi sono piaciute. Marotta dovrebbe stare zitto visto che continua a lamentarsi: il gol di Muntari da solo vale tutta una stagione. Nelle quattro  gare equilibrate dell'anno abbiamo subito quattro decisioni a sfavore: stasera, con la Juventus, a Firenze, a Roma con la Lazio. Sono cose che pesano in un campionato. Noi non parliamo mai, non facciamo polemica e dall'altra parte si continua a tirare in mezzo la classe arbitrale: a questo punto iniziamo anche noi. A me dispiace - conclude Allegri in riferimento alla direzione di gara del match di Catania - perché stasera ritengo che Bergonzi abbia arbitrato un'ottima partita". BRUTTO AVVIO DI RIPRESA - Il tecnico rossonero parla anche dei difetti riscontrati nella sua squadra. "Siamo entrati molli dopo l'intervallo e non dovevamo farlo: abbiamo smesso di giocare, forse per stanchezza e sicuramente per la foga del Catania, di sicuro dovevamo fare meglio. Ci siamo ripresi dopo il loro gol, senza riuscire a vincere. Oggi i tre punti sarebbero stati importanti e conoscevamo le insidie di questa gara, loro giocano molto bene: al momento abbiamo allungato di una lunghezza sulla Juventus, aspettando la partita di domani". GALLIANI: "E' LA SECONDA VOLTA..." - "Ho poco da dire, non commento mai gli arbitraggi, prendo atto che è la seconda volta che la palla supera la linea, da regolamento sarebbe gol, ma non per noi. Capisco gli arbitri, capisco gli assistenti che sbagliano i fuorigioco, non capisco perché il Milan segna due gol che varcano la linea e non vengono assegnati. In altre partite noto che sono bravissimi a vederli, siamo molto sfortunati, speriamo che questa sfortuna finisca e speriamo che questi episodi non alterino il risultato finale di questo campionato". Così Adriano Galliani, ai microfoni di "Milan Channel", secondo quanto pubblicato da Milannews.it. IL SITO ROSSONERO: "INACCETTABILE" - Sull'home page del sito ufficiale del Milan viene pubblicata la foto che mostra la palla calciata da Robinho superare interamente la linea della porta difesa da Carrizo prima che venga ricacciata fuori. Solo un commento, a lettere maiuscole: "inaccettabile!". ANTONINI: "QUALCOSA NON VA..." -  Anche Luca Antonini sottolinea, che sono gli errori arbitrali ad avere determinato il risultato: "Non si tratta di alzare la voce ma di far valere le nostre ragioni - ha detto Antonini a Sky - Non ci sono stati dati quattro punti e questo ci fa molto arrabbiare". Il difensoer parla del gol non dato Robinho: "Se giochiamo per vincere il campionato, facciamo i gol ma non ce li convalidano, allora qualcosa non va... Non si capisce come non abbiano visto, così si butta all'aria tutto il nostro lavoro". BOATENG: "INCREDIBILE" - "Incredibile...". Questo l'unico commento di Kevin Prince Boateng, sul suo profilo Twitter. Facile immaginare che il riferimento del centrocampista ghanese sia al gol non convalidato a Robinho. AQUILANI: "PENALIZZATI ANCORA UNA VOLTA" - "Purtroppo sapevamo che era un campo e una squadra difficile da affrontare. C'è stato ancora un gol non dato che era regolare, ma un pareggio qui non è da buttar via". Alberto Aquilani parla degli errori arbitrali ma pensa anche al Barcellona: "Anche i fuorigioco inesistenti? E' successo purtroppo, speriamo stiano più attenti per le prossime partite. Il Catania è uscito bene nella ripresa mentre noi eravamo a ritmi bassi, però poi abbiamo avuto tante occasioni e come ripeto non è un pari da buttar via. Barcellona? Ce l'andiamo a giocare, la gara di andata ci ha dimostrato che non c'è tanta differenza". Leggi i commenti I commenti dei lettori 
