Battesimo elettorale e bagno di folla, oltre mille persone, per Toti Lombardo, figlio del presidente dimissionario della Regione siciliana Raffaele, candidato all'Ars nelle elezioni regionali del 28 ottobre per il partito dei siciliani (ex Mpa) a sostegno della lista Miccichè Presidente, alla presentazione della sua candidatura nel cinema Odeon, a Catania. Accanto al padre Raffaele, fondatore del Mpa, e allo zio-deputato Angelo, e perfino alla nonna, Lombardo jr ha stretto mani, ha abbracciato i supporter e ha fatto il suo primo discorso davanti a un grande pubblico. "Sarà un momento di rottura nel solco della continuità - ha detto - Non chiederemo rivoluzioni, ma solo riforme". "Mio padre voleva questa candidatura, mamma no - ha aggiunto - Alla fine abbiano trovato l'unità. Le famiglie vere si ritrovano sempre nelle scelte importanti. E questa candidatura lo è". VIDEO / Lombardo junior debutta a Catania "Faccio a mio nipote tanti auguri - ha detto Angelo Lombardo - anche perchè oggi per entrare in politica ci vuole molto coraggio, soprattutto in Sicilia". "E' un ragazzo eccezionale - ha aggiunto - e spero che abbia più fortuna e che riesca a mettere al servizio dei siciliani l'impegno che ha già messo nel passato nel suo mondo giovanile". "Sono venuto qui - ha concluso Angelo Lombardo - perchè è mio nipote, per sostenerlo con affetto. Abbiamo tanti candidati in questo movimento, sostengo lui come sostengo tanti altri". "I giornalisti mi chiedono se sono trota o tonno: ma sono un ragazzo non sono un pesce. Ma a chi giova il fatto che i giornalisti mi facciano queste domande? Giova a disinformare l'elettore, a farlo diventare servo e cieco". Debutta così dal palco Lombardo junior, che ha poi parlato di antipolitica: "Noi - ha detto - ci troviamo in questo momento storico che non è semplice, ma non è colpa nostra, ma di persone che non fanno politica e noi butteremo fuori queste persone a pedate". "La politica serve - ha proseguito - ma deve essere una politica nuova, una politica che si riesca a riformare e riesca ad essere tra la gente". "In questi giorni - ha continuato - incontro molte persone che mi confidano i loro problemi, i loro sogni. Io non sono qui per essere rappresentato in una bandierina, per essere io stesso una bandierina ma per essere la bandiera di un territorio che cerca riscatto, che cerca la verità, perchè i giovani vogliono la verità su chi ha ucciso Falcone e Borsellino, verità che è stata negata". "Se una lotta alla mafia è stata fatta - ha concluso - è quella degli anni del governo di mio padre, non quella delle chiacchiere e dei salotti che in Sicilia non ha portato a nulla". 
Gode la Virtus, che mata Milano rompendo un tabù che  durava da sei partite, e dal 2008. E che si prende il piatto ricco, la testa della  classifica e lo scalpo della superfavorita del campionato. Soffrendo, ma uscendo  a testa alta e soprattutto a mani alzate, dopo averle sporcate. Solo così poteva  vincere e l'ha fatto, con un quarto finale al cardiopalmo, risorgendo quando  sembrava finita con la tripla angolare di Cook per il 62-64 a 40”. E invece no,  la grande sete l'ha placata la bomba di risposta, frontale da sette metri e  mezzo di Hasbrouck, fin lì tra i peggiori, per il 65-64 a 24”. Una botta di  vita, da uno che fin lì aveva 5/15 dal campo e unico centro negli ultimi 6' dopo  il 59-52 di “baobab” Rocca. Di là poi avrebbe sbagliato Hairston a 6”, poi due  liberi di Smith e sulla sirena la bomba da angolatura impossibile mancata da  Fotsis. Poi festa per gli ottomila della Unipol dopo una sera sofferta.  Comandata e poi scivolata via, quando pareva che Milano, al ritorno in campo  dopo la pausa, sapesse davvero cosa fare. Il primo sorpasso l'ha firmato  Hairston, 40-42 dopo 24', poi Bourousis ha spinto l'EA7 fino al +5, facendo  temere il peggio. Ma Milano non ha – ancora - il morso del cobra, né un manico  in campo che sappia portarla alla terra promessa. Così con "anema e core" ,  ma anche col cervello, la patata bollente non è stata mollata ed è stata tenuta in mano fino  in fondo. Bella reazione, ma anche miglior inizio, quando  c'era più fiato. Il primo tempo marchiato in bianconero  nella tonnara a rimbalzo (23-19) ma soprattutto nel gioco. La Virtus ha mostrato  una faccia, Milano parecchi svarioni e qualche balzo di Hairston (10 in 14') ma  null'altro. Sempre avanti, giocando anche sui tavoli dove era meno quotata.  Dentro l'area con i centri, Rocca e Gigli che quando hanno sviluppato l'uno  contro uno sono andati a colpo sicuro (6/6). L'elastico non è mai stato  esagerato, però Scariolo aveva solo assi da giocare e nonostante spallate forti,  anche con tre triple dei bimbi Imbrò (18-10 al 9') e Gaddefors (25-15 al 14') la  partita è sempre rimasta aperta. In mani virtussine, ma sempre con la minaccia  incombente del talento e dei muscoli altrui. Ma poco fosforo e pepe, che sono invece il marchio di fabbrica dei ragazzi di Finelli. Alla fine Sabatini è trionfante: "Una bella vittoria, da brutti  sporchi e cattivi. C'è stata voglia di sbattersi, questa la differenza, hanno  segnato tutti e nove quelli che sono entrati in campo. Dentro e fuori dal campo  è stata una gran serata. Mercato? Dobbiamo riflettere, un aggiunta  di esperienza ci servirebbe". SAIE 3 Virtus - EA7 Armani 67-64 SAIE 3 Virtus: Poeta 6, Hasbrouck 16, Minard 1,  Smith 12, Gigli 12, Imbrò 3, Gaddefors 5, Moraschini 3, Rocca 9. Ne Fontecchio,  Landi, Vitali EA7 Armani: Cook 6, Langford 13, Hairston 18,  Melli, Bourousis 11, Stipcevic, Basile 6, Gentile, Fotsis 8, Hendrix 2. Ne  Giacchetti, Chiotti. Arbitri: Begnis, Weidmann, Di Francesco Note: tiri liberi: Bo 11/18, Mi 7/8. Da due Bo  19/42, Mi 18/34. Da tre: Bo 6/22, Mi 7/26. Rimbalzi: Bo 42, Mi 35. Parziali: 5’ 7-6, 10’ 20-13, 15’ 28-20, 20’ 36-31,  25’ 42-44, 30’ 51-50, 35’ 60-54, 40’ 67-64. Massimo vantaggio Virtus: +10  (30-20) al 16’. Massimo svantaggio: -5 (42-47) al 26'. 

La Cassazione ha confermato tre delle quattro condanne all'ergastolo inflitte, dalla Corte di Assise di Appello di Reggio Calabria, per i mandanti e per gli esecutori materiali dell'omicidio del vice presidente del Consiglio Regionale della Calabria, Francesco Fortugno. E' stata annullata con rinvio solo la condanna di Alessandro Marcianò. Quest'ultimo era considerato dall'accusa il mandante, assieme al figlio Giuseppe, dell'omicidio di Francesco Fortugno, assassinato a Locri il 16 ottobre del 2005. Nei confronti di Marcianò padre, dunque, verrà celebrato un nuovo processo davanti alla Corte d'Assise d'Appello di Reggio Calabria. La Suprema Corte ha invece confermato il carcere a vita per Giuseppe Marcianò, Salvatore Ritorto e Domenico Audino: quest'ultimi due sono ritenuti gli esecutori materiali del delitto. Definitiva anche la condanna per Antonio Dessì a cinque anni e otto mesi di reclusione. I giudici della V sezione penale della Cassazione, dopo una lunga Camera di Consiglio, hanno evidentemente condiviso le conclusioni, esposte nella requisitoria di questa mattina, del pg Alfredo Montagna, secondo il quale, a carico di Alessandro Marcianò, non erano emerse prove "ogni oltre ragionevole dubbio". Viceversa, per gli altri imputati, sono, aveva evidenziato il pg, emersi "elementi oggettivi", oltre alle dichiarazioni dei collaboratori di giustizia. 
BOLOGNA - Vince Bologna (67-64), di squadra, ne manda dieci in campo e segnano tutti. Milano ha un roster sterminato ma non ancora una squadra e scivola subito, già alla seconda curva del campionato. E nonostante la Virtus abbia avuto, nella serata, un pessimo Minard (1 punto, 0/6 al tiro); trovando però linfa dalla verve dei suoi ragazzi in gamba, come il 18enne Imbrò. Milano, sotto per tutta la prima metà, aveva dato l'impressione di poterla prendere in mano a metà del terzo quarto, salendo sul +5. Ma da lì alla fine del parziale era già di nuovo sotto. E nell'ultimo ha prevalso il monumentale desiderio di Rocca di prendersi la rivincita sulla sua ex-squadra (4 rimbalzi negli ultimi 8'), unito agli 8 punti di Hasbrouck. I 20 punti segnati dalla panchina di Bologna, contro i 16 di quella di Milano, sono una delle chiavi, oltre le previsioni la squadra di Finelli, decisamente al di sotto quella di Scariolo. Primo quarto - Milano parte con Melli al posto di Fotsis, ma star dietro ad un ipotetico quintetto base è esercizio sterile, tante sono le possibilità. Il duello più interessante è quello tra Hasbrouck (reduce dai 18 punti di Cremona) e Langford, applaudito ex della Virtus. Milano parte con mani fredde (2/8), Poeta gli va dietro sbagliando tiri (pure 1/4 ai liberi) ma quando può spingere crea anche per gli altri: volontariamente, per la tripla di Hasbrouck (10-6); o involontariamente, con l'airball sul quale Smith ruba il tempo ai sonnacchiosi lunghi milanesi per il +6 (12-6). Primi cambi, Scariolo mette Fotsis e Basile (che si prende l'accoglienza ostile da fortitudino), Finelli risponde col 18enne Imbrò. Bologna brucia dalla lunetta (2/6) un margine più corposo, la Grecia è in default e Gigli ne approfitta portando a scuola di tecnica Bourousis, Scariolo vorrebbe toglierlo dal campo ma il gioco non si ferma ed al centrone tocca pure l'onere di due triple sparacchiate senza esito. Prima sirena, +7 Bologna, Milano tira col 30%. Secondo quarto - La differenza tra le due squadre è anche il duello tra il debuttante Imbrò e Stipcevic, miglior giocatore di Varese l'anno scorso. Rocca, lo scorso capitano di Milano poi insalutato, ha esportato il semigancio a vantaggio della Virtus e lo segna in faccia ad Hendrix. Ci si mette pure il 20enne Gaddfors, prima con la tripla e poi mandato a schiacciare da Poeta: Virtus a +10 (30-20) Scariolo è costretto al timeout, la gente si spella le mani, Finelli può permettersi pure di ruotare gli americani. Tornano Cook e Langford, subito a segno, Milano è inguardabile ma si guadagna i liberi del -5 (27-32). I suoi quintetti non hanno mai pace, ora è Langford che guida la risalita, però si fa soffiare rimbalzi da Rocca che subodora la vendetta. All'intervallo Bologna è piaciuta molto di più, ma dalla sua fatica ha spremuto solo 5 punti (36-31) che contro Milano (Hairston 10), se inizia a giocare, sono pochi. Terzo quarto - Omaggiati nell'intervallo i medagliati olimpici Aldo Montano e Gigi Samele (sciabolatori tesserati per la Virtus), chi non omaggia di nulla è Langford, con sette punti in fila per la parità rapidissima a quota 38. Smith segna e fa il gesto di uno che dice "datemi la palla", Minard si perde per due volte Hairston ed è sorpasso Milano (42-40, 11-4 in 4'). Timeout, Finelli mette Moraschini per arginare Langford, ma Scariolo toglie il caldissimo Langford. S'accende Bourousis (5 punti) e Milano crea il primo strappo (47-42). Segna Smith, quando lo cercano, Bologna ha bisogno di alzare il ritmo sennò non ne viene fuori, sulla transizione ben fatta schiaccia Gigli. Considerando che Minard è a 1 punto e 0/4 al tiro, il -1 è un mezzo miracolo. Non lo è la tripla aperta concessa a Basile, le segna da una vita e contro la Virtus il gusto è sempre speciale (50-46). Ma Smith e Hasbrouck confezionano la nuova parità e poi pure il controsorpasso (51-50) perché, andata avanti di 5, Milano s'è fermata. Ultimo quarto - Rocca torna fighter, recupera palloni e falli, Milano brucia il bonus dei falli in 38". Rocca stoppa Hendrix, Hasbrouck segna prima in contropiede e poi si fa trovare pronto per la tripla su assist di Imbrò: 57-52 (15-5 il parziale), Bologna appare di nuovo in controllo sulla partita, Scariolo la deve fermare di nuovo, Rocca si sta prendendo la scena a modo suo, di forza e voglia. Ultimi 5', Bologna guida di 6 (60-54). Rientra l'impalpabile Minard, chissà che non metta assieme due cose da americano, ma Hairston lo sotterra con la stoppata. Tripla di Fotsis (60-59), Weidmann vede il fallo di Rocca per liberarsi ed è il quinto. Finelli rimette Gigli, Scariolo sceglie Basile e Melli. Sorpasso di Hairston, Gigli segna i due liberi e riporta Bologna a +1 (62-61). Ultimo minuto. Cook ha 1/5 ma segna la tripla a -40" (64-62 Milano), quella di Hasbrouck poco dopo è pazzesca (65-64), a -20". Sbaglia Hairston dai cinque metri, rimbalzo di Smith che va in lunetta con 6" da giocare e sigla il +3. Milano non ha alternative, la palla del pareggio arriva a Fotsis, sul ferro. E quando ci prova pure Cook la sirena è già suonata. Le notizie sono due: Bologna è ancora imbattuta, Milano no. E domenica al Forum arrivano i Celtics. SAIE3 BOLOGNA-EA7 MILANO 67-64 (20-13; 36-31; 52-51) BOLOGNA : Gaddefors 5, Imbrò 3, Poeta 6, Moraschini 3, Rocca 9, Gigli 12, Minard 1, Smith 12, Hasbrouck 16. N. e. Landi, Fontecchio, Vitali. MILANO : Stipcevic, Hairston 18, Fotsis 8, Cook 6, Bourousis 11, Melli, Langford 13, Gentile, Hendrix 2, Basile 6. N. e. Giachetti, Chiotti. Arbitri : Begnis, Weidmann, Di Francesco. Note - Tiri da 2: Bo 19/42; Mi 18/34. Tiri da 3: Bo 6/22; Mi 7/26. Tiri liberi: Bo 11/18; Mi 7/8. Rimbalzi: Bo 42, Mi 35. Massimo vantaggio Bologna: +10 (30-20 al 15'). Massimo vantaggio Milano: +5 (47-42 al 26'). Spettatori: 8004. Leggi i commenti I commenti dei lettori 
ROMA - La seconda giornata della fase a gironi della Champions League si chiude con alcune certezze a qualche novità. Vincono e convincono Real Madrid, Malaga e Arsenal. Pareggia, ma avrebbe meritato i tre punti, il Borussia Dortmund che domina in casa del Manchester City. Crolla, per la prima volta in stagione, il Psg di Ancelotti. Ma vediamo nel dettaglio tutte le singole partite. GRUPPO A Porto-Paris Saint Germain 1-0 Nel big match del Gruppo A arriva la prima sconfitta stagionale per il Paris Saint Germain di Ancelotti. Ibra e compagni deludono e non poco allo "Estadio do Dragao" dove il Porto vince meritatamente grazie a una rete nel finale di James Rodriguez. Verratti gioca titolare, Lavezzi entra nella ripresa e si fa male di nuovo. Amaro Ancelotti: ''Guardiamo avanti, il girone non è compromesso, abbiamo quattro gare da giocare, niente di drammatico con questa sconfitta". Dinamo Kiev-Dinamo Zagabria 2-0 Tutto liscio per i padroni di casa che passano in vantaggio con Gusev che raccoglie di testa un cross dalla destra e batte al 3' l'incolpevole Kelava. Si prende, però, le sue colpe l'estremo difensore croato quando al 33' sbaglia clamorosamente il rinvio e manda in affanno la propria difesa. Pavaric, nel tentativo di allontanare un cross dell'ex milanista Taiwoo, infila il proprio portiere per il 2-0 casalingo. La ripresa non basta alla formazione ospite per cancellare quello 0 dalla casella dei punti. GRUPPO B Arsenal-Olympiacos 3-1 Gara vivace a Londra con i padroni di casa che nel finale di tempo (42') passano in vantaggio con Gervinho: rasoterra dal limite dell'ivoriano sul quale Megyeri non può nulla. In pieno recupero il pareggio greco con Mitroglou che di testa gira in rete su un cross dalla sinistra di Leandro Greco. Gli uomini di Wenger tornano avanti nella ripresa con Podolski che raccoglie l'assist di Gervinho e di sinistro infila nuovamente Megyeri. In pieno recupero l'Arsenal approfitta di un contropiede per mettere la parola fine al match: ci pensa Ramsey al 94' con un colpo sotto a scavalcare l'estremo difensore greco. Schalke-Montpellier 2-2 A Gelsenkirchen passano in vantaggio gli ospiti con un gran gol di Ait-Fana al quarto d'ora: destro a giro sul palo più lontano imprendibile per Unnerstall. Lo Schalke non si abbatte e 13' più tardi trova il pareggio con Huntelaar che serve in profondità Draxler bravo nel saltare in uscita l'estremo difensore avversario e a pareggiare i conti. L'olandese, in ombra fino al pareggio, si concede la gloria portando in vantaggio i suoi dal dischetto per un fallo in area su Draxler che vale il rosso a Bokaly. Con l'uomo in meno il Montpellier trova il pareggio al 90' con un destro da fuori area di Camara. GRUPPO C Anderlecht-Malaga 0-3 Il Malaga torna al primo posto del Gruppo C dopo che per un'ora aveva dovuto cedere il passo al Milan vincente in casa dello Zenit San Pietroburgo. A Bruxelles gli spagnoli passano in vantaggio allo scadere di primo tempo con un gol da cineteca di Eliseu: destro al volo dai 20 metri e palla sotto l'incrocio più lontano. L'Anderlecht nella ripresa dura solo dieci minuti, perché Monreal viene agganciato in area: Joaquim dal dischetto non sbaglia. Al 64' il 3-0 sempre ad opera di Eliseu che di sinistro punisce uno scarso disimpegno difensivo dei padroni di casa. GRUPPO D Ajax-Real Madrid 1-4 Cristiano Ronaldo spegne la luce all'Amsterdam Arena e lascia saldamente in testa gli spagnoli. Il portoghese sigla una tripletta nel 4-1 con cui il Real Madrid liquida la formazione olandese. Merengues in vantaggio nel finale di primo tempo con Ronaldo che raccoglie un traversone dalla sinistra di Benzema e d'esterno destro porta avanti i suoi. Il francese raddoppia nella ripresa con una grande sforbiciata al volo di destro su un cross dalla destra di Kakà. Al 56' gli arcieri accorciano su azione d'angolo con Moisander. Nel finale Ronaldo chiude definitivamente i giochi prima con un gran destro da fuori area, poi con un colpo sotto di sinistro a tu per tu con Vermeer. Mamchester City-Borussia Dortmund 1-1 All'Etihad Stadium se il Manchester City non affonda sotto gli attacchi del Borussia Dortumund il merito è solo di un impavido Hart. L'estremo difensore inglese para l'impossibile e quando non ci arriva lui ci pensano i pali a salvarlo. Al 61', però, il Borussia passa meritatamente in vantaggio con Reus che approfitta di un pasticcio difensivo, entra in area e da posizione leggermente defilata porta in vantaggio i suoi. La reazione dei padroni di casa è frenetica e confusa e i tedeschi vanno più volte a un passo dal raddoppio. Poi all'80' entra Balotelli e superMario al 90' trasforma il rigore che chiude le marcature. Il Borussia è secondo con 4 punti, il City ne ha solo uno e deve rincorrere. Mancini è onesto: ''Il Borussia ha giocato meglio di noi, se vogliamo essere al top anche in Europa dobbiamo fare meglio di quanto abbiamo fatto questa sera. Dobbiamo essere più combattivi, non basta avere la qualità. Credo che sia un punto che non meritavamo, ma che abbiamo guadagnato. Abbiamo commesso tanti errori e loro hanno giocato meglio, probabilmente in questa competizione sono meglio di noi". Leggi i commenti I commenti dei lettori 
Artist Arena, l'operatore dei siti per i fan di alcune pop star, fra le quali Justin Bieber e Rihanna, ha patteggiato il pagamento di 1 milione di dollari per risolvere una disputa con le autorità americane che l'accusano di aver raccolto informazioni personali su migliaia di ragazzi. Lo comunica la Federal Trade Commission (Ftc), sottolineando che Artist Arena ha violato le regole della privacy online su bambini e ragazzi, raccogliendo email e numeri di telefono di 101.000 bambini di 12 anni o più giovani senza il consenso dei loro genitori. "Ci sono siti di fan che sono usati soprattutto da bambini di 12 anni o meno. Non ci sono scuse per violazioni come queste" afferma David Vladeck, responsbaile della tutela dei consumatori presso la Ftc. 
