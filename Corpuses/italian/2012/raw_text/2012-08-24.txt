E alla fine la fumata bianca. E alla fine pazienza se la rosa è ancora extra large, quando manca ormai una settimana allo stop del mercato. Simon Poulsen e Enzo Maresca, il momento è giunto. Il doppio colpo preparato da giorni, in ghiacciaia nella speranza di riuscire prima a vendere Laczko e Tissone. Ma ha vinto la voglia di Edoardo Garrone di assecondare le richieste di Ferrara e benedire le operazioni messe a punto da Sensibile. Quindi oggi è la data X. Solo il danese, però, sarà oggi a Genova per le visite mediche; il centrocampista sarà infatti liberato dal Malaga non prima di martedì prossimo, quando gli spagnoli affronteranno il Panathinaikos nel ritorno di Champions League. Poulsen, 27enne nazionale danese, si è svincolato dall'Az Alkmaar a luglio. È vero che si è allenato da solo in Danimarca, ma non sarà certo allo stesso livello dei suoi nuovi compagni, che nelle gambe hanno oltre un mese di preparazione.  Ferrara dunque, prima di buttarlo nella mischia, lo vuole tirare a lucido e ammaestrare tatticamente per il 433. Nelle prime due giornate, contro Milan e Siena, è probabile che il terzino sinistro sia Costa, in crescita soprattutto dopo la vittoria al Camp Nou nel Gamper. Poi, dopo la sosta, Poulsen potrebbe essere pronto. Quindi a meno di sorprese a partire dalla trasferta di Pescara. Su Maresca, invece, pochi dubbi. L'ottima prestazione mercoledì nei preliminari di Champions League contro il Panathinaikos del "Tuna" Fornaroli ha convinto tutti sul suo stato di forma. Laborioso l'iter burocratico: il centrocampista sta definendo gli ultimi dettagli della risoluzione del contratto con il Malaga, che come detto avverrà solo a giorni. A questo punto il mercato in entrata dovrebbe essere chiuso. Non è del tutto escluso, però, che nell'ultima settimana di trattative (chiusura venerdì alla 19) si muova ancora qualcosa. Magari in attacco, con un esterno sul livello di Eder e Estigarribia. Ma ovviamente ora le attenzioni di Sensibile si concentreranno sulle cessioni. Restano da sistemare tanti giocatori, e non solo "esodati". Detto di Laczko e Tissone (per l'argentino è sempre viva la pista spagnola, con l'Espanyol in pole), chi ha più mercato al momento è Volta. Sul difensore c'è il pressing costante dello Spezia, ma il diretto interessato spera di finire al Torino per restare in serie A, e aspetta news dal club granata. Come ormai tutti i tifosi blucerchiati sanno benissimo, il caso più delicato resta quello di Angelo Palombo. L'ex capitano della Samp per ora ha rifiutato la rescissione con buonuscita proposta da Corte Lambruschini, anzi ha rilanciato dicendo di essere disposto a tagliarsi l'ingaggio pur di rimanere. Ma la questione ora non è economica, soltanto tecnica. E con il passare dei giorni il garbuglio si fa sempre più intricato. Ancora in cerca di una squadra sono pure Maccarone (forse un ritorno all'Empoli?), Cacciatore (pure lui potrebbe tornare a Varese), Padalino (offerte dall'estero e in serie B) e Semioli, attualmente senza richieste e con ancora un anno di contratto. 
Un pregiudicato è stato ferito in un agguato questa sera a Rivoli, fuori da una  sala bingo. Erano circa le 18,30 quando l'uomo, un pregiudicato di 37 anni,  stava uscendo dal Palace Bingo, è stato avvicinato da alcune persone a bordo di  un auto. Poi, stando alle ricostruzioni raccolte dai carabinieri di Rivoli, una  delle persone è scese dalla macchina ha poi sparato un colpo alla gamba  sinistra, per poi darsi alla fuga. La vittima non è in pericolo di vita, ma è  stato trasportato all'ospedale di Rivoli. I carabinieri del Comando di Rivoli.  Nelle scorse settimane episodi simili sono avvenuti a Chivasso e nei dintorni 
OGGI è ufficialmente iniziata la scuola. Non quella dei ragazzi, che torneranno tra i banchi il 12 settembre, come prevede il calendario regionale, anche se ogni istituto in realtà è autonomo di scegliere se anticipare o posticipare il rientro. A partire è invece la scuola dei professori. Oggi infatti a Torino l'Ufficio scolastico provinciale rimarrà aperto nonostante sia sabato per avviare le cosiddette "utilizzazioni", ossia per trovare una cattedra ai docenti di ruolo che vogliono spostarsi oppure che risultano in esubero nelle proprie scuole. Proprio attorno a questi ultimi, i cosiddetti "soprannumerari", si era creato un piccolo rebus: quali mansioni potranno svolgere? E soprattutto, potranno diventare anche docenti di sostegno? A sciogliere il nodo ci hanno pensato prima il ministero dell'Istruzione e i sindacati nazionali, che giovedì hanno firmato in ampio ritardo un'intesa che solitamente veniva firmata a luglio, e poi l'Ufficio scolastico del Piemonte con le sigle sindacali regionali, che hanno chiuso la trattativa nella tarda serata dello stesso giorno. "Abbiamo dato diverse possibilità di scelta ai soprannumerari, tra cui c'è anche quella di sfruttare una piccola parte dei posti di sostegno, abbastanza modesta da non sottrarre posti ai supplenti che hanno la specializzazione", spiega il segretario regionale della Cisl Scuola, Enzo Pappalettera. Dunque, la scaletta temporale delle varie operazioni sarà questa: utilizzi del personale di ruolo e soprannumerario, immissioni in ruolo (le assunzioni previste in Piemonte sono 1.588, si parte lunedì), supplenze degli specializzati e ancora utilizzazioni per chi non è riuscito a ottenere un posto durante la prima fase. Per gli Uffici scolastici provinciali si profilano settimane di fuoco per riuscire a concludere in tempo. Solo in provincia di Torino ci sono 3.393 cattedre in cerca di un docente, più altrettanti "spezzoni", ossia parti di cattedra (che equivale a 18 ore di lezione) spalmati su più istituti. "Da parte del nostro personale e di quello degli Usp ci sono grande abnegazione e impegno", racconta il direttore regionale Francesco De Sanctis. Che però ammette: "Purtroppo la contrattazione sulle utilizzazioni solitamente veniva chiusa a luglio, mentre quest'anno abbiamo atteso fino al 22 agosto. Cercheremo di fare più in fretta possibile ma i tempi sono tali che non riusciremo a chiudere tutto entro il 31 agosto. Puntiamo piuttosto a terminare le operazioni entro la prima settimana di settembre". A farne le spese saranno soprattutto i supplenti: "Se il loro contratto  -  fa notare il sindacalista Pappalettera  -  non parte entro il 1° settembre rischiano di avere un problema di interruzione della contribuzione che dovremo cercare di risolvere. Senza contare che ogni giorno di ritardo per loro significa meno soldi nella busta paga di settembre". Per gli studenti e le loro famiglie i disagi saranno invece minimi o nulli: "Per l'inizio dell'anno  -  assicura De Sanctis  -  tutti i docenti saranno in classe, così come saranno al lavoro i 172 dirigenti scolastici che abbiamo nominato quest'estate". 
Alcune decine di attivisti del movimento No Tav ha occupato la sede torinese della ditta Geostudio, una società di ingegneria mineraria che sta per partecipare a una gara d'appalto per la progettazione di alcune opere legate alla realizzazione della Torino-Lione. I manifestanti hanno srotolato uno striscione dal balcone dell'edificio con la scritta ''Basta devastazioni in Valsusa''. Indaga la Digos . Sono intervenuti i carabinieri e la Digos del capoluogo piemontese, che sta indagando per identificare i responsabili dell'irruzione. L'occupazione, fa sapere la Questura, è avvenuta ad opera di una cinquantina di aderenti ad alcuni centri sociali, molti dei quali già noti alla polizia, intorno alle 15.20, presso la sede della società in corso Trapani, mentre erano presenti cinque dipendenti. La dinamica . Secondo quanto ricostruito dalla polizia, circa 30 persone sono rimaste davanti all'edificio a volantinare e lanciare slogan, mentre una decina di loro è salita al secondo piano, da dove è stato esposto lo striscione e sono stati accesi fumogeni; altri ancora sono rimasti all'interno degli uffici, dove hanno staccato i cavi della rete informatica e versato liquido maleodorante su alcune scrivanie. Le reazioni . "Non è solo un'azione dimostrativa, ma un'autentica intimidazione in stile mafioso nei confronti di un'impresa per il solo fatto di aver espresso interesse a partecipare a un appalto relativo alla Tav , cosa del tutto normale in un momento di crisi come quello attuale", tuona Stefano Esposito, deputato piemontese del Pd. Il segretario regionale del partito, Gianfranco Morgando, commenta: "Ancora una volta siamo di fronte a un'azione che travalica la legittima manifestazione di dissenso e si traduce in un comportamento violento e intimidatorio". Per il deputato del Pdl Osvaldo Napoli "le intimidazioni di questi professionisti dell'anti-istituzione sono ormai un vero attacco allo Stato". 
In primo piano NOTTE BIANCA DEL CINEMA Come un fuoco d'artificio, alla fine dell'estate "Del racconto, il film" esplode in una notte di pellicole, libri, autori e attori. La rassegna diretta da Giancarlo Visitilli con Annamaria Minunno sarà stasera dalle 20 alle 2 a Mola di Bari, con una maratona di appuntamenti tra il castello Angioino e palazzo Roberti. Tra gli ospiti più attesi Valeria Golino e Riccardo Scamarcio: lei nei panni di regista e lui di produttore  -  insieme a Viola Prestieri  -  presentano al pubblico il film "Armandino e il Madre", alle 23,50 al castello. Nei giorni più afosi dell'anno  -  per il clima come per la cronaca  -  a palazzo Roberti si parla di Ilva con il regista di "Fireworks" Giacomo Abruzzese (alle 20,35), di calcioscommesse con i giornalisti Giuliano Foschini e Marco Mensurati, autori di "Lo zingaro e lo scarafaggio" (alle 21,55, modera Antonella Rondinone), di precariato con Antonio Loconte e il suo "Senza paracadute" (alle 22,25), prima delle video-interviste di "Ognuno ha una storia" presentate da Ines Pierucci e Gianfranco D'Onghia per Ampi margini. info ibambiniditruffaut. it. LUTES E GRANDINETTI La loro collaborazione è nata in Svizzera tre anni fa, per il Festspielhaus St. Pölten,. Oggi il danzatore-improvvisatore statunitense Clint Lutes e il musicista Maurizio Grandinetti si ritrovano sul palco per presentare per la prima volta in Italia il loro spettacolo musicale dedicato a John Cage, di sui ricoporre il centenario della nascita. Lo fanno nel Chiostro di Palazzo San Martino a Monopoli (ore 21), nell'ambito del festival Ritratti. Info 320.664.63.95. FESTIVAL LEONARDO LEO Non solo musica al Barocco Festival "Leonardo Leo". La rassegna si arricchisce di una mostra di manoscritti musicali nell'area del Salento dal '600 all'800, dal titolo "La musica ritrovata", che si inaugura alle 20 nelle sale di Palazzo Nervegna a Brindisi, con il musicologo Roberto Grisley e il direttore artistico del Festival, Cosimo Prontera. Ingresso libero. BARI X BARI Le "Notti d'estate" in piazza Mercantile, a Bari vecchia, hanno le sonorità del dj set di Carlo Chicco, che si esibisce alle 20,30. Direttore artistico di Controradio dal '96, speker, dj e repsponsabile pugliese per la Fondazione Italia Wave, Chicco vanta collaborazioni con MTV e numerose rassegne musicali. Ingresso libero. SETE DI RADIO TOUR La "Sete di radio" la disseta Francesco Renga. il cantautore bresciano è il primo ospite della tappa del tour targato Radionorba, in programma  nel weekend a Polignano a mare, in piazza Garibaldi. Dalle 21 Renga è ospite del truck per presentare il suo "T. est tour", un tour estivo, "ma anche una sorta di test per capire dove voglio andare", ripete Renga, che non nasconde la voglia di tornare al sano rock n'roll che ha caratterizzato gli inizi della sua carriera. Ingresso libero. CASTEL DEI MONDI La lettura magnetica di Sergio Rubini, la musica di Umberto Sangiovanni al pianoforte e Adriano Matcovich al basso e la voce di Gabriella Profeta. Benevenuti a Castel dei mondi, che alle 21,30 prende il via con "Bartleby, lo scrivano" a Castel del monte (in replica domani). Info casteldeimondi. it Musica ARITMIA MEDITERRANEA Per Aritmia mediterranea alle 21 all'anfiteatro Ponente di Molfetta, si esibiscono I cani, Il triangolo e Acquasumarte. Info artimiamediterranea. org NEW LAB PROJECT A Cisternino, all'Elisio risortante in Contrada Marangiulo 3, alle 21 si esibisce la New lab project con Emanuele Martelletti. Info 346.689.87.87. SERGIO CAPUTO Alle 21,30 in piazza Umberto I a Capurso si celebra la Festa della Madonna del pozzo, con Sergio Caputo in concerto. Ingresso libero. ADIKA PONGO Alle 22,30 Adika Pongo e Silvia Carrano dj si esibiscono all'Albatros di Castellaneta marina. Info 099.843.33.93. DIEGO MANCINO Alle 22 in piazza San Benedetto a Polignano a mare, per Perse visioni, live di Diego Mancino. Ingresso libero. CRIFIU A San Giorgio Jonico, all'anfiteatro comulnale alle 21 è in programma Tracce di notte, Festival di Radiopopolare Salento con i Crifiu.-Ingresso libero. UNITED Alle 22 al Parco Gondar di Gallipoli, è in programma ol live "United" . Info parcogondar. com Libri GABRIELLA GENISI Alle 19,30 ad Alberobello, nella  Balconata Belvedere (adiacente Chiesa Santa Lucia) si presenta "Uva noir" di Gabriella Genisi. Ingresso libero. FABIO ZAVATTARO Alle 20,30 in Piazza Trinità a Polignano a mare, Fabio Zavattaro presenta il suo libro "Un santo di nome Giovanni". Ingresso libero. Teatro HELL IN THE CAVE A Castellana  grotte, alle 21  tradizionale appuntamento con Hell in the cave  -  versi danzanti nell'aere fosco. Info 329.663.48.08. FESTIVAL CABARET Alberto Patrucco è l'ospite principale del secondo appuntamento con il Festival di cabaret di Martina franca, con premio speciale a Gegè Telesforo. Appuntamento dalle 21 al Palazzo ducale. Info 360.37.16.66. FOGGIA TEATRO FESTIVAL A Foggia, dalle 20,30 nel centro storico, appuntamento con il Foggia teatro festival, con performance artistiche e spettacoli. Ingresso libero. I CORTI IRLANDESI Alle 20,30 nell'atrio dell'ex-Istituto Vittorio Emanuele II a Giovinazzo, va in scena I corti irlandesi, tre atti unici di Oscar Wilde, con la regia di Giuliano Bison 347.586.27.07. Cinema BOVINO SHORT FESTIVAL A Bovino è la serata finale del Bovino International short film. Alle 15,30 nella Sala Pio XI proiezione e incontro con Anna Falchi per presentare "Amaro amore". Il Festival si conclude alle 21.30 con la Serata di premiazione nella cornice del Palazzo Ducale di Bovino. Ingresso libero. IL RITRATTO DELLA CONTESSA Alle 21,30 nel Castello Dentice di Frasso di Carovigno, si proietta "Il ritratto della contessa" di Giuseppe Convertini. Ingresso libero. Agenda SAN CRESCENZIO Dalle 20 nel centro storico di Binetto è in programma la festa patronale di San Crescenzio martire. Ingresso libero. SANT'ORONZO A Lecce, dalle 19 nel centro storico, proseguono gli appuntamenti per le celebrazioni di sant'Oronzo . Ingresso libero. ECOMUSEI A Locorotondo, si va alla scoperta dei balconi fiorito: appuntamento alle 18,30 in via Morelli 24 e alle 20,30 in piazza Vittorio Emanuele, con la premiazione del vinctore di "Balconi fioriti". Info ecomuseolocorotondo@libero. it CARMELO BENE Alle 18,30 nel centro storico di Martano, "Sono un ulivo sradicato che cammina", omaggio a Carmelo Bene. Ingresso libero. DIVINGUSTO Dalle 20 a Otranto, nel centro storico è in programma la seconda giornata della rassegna enogastronomia Divingusto. Ingresso libero. VALLE D'ITRIA il programma "La Valle d'Itria in cammino"  ripropone un viaggio alla scoperta dell'antico mestiere dei mastri muratori e paretari della Valle d'Itria . Apppuntamento alle 16 in piazza D'Angiò a Martina Franca. Info 320.575.32.68. NOTTE BIANCA Nel centro storico di Minervino murge, dalle 21 è in programma la Notte bianca con spettacoli e concerti. Ingresso libero. 
Sì del Governo alla proroga fino al 30 novembre per "la sospensione dei versamenti fiscali e contributivi" delle popolazioni emiliane colpite dal terremoto. E' quanto si legge nel comunicato di Palazzo Chigi diffuso al termine del Consiglio dei ministri di oggi. La proroga sarà contenuta in un decreto ministeriale. "L'analisi sull'attuazione delle misure a sostegno delle popolazioni terremotate - si legge nel comunicato - ha confermato una ripresa graduale del circuito economico locale e della vita quotidiana di molte famiglie. Le principali difficoltà che ostacolano il pieno recupero delle attività produttive consistono nell'inagibilità di case, studi professionali, locali commerciali e industriali. La conseguenza, per i titolari degli edifici non ancora agibili, è un'esposizione al rischio di liquidità ancora elevata". Il governatore Errani. "La nostra iniziativa, giusta e responsabile, ha dato i primi frutti. Ora lavoreremo per l'ulteriore rinvio a giugno 2013". Così il presidente della Regione Emilia-Romagna e commissario alla ricostruzione, Vasco Errani, ha accolto la decisione del Consiglio dei Ministri. "Ero convinto che il Governo - ha aggiunto il presidente dell'Emilia Romagna -  avrebbe condiviso una richiesta, così come sono convinto che darà una risposta positiva anche alla nostra proposta, altrettanto giusta e responsabile, di un ulteriore rinvio a giugno 2013 per i cittadini e le imprese che hanno subito danni. Nei prossimi giorni, lavoreremo con il ministero dell'economia  - ha concluso - per ottenere l'ulteriore proroga che per noi è un obiettivo irrinunciabile". La soddisfazione dei sindaci . "E' una cosa importantissima e la accogliamo con grande favore. Ma bisognerà anche vedere come verrà riattivato il pagamento: non vorremmo che arrivino botte di migliaia di euro dai cittadini". E' soddisfatto ma anche prudente, il sindaco di Mirandola (Modena), Maino Benatti . Prudente anche il sindaco di Modena, Giorgio Pighi , che sottolinea l'importanza della misura per la ripresa dell'economia locale. "La direzione da prendere è questa, ma bisogna tenere presenti due direttrici: la dilazione nel tempo dei pagamenti per le attività produttive da una parte, e dall'altra, laddove il presupposto d'imposta è venuto meno (ad esempio dove le abitazioni non svolgono più la loro funzione) bisogna azzerare il pagamento". Si dice "confortato" il sindaco di San Felice sul Panaro, Alberto Silvestri: "Abbiamo davanti un percorso lungo e difficile, ma dobbiamo portare avanti le nostre ragioni, e questo è un dato importante che ci conforta". " L'esenzione non basta". "L'esenzione delle tasse fino al 30 novembre non basta. La proroga discussa oggi nel consiglio dei ministri non risolve la questione. Fra due mesi ci ritroveremo nella stessa situazione. Serve più tempo". Lo ha detto la vicepresidente dei deputati Pdl Isabella Bertolini. "Avevo già annunciato che avrei presentato un odg per chiedere una proroga di almeno un anno. Discuteremo il mio ordine del giorno in Parlamento quando l'esecutivo presenterà il decreto". Argomenti terremoto emilia 
MODENA - Parte in sordina la nuova avventura del Verona in serie B. Gli scaligeri non vanno oltre l'1-1 a Modena consentendo agli emiliani di dimezzare la penalizzazione in classifica. Un risultato che, anzi, sta stretto agli uomini di Marcolin che, dopo essere stati colpiti a freddo da Bacinovic, hanno reagito con orgoglio, trovando il pari in avvio di ripresa con Signori e sfiorando nel finale la vittoria. La squadra di Mandorlini è mancata soprattutto in attacco dove il tridente Rivas-Bjelanovic-Gomez non ha mai ingranato, non riuscendo a rendersi pericoloso. BACINOVIC PESCA IL JOLLY - Il gran caldo frena l'avvio delle due squadre che, non a caso, si mettono in luce solo su punizione. Ma se Greco, al 4', non trova la porta scaligera, Bacinovic non fallisce, sul fronte opposto, il bersaglio infilando, al 15', l'incrocio con una precisa parabola a giro dal limite. IL MODENA REPLICA CON CARATTERE... - La risposta del Modena arriva sempre su calcio da fermo. Al 26' Surraco chiama per la prima volta in causa Rafael su punizione da fuori, al 37' ci pensa Jorginho a sostituirsi al proprio compagno, sventando di testa sulla linea un insidioso calcio d'angolo a rientrare di Greco. L'ultimo tentativo del 1° tempo passa ancora tra i piedi di Surraco il cui destro da fuori sorvola di poco la traversa. ... E PAREGGIA IN AVVIO DI RIPRESA -  La ripresa su apre sulla falsariga della conclusione della prima frazione e porta, quasi inevitabilmente, al pari dei canarini: Surraco al 49' lavora un buon pallone al limite e poi smarca in area Signori che dal dischetto del rigore batte con facilità Rafael in uscita. AUTOPALO DI MORAS, IL VERONA SI SALVA - Sulle ali dell'entusiasmo il Modena insiste e per poco non raddoppia: solo il palo salva Rafael al 67' su un tocco maldestro di Moras dopo un cross dalla destra di Pagano. Il difensore greco va in confusione e, 3' dopo, lancia involontariamente, con un colpo di testa all'indietro, Surraco che da due passi calcia addosso a Rafael. Lo stesso uruguiano potrebbe rifarsi al 73' ma calcia a lato da favorevole posizione dopo una bella azione personale. ESPULSO BJELANOVIC - All'80' il Verona resta in 10 per un fallo di reazione di Bjelanovic ai danni di Andelkovic ma il Modena non riesce ad approfittarne impegnando Rafael solo in pieno recupero: prima (91') con un rasoterra dal limite del subentrato Stanco e poi (93') con una punizione dalla sinistra di Dalla Bona che non sorprende sul primo palo l'attento estremo difensore ospite. Leggi i commenti I commenti dei lettori 

