GENOVA - Il volto della vittoria è quello di Osvaldo. Il più imbronciato  due settimane fa quando Zeman lo escludeva contro l'Atalanta insieme a De Rossi rimproverandoli poi per aver pensato "ai fatti propri". Il più sorridente dopo la doppietta che cambia la storia della partita contro il Genoa. E,. forse, della stagione della Roma: "Non so è la gara della svolta  -  ringhia  -  ma siamo stati bravi giocando un buon calcio. La strada è questa, così vinceremo più gare di quelle che perderemo". OSVALDO: "SU DI ME DETTE DI TUTTE I COLORI" - Ma a Osvaldo quello che non è andato giù sono le tante parole delle ultime settimane. E magari anche quelle di Zeman: "Ma sull'argomento non voglio più tornare  -  sbuffa aggressivo  -  io la grinta ce la metto sempre, sia che parlino bene sia che parlino male di me. Non ascolto altri. E poi ne ho sentite di tutti i colori, ce ne fosse una vera". L'importante, però, è il risultato: "Importante perché la squadra ha reagito, penso che i primi 20 minuti non abbiamo capito bene la partita, non l'abbiamo interpretata bene, dopo per fortuna è uscita fuori la nostra grinta e la nostra voglia di vincere e abbiamo ribaltato il match". ZEMAN:"GIOCANDO COSI' VINCEREMO TANTO" - "C'è qualcuno che si lascia abbattere dalle polemiche, io no". Zdenek Zeman mostra i muscoli, nonostante lo spavento iniziale. La notte genovese gli restituisce la Roma, dopo due settimane di tensioni con alcuni big, e ancora di più dopo i primi 15 minuti da incubo. Poi, la reazione, la vittoria, il sorriso."Ma anche se non avessimo vinto sarei stato soddisfatto  -  giura il boemo  -  perché la squadra ha dimostrato che se vuole gioca. La partita ha detto che se stiamo uniti per novanta minuti vinciamo. La squadra ha grande qualità, ma se non riesce a mettere in campo il meglio non si sa cosa può succedere. Invece stasera ha dimostrato che se la squadra continuerà a lavorare così vincerà tanto". La vittoria è anche il modo migliore per cancellare le tante parole degli ultimi 15 giorni, dopo la spiegazione al vetriolo ("Pensano ai fatti propri") delle esclusioni di Osvaldo e De Rossi contro l'Atalanta. Un vento che però il tecnico non soffre. "A Roma ci sono sempre polemiche  -  sbuffa  -  magari per qualcuno dei giocatori è stimolante, a qualcun altro invece fanno male e magari si lascia abbattere. Ma non io. E credo neanche la maggior parte dei ragazzi". PIRIS: "LA MIA GARA MIGLIORE" - Sicuramente non si è fatto abbattere Piris, il peggiore dei primi 15 minuti, tra i migliori  -  con due assist decisivi  -  nella rincorsa vittoriosa. "A me fa piacere che Piris abbia fatto una buona gara, è un giocatore che può giocare nella Roma, è stato positivo come tutti. Ma stasera non so di chi potrei parlare, per le idee e per l'impegno messo in campo". Anche Piris può finalmente sorridere: "Certamente la mia miglior partita nella Roma, ora devo continuare così per meritare di restare qui a lungo. Dedico il successo a mio figlio e a mia moglie, eravamo partiti male ma poi abbiamo reagito in modo corretto". TOTTI: "UN SEGNALE DI FORZA" - Parere identico, magari più autorevole, quello del capitano. "Un segnale di forza del gruppo", per Francesco Totti. Ma anche "Di gioco e di estrema compattezza". Un risultato raggiunto anche grazie al suo secondo gol in campionato, il numero 217 in serie A, che gli consente di staccare Meazza e Altafini al terzo posto della classifica alla time della serie A. Ma il numero dieci pensa al gruppo: "Sono momenti di notevole difficoltà, e passare dal 2-0 al 2-4 in trasferta non rappresenta solo una grande rimonta, ma soprattutto una prova di carattere: anche per questo sono contento della nostra reazione e di questa vittoria". Leggi i commenti I commenti dei lettori 
GENOVA - Nell'ennesima sagra del gol a Marassi tra Genoa e Roma stavolta, dopo 4 anni di trionfi rossoblu, a far festa è la formazione giallorossa che centra un roboante successo per 4-2 in rimonta e vola da sola al 5° posto in classifica. Un successo che sicuramente dà morale agli uomini di Zeman che, al di là del primo bis stagionale, hanno mostrato sicuramente confortanti progressi sotto il profilo del gioco. GENOA, UN CALO PSICOLOGICO E ATLETICO - Il Genoa torna a casa con la coda tra le gambe e con il rimpianto di essere durato troppo poco. Dopo 25' da fantascienza si è, a poco a poco spento, non trovando contromisure al crescendo giallorosso. Segno che, oltre ad un blocco mentale, la squadra di De Canio deve probabilmente rivedere qualcosa dal punto di vista atletico. JANKOVIC E KUCKA UNICHE NOTE LIETE - Le uniche liete della serata rossoblu arrivano dalla prova di Kucka e Jankovic che hanno retto con maestria le redini del centrocampo rossoblu nel primo tempo, mettendo in atto le triangolazioni ideate per mettere in crisi la difesa giallorossa. Male, invece, la difesa dove Canini e Bovo hanno finito per venire travolti dall'onda d' urto degli avanti giallorossi senza trovare contromisure. LA ROMA CRESCE MA DE ROSSI NON SI TROVA - La Roma, al di là dei primi 20', da cancellare, può sorridere: la squadra sta iniziando ad attuare gli schemi voluti da Zeman, anche ad una buona velocità. E di questo, inevitabilmente, ne beneficiano soprattutto gli attaccanti. Unica nota stonata De Rossi che, al di là dell'impegno, ha denotato di non essere ritagliato per il ruolo di intermedio cucitogli dal boemo. Tanto che a più riprese, nel secondo tempo, è andato a pestare i piedi a Tachtisidis. GENOA, AVVIO DEVASTANTE - L'avvio del Genoa è stato scioccante per la Roma che non ha tenuto i ritmi del pressing alto rossoblu e, nel giro di appena 15', si è ritrovata sotto per 2-0, sorpresa da un destro dal limite di Kucka e da una bel tiro al volo nell'angolo di Jankovic, bravo a rifarsi immediatamente dopo aver colpito, pochi secondi prima, una traversa con una mezza girata di sinistro. TOTTI E OSVALDO RIALZANO LA ROMA - La Roma, al contrario di quanto accaduto a Torino con la Juve, non si è disunita e, dopo essersi rimboccata le maniche, ha riaperto al gara con un bel destro in girata di Totti, lanciato in area da Piris. La squadra giallorossa ha aumentato la pressione e prima della fine del tempo, dopo aver sfiorato il gol in almeno altre due circostanze, ha meritatamente pareggiato, al termine di una perfetta azione zemaniana: Totti ha lanciato in area sulla destra Piris che ha immediatamente centrato per Osvaldo, strepitoso nel battere Frey con una pregevole mezza girata volante di destro. RIPRESA A SENSO UNICO - Il gol è stato una mazzata per il Genoa che, nella ripresa, è tornato in campo come una vittima sacrificale. La Roma ha sentito l'odore della preda in difficoltà e, dopo averla messa alle corde, l'ha trafitta ancora con un perfetto stacco di testa di Osvaldo su angolo di Florenzi. De Canio ha tentato il tutto per tutto lanciando nella mischia Immobile, Bertolacci e Melazzi ma la squadra non è mai riuscita a cambiare passo. E dopo essere rimasta in 10 per un infortunio alla caviglia occorso a Borriello si è definitivamente arresa, venendo trafitta per la quarta volta di un sinistro a giro del miglior Lamela visto in maglia giallorossa. GENOA-ROMA 2-4 (2-2) Genoa (4-4-1-1): Frey 5.5, Granqvist 6.5, Bovo 5,5, Canini 5, Moretti 6.5, Jankovic 7.5, Seymour 6 (17' st Bertolacci 5), Kucka 7.5, Antonelli 5.5 (25' st Melazzi 5), Jorquera 6 (8' st Immobile 5.5), Borriello 7 (30 Tsorvas, 32 Donnarumma,  10 Merkel, 18 Piscitella, 28 Tozser, 31 Sampirisi). All.: De Canio. Roma (4-3-3): Stekelenburg 6,5, Piris 7, Marquinhos 6,5, Castan 7, Balzaretti 6, De Rossi 6, Tachtidis 6, Florenzi 6,5 (32' st Pjanic sv), Lamela 7, Osvaldo 8 (43' st Bradley sv), Totti 7.5. (13 Goicoechea, 55 Svedkauskas, 4 Braley, 7 Marquinho, 11 Taddei, 15 Pjanic, 17 Lopez, 20 Perrotta, 46 Romagnoli). All. Zeman. Arbitro: Orsato di Schio 6. Reti : pt, 7' Kucka, 15' Jankovic, 27' Totti, 44' Osvaldo; st, 10' Osvaldo, 38' Lamela. Recupero : 1' e 5'. Angoli : 9 -5 per la Roma Ammoniti : De Rossi, Seymour, Canini, Granqvist per gioco scorretto. Spettatori : 19.000. Leggi i commenti I commenti dei lettori 
La Roma vince 4-2 a Marassi battendo un Genoa che dopo 15 minuti era già sul 2-0 (Kucka e Jankovic), ma che poi si è piegato al cospetto di un undici più forte e che ha una fase offensiva (orchestrata da uno strepitoso Totti) da scudetto. E' proprio il capitano a riaprire la partita firmando il 2-1, poi ci pensa Osvaldo a pareggiare e a portare in vantaggio i suoi, quindi è Lamela a completare l'opera. Quindici minuti da sogno per il Genoa, che poi scompare con i 75' da grande della Roma. Non c'è Immobile (in panchina) nel 4-4-2 di De Canio che schiera Jorquera alle spalle dell'ex Borriello. Aggredisce subito il Grifone e non ha problemi a trovare gli spazi per far male. Al 7' sponda di tacco di Borriello, gran destro a girare dal limite di Kucka e Genoa in vantaggio. Roma stordita e, al 15', già sotto di due gol: Borriello mette in mezzo, splendida rovesciata e traversa di Jankovic, riprende Antonelli che serve ancora il serbo che di destro mette dentro. Poi è Borriello ad andare vicino al 3-0. In difesa sbanda, ma in avanti gioca bene la Roma che, al 27', va in gol con Totti (rete 217 in A). Lamela impegna Frey in angolo, dall'altra parte risponde Jorquera (bravo Stekelenburg). Al 44' arriva il 2-2, Piris mette in mezzo e Osvaldo di destro non perdona Frey. Nella ripresa subito e ancora Roma che, al 10', completa la rimonta ancora una volta con Osvaldo che di testa mette dentro il corner battuto da Florenzi. Il Genoa è sulle ginocchia, non riesce più a rendersi pericoloso anche perché la Roma gli nasconde la palla e continua a cercare il gol. Nel finale il Grifone è anche costretto a giocare in 10 per l'infortunio di Borriello, al 38' arriva il poker giallorosso con Lamela che fissa il risultato sul 4-2. 
BOLOGNA  - C'erano due capolista, a confronto, inevitabilmente ne è rimasta una ed è Varese, che passa alla Unipol Arena col piglio giusto (74-84), sempre davanti (pure di 19, a metà terzo quarto), sfruttando l'assenza nella Virtus di Steven Smith, corso a Philadelphia per assistere alla nascita dei suoi gemellini. Forti connotazioni italiane nel successo di Varese (ancora imbattuta dal precampionato) grazie ad Achille Polonara (17 punti e 6 rimbalzi) e Andrea De Nicolao (8+7), mentre i due playmaker di Bologna, Poeta ed Imbrò, hanno sommato 10 palle perse. Primo quarto  - Finelli mette Gaddefors in ala forte, ruolo ingrato per lui ma può provarci. Arrivano falli precoci, i secondi, prima per Minard (al 6'), un minuto dopo quello di Ere (già a 5 punti). Deve uscire e Vitucci accoppia De Nicolao a Green, doppio play. Mentre Finelli mette Rocca per Gigli. La linea verde di Varese frutta il primo strappo: Polonara attira su di sé la difesa e crea la tripla comoda che De Nicolao infila, 19-11 per la Cimberio e Bologna è costretta al timeout. Ancora De Nicolao, ruba e segna, +10 ospite. La Virtus perde palloni (già 6) e tira malamente pure i liberi (4/12 alla sirena), così Vitucci può concedersi il lusso dell'intero secondo quintetto in campo (a parte Banks). Secondo quarto  - Anche Bologna col doppio play, Imbrò al fianco di Poeta, e quando il 18enne siciliano senza paura infila da sette metri e mezzo la tripla del -3 Vitucci capisce che aver rimesso dentro Ere e Dunston non è sufficiente. Risponde ancora dall'arco De Nicolao, sorta di replicante di Pozzecco, Varese prende fiato grazie anche a Banks (30-22). Bologna va col suo centro abituale, Gigli, utilizzato da numero quattro ed è così che crea il contatto del terzo fallo di Dunston. Altra linfa italiana grazie a Polonara ed al 15' Varese (35-24) ha decisamente ripreso il controllo sulla gara. L'unico problema è che anche l'altro lungo, Talts, colleziona il terzo fallo e Vitucci s'inventa l'esile Sakota da centro. La tegola in agguato è il terzo pure di Ere (al 17') tutti possibili fattori in vista della ripresa. Ancora Polonara segna il 42-33 che manda Varese al riposo col meritato vantaggio. Bologna ha un misero 36% dal campo ed il 52% ai liberi. E' Gigli (11 e 8 rimbalzi) ad evitare il danno irreparabile nonché prematuro. Terzo quarto  - Vitucci ha avuto in De Nicolao (8 e 6 rimbalzi, il migliore pur se è appena 1.85) e Polonara i migliori, di conseguenza sa che un secondo tempo accettabile di Green, Ere e Dunston potrebbero offrirgli un margine superiore al +9 dell'intervallo. Ed è quello che accadrà (Ere 12, Dunston 11, nella ripresa). Con due canestri Poeta si scuote da un primo tempo sott'acqua (0/4, 3 perse, -3 di valutazione), ma lo fa anche Ere con tre canestri in fila, perché Minard lo guarda a vista e braccia basse. Così Varese se ne va via con decisione (58-39 al 25') e Finelli, corto senza Smith, per frenare l'emorragìa deve affidarsi ad Imbrò e Gaddfors. Togliendo dal campo Poeta e Minard, che non ne azzeccano una. A quel punto pure il quarto fallo di Dunston non viene percepito come un problema. Bologna s'aggrappa alla zona e funziona: il parziale è di 7-0, Rocca (7 punti) fa il gladiatore, Vitucci chiama timeout, da +19 a +12 in un una paio di minuti, non gli piace. Due triple di Sakota sono ossigenanti, quando Bologna è risalita fino al -9. Nel quarto, Varese ha 5/9 da 3, Bologna 0/4. Ultimo quarto  - Polonara sale in cima al canestro per lo schiaccione, di là tre punti di Hasbrouck (19 con 8/24 alla fine, troppo solo). Primi fuochi di un bell'ultimo quarto. Contro la zona ostinata di Bologna, Varese cerca sempre Sakota che ricambia con la terza tripla. Ma la partita è riaperta e grandi meriti, oltre ad Hasbrouck, li ha Moraschini che segna tre canestri uno più bello dell'altro fino al -3, con ancora meno di cinque minuti da giocare. Timeout Varese, ne esce la scossa decisiva: Polonara schiaccia due volte, i canestri più facili per venir fuori dall'impasse. Si aggiunge Dunston, fin lì falloso e silenzioso, che prima segna col fallo e poi strappando un rimbalzo d'attacco: in un minuto e mezzo la Cimberio infligge un 9-0 ferale (da 67-70 a 67-79) che riporta la contesa laddove s'era a lungo dipanata. E di conseguenza con Varese davanti, nel tabellone come in classifica, assieme a Sassari ovviamente. SAIE3 BOLOGNA-CIMBERIO VARESE 74-84 (15-25; 33-42; 53-64) Saie3 Bologna: Gaddefors 4, Imbrò 5, Poeta 7, Moraschini 11, Rocca 7, Gigli 15, Parzenski 2, Minard 4, Hasbrouck 19. N. e. Landi, Fontecchio, Pechacek. Cimberio Varese: Sakota 9, Banks 11, Rush, Talts, De Nicolao 8, Green 7, Ere 19, Polonara 17, Dunston 13. N. e. Ambrosini, Balanzoni, Bertoglio. Note -  Arbitri: Mattioli, Lo Guzzo, Baldini. Tiri da 2: Bo 23/47; Va 17/36. Tiri da 3: Bo 4/15; Va 13/33. Tiri liberi: Bo 16/29; Va 11/17. Rimbalzi: Bo 41, Va 44. Massimo vantaggio Bologna: mai in vantaggio. Massimo vantaggio Varese: +19 (39-58 al 25'). Spettatori: 8240. Leggi i commenti I commenti dei lettori 
Il giornalista si avvicina ai tifosi nell'intervallo della partita tra Juventus e Napoli allo Juventus Stadium. Il suo vorrebbe essere un servizio "di colore", con i pareri dei tifosi juventini e napoletani. Solo che il giornalista infila una serie di clamorosi scivoloni. "I napoletani sono come i cinesi, li trovi dovunque", dicono due tifosi. E l'intervistatore, blandendoli: "E voi li distinguete dalla puzza, con grande signorilità", Il filmato su Youtube sta facendo il giro del web e ha scatenato la rabbia dei social network. Accuse di razzismo piovono sul Tgr Piemonte e i colleghi della Rai di Napoli hanno inviato una lettera di chiarimenti. Il caso sarà oggi all'esame di viale Mazzini. Il giornalista rischia sanzioni disciplinari, fino al licenziamento. IL FILMATO 
PARIGI - Il Psg completa la lunga rincorsa alla vetta in Francia ed appaia il Marsiglia al comando. Dopo la vittoria dei parigini sul Reims, il posticipo domenicale si è rivelato fatale per i marsigliesi, ko a Troyes: gara decisa nel finale da Nivet, a segno all'88'. Bene anche il Lione: nn gol di Gomis al 12' della ripresa basta all'OL per superare di misura il Brest e riprendersi il terzo posto. E' invece finito senza reti ma con un espulso per parte, Cavalli e Angoula, l'atteso derby della Corsica tra Ajaccio e Bastia. RISULTATI 9a GIORNATA VENERDI' Bordeaux       - Lille                   1-1 SABATO Paris SG       - Reims                   1-0 Evian TG       - Tolosa                  0-4 Nancy          - Sochaux                 1-1 Nizza          - St.Etienne              1-1 Rennes         - Montpellier             2-1 Valenciennes   - Lorient                 6-1 DOMENICA Ajaccio        - Bastia                  0-0 Lione          - Brest                   1-0 Troyes         - Marsiglia              ore 21 Leggi i commenti I commenti dei lettori 
INCONTRI & EVENTI MANGER O BUROCRATI? Alle 15 all’Unione Industriale in via Fanti 17, l’Associazione Nazionale  Magistrati e al Consiglio dell’Ordine degli Avvocati di Torino,  organizzano il convegno “I presidenti di tribunale dopo la riforma:  manager o burocrati?” con Michele Vietti vicepresidente del Csm, Mario  Barbuto presidente della Corte d’Appello di Torino, Luciano Panzani  presidente del Tribunale di Torino, Maurizio Magnabosco ad di Amiat, e  Licia Mattioli presidente dell’Unione Industriale di Torino. Info 011/5718246 . NAZISMO FILOSOFICO Alle 18 al Circolo dei lettori in via Bogino 9 si presenta l’edizione  italiana, a cura di Livia Profeti, del libro di Emmanuel Faye  “Heidegger, l'introduzione del nazismo nella filosofia” (L'Asino d'oro):  con l’autore e la curatrice, intervengono Maurizio Ferraris ed Enrico  Donaggio. Info 338/3965779 . ISRAELE & STATI UNITI L'Associazione Italia Israele ha organizzato per le 18 alla Fondazione  Camis de Fonseca in via Pietro Micca 15 l’incontro “Israele-America, una  relazione difficile” con Ofir Haivrì del Shalem Center di Gerusalemme.  Info israeltorino@tin.it VERSO IL LAGER “L'ultimo treno. Racconti del viaggio verso il lager” (Donzelli) di  Carlo Greppi è il titolo del libro che si presenta alle 18 all'Istituto  piemontese per la storia della Resistenza e della società contemporanea  Giorgio Agosti (Istoreto) in via del Carmine 13, con Elena Bissaca,  Alberto Cavaglion e Giovanni De Luna. Info www.istoreto.it PIEMONTE LETTERARIO Per i “Colloqui del Lunedì” del Centro Studi Piemontesi, alle 18 in via  Revel 15, Giovanni Tesio con Sara Lorenzetti, Francesco Mereta, Fabio  Prevignano e Alberto Sisti parleranno sul tema “Piemonte letterario:  l’atlante dei luoghi e delle scritture”. Info www.studipiemontesi.it PRIVATI PER IL REGIO Alle 11.30 nella Sala del Caminetto del Teatro Regio in piazza Castello  215, nel corso di un incontro sui nuovi modi di investire nella cultura,  saranno presentati l’Associazione Amici del Teatro e altri progetti per  il Teatro Regio finanziati da donazioni private. Intervengono Walter  Vergano, Gianandrea Noseda, Anna Zegna, Francesca Peterlongo e Paolo  Cantarell. Info 011/8815241-2 . MUSICA WOLF FERRARI Alle 18 alla Feltrinelli Express della stazione di Porta Nuova si  presenta un libro con cd su Ermanno Wolf-Ferrari di Gabrielli Editore:  con l'autore Alberto Cantù, intervengono i maestri Noseda e Zuccorini  nel corso di un incontro organizzato in collaborazione con il Teatro  Regio. Info 011/5620830 . POLINCONTRI CLASSICI Alle 18 nell’Aula Magna del Politecnico in corso Duca degli Abruzzi 24,  per i “Polincontri Classici”, Maurizio Baglini interpreta al pianoforte  di Haydn la “Sonata in si minore Hob XVI n. 32”, di Mozart la “Sonata in  la maggiore K 331” e di Schumann il “Carnaval op. 9”. Info  011/0907926-7806. MUSICA DEL VILLAGGIO Alle 20.20 all’Auditorium dell’Educatorio della Provvidenza in corso  Govone 16/a va in scena il concerto “I musicanti del villaggio. In  Inghilterra nei primi anni del 900” con Fabrizio Bumbaca al flauto  traverso, Simone Gianoglio al violoncello e Paolo Leone al pianoforte.  Ingresso 5 euro; info 011/595292. YUSEF LATEEF Il tour italiano di Yusef Lateef e Adam Rudolph (sassofono e  percussioni) fa tappa alle 21 al Teatro Colosseo di via Madama Cristina  71: in scena, li accompagnano Tino Tracanna, Massimo Colombo, Attilio  Zanchi e Tommaso Bradascio in “Tribute To Yusef Lateef”. Biglietti 25/20  euro; info 011/6698034. TEATRO ORESTE ALL’ERBA Oggi e domani alle 21 al Teatro Erba in corso Moncalieri 241 la  Compagnia Torino Spettacoli, con Adriana Innocenti e Piero Nuti propone  l’”Oreste” di Vittorio Alfieri per la regia di Adriana Innocenti da  Giovanni Testori. Info www.torinospettacoli.it INCANTEVOLE TEATRO Per la rassegna internazionale di teatro di figura “Incanti”, va in  scena alle 20 alla Cavallerizza Reale la prima italiana di “All about  the world” dell’austriaco Christoph Bochdansky; segue alle 21.30 la  prima italiana di “The strings of music” della greca Antamapantahpou.  Info www.festivalincanti.it CINEMA MOVING TFF Per “Moving Tff”, alle 21 il Cafè Liber di corso Vercelli 2, ospita  l’appuntamento “Doc mon amour”: sarà proiettato il film “Koyaanisqatsi”  di Godfrey Reggio; a seguire libera critica a confronto con Luca  Pastore, Daniele Gaglianone e Davide Oberto. Info www.facebook.com/ torinofilmfestival 
GENOVA - Luigi De Canio è logicamente amareggiato dopo la rimonta subita dal Genoa ad opera della Roma. "Le partite non durano 15' - spiega il tecnico a Sky - Le grandi squadre in qualsiasi momento trovano il colpo risolutore.  E' innegabile che dopo il 2-0 abbiamo abbassato un po' la guardia, è calato il livello d'intensità, ci siamo disuniti anzichè galvanizzarci e continuare in questo modo: la mia squadra ha anche parecchi giovani con non grandissima esperienza di serie A, quindi nella gestione della gara abbiamo ancora qualche difficoltà. La Roma non poteva essere quella vista all'inizio, per questo avremmo dovuto continuare ad essere aggressivi: la mancanza di maturità ci ha giocato un brutto scherzo, abbiamo consentito alla Roma di rientrare in partita e di acciuffare il pareggio". De Canio fa un parallelo con la sconfitta subita nel finale dalla Juve:  "Siamo andati in vantaggio anche con la Juve perchè abbiamo queste caratteristiche, di aggressività; non possiamo magari mantenerle per 90' ma neanche per 15'. Dobbiamo avere la capacità e l'attenzione di giocare così, quando non è possibile bisogna difendersi con piu' ardore. Dovevamo rimanere corti e aggressivi sempre, invece abbiamo cominciato a dare palloni dietro ai difensori e al portiere, i cui rinvii diventavano loro preda. Così ci hanno schiacciato, poi abbiamo commesso qualche errore banale, come in occasione del primo gol, e nel secondo tempo la Roma avendo recuperato ha ritrovato la voglia di giocare e l'entusiasmo". Preoccupazione per le condizioni di Marco Borriello, uscito nel finale per un problema alla caviglia. "Voleva rimanere in campo, l'ho convinto io a restar fuori (il Genoa aveva esaurito i cambi, ndr). Come sta? Non ho ancora parlato con il dottore". Leggi i commenti I commenti dei lettori 
