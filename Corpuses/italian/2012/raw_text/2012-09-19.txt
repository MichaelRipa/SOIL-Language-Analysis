ROMA - Il pareggio allo Stamford Bridge fra il Chelsea campione in carica e la Juventus, al ritorno sul massimo palcoscenico continentale, consente allo Shakhtar Donetsk di portarsi in testa al gruppo E. Gli ucraini guidati in panchina da Mircea Lucescu, vecchia conoscenza del calcio italiano, cominciano il loro cammino rispettando il fattore campo e superando 2-0 i danesi del Nordsjaelland con una rete per tempo, entrambe firmate da Mkhitaryan (44' pt e 31' st). BAYERN, BUONA LA PRIMA CON MARTINEZ DAL 1' - Parte invece con il piede giusto la nuova campagna Champions del Bayern Monaco, finalista lo scorso maggio proprio contro i blues. Il club bavarese, in cui ha giocato per la prima volta da titolare lo spagnolo Javi Martinez, acquistato dall'Athletic Bilbao per 40 milioni di euro, ha battuto 2-1 all'Allianz Arena il Valencia. La squadra di Jupp Heynckes, che in attacco recuperava Franck Ribéry e Arjen Robben, assenti nell'ultimo turno di Bundesliga per problemi muscolari, con il peruviano Claudio Pizzaro preferito a sorpresa al croato Mario Mandzukic, ha sbloccato il match sul finire di primo tempo con Schweinsteiger, per poi raddoppiare al 31' st con Kroos, mentre nel recupero era Valdez a fissare il risultato per gli spagnoli. BATE BORISOV, COLPO PREZIOSO A LILLA - A fare compagnia ai tedeschi a quota 3 nel gruppo F c'è comunque il Bate Borisov, capace di imporsi con un perentorio 3-1 sul terreno del Lilla. Ai bielorussi basta un tempo per mettere al sicuro il successo esterno, propiziato dalle segnature di Volodko e Rodionov nei 20 minuti iniziali e poi di Olekhnovich (43'), inutile, se non a fini numerici, il gol di Chedjou per i francesi al quarto d'oro della ripresa. BARCELLONA SOFFRE, MESSI PIEGA LO SPARTAK - Vince ma se la vede brutta il Barcellona al Camp Nou contro lo Spartak Mosca: la rete di Tello dopo 14' fa pensare che sia tutto facile, e invece la formazione russa ribalta la situazione approfittando di un autogol di Daniel Alves (29') e della marcatura di Romulo (14' st). Per fortuna dei blaugrana a rimettere le cose a posto ci pensa il solito Leo Messi, che negli ultimi 20 minuti realizza la propria doppietta personale con un tocco ravvicinato (26' st) e un colpo di testa (35' st) fissando il risultato sul 3-2. Termina a reti inviolate (l'unica della serata) l'altra gara del gruppo G, fra Celtic Glasgow e Benfica. CARRICK SPINGE LO UNITED, COLPO CLUJ A BRAGA - Un gol in avvio di Carrick (7') consente al Manchester United di battere il Galatasaray e cogliere i primi tre punti nel girone H, dove il Cluj va a sbancare il campo dello Sporting Braga (0-2). A mettere in ginocchio i portoghesi è la doppietta firmata nel primo tempo da Bastos (19' e 34'). Leggi i commenti I commenti dei lettori 
LONDRA - "Un gran punto, possiamo giocarcela con tutti". Massimo Carrera è entusiasta per l'ennesima prova di forza fornita dalla Juve: "Abbiamo dimostrato grande carattere malgrado le avversità. Ricordo che abbiamo preso il primo gol in 10 perché Vidal era fuori. Sul secondo, invece, non ho nulla di dire perché è stato un eurogol. Una rimonta come a Marassi? E' stata diversa. A Genova eravamo partiti malino. Qui, invece, abbiamo giocato e fatto la partita anche nel primo tempo, creando due-tre occasioni. Poi è normale concedere qualcosa quando giochi contro il Chelsea". QUAGLIARELLA SCELTO PERCHE' STA BENE - Carrera spiega come è nata l'idea di mettere in campo nel finale Quagliarella, un cambio che è risultato decisivo. "In settimana guardiamo i più in forma. Matri aveva giocato domenica, così abbiamo pensato di mettere dentro Fabio. Ha dimostrato come la Juve abbia bisogno di tutti e come tutti fanno bene quando chiamati in causa. Ha fatto davvero un gran gol e ha sfiorato la vittoria: siamo davvero contenti per la sua prova". Giovinco, invece, ha giocato a intermittenza, Carrera lo difende: "Le due punte devono stare vicine, fa quello che gli viene chiesto. E quando avrà una maggiore condizione, farà bene anche in Europa". BUFFON HA BUONE SENSAZIONI - E' felicissimo anche Gigi Buffon: "Ho buone sensazioni: siamo andati sotto 2-0 per colpa di alcuni episodi. Ricordo che potevamo andare in vantaggio anche noi. Abbiamo dato prova di grande qualità di gioco e grande carattere: tornare in Champions fa piacere perché arriva dopo anni difficili e dopo i sacrifici della passata stagione. Ora però dobbiamo avere continuità: sta qui la differenza tra una squadra normale ed una forte". LA SERATA DI QUAGLIARELLA - L'uomo della serata non può non essere Fabio Quagliarella. Nel dopo partita l'ex attaccante del Napoli non nasconde di vivere un momento non facile. "Non è facile quando non giochi e stai sempre lì a guardare le partite. Io mi sento al cento per cento da un bel po', ma poi se non giochi... Quello che offre la partita non te lo garantisce certo l'allenamento. Bisogna poi essere bravi a sfruttare l'occasione e io stasera ci sono riuscito. Si sa, in grandi squadre la concorrenza c'è, io ho sempre la speranza di giocare titolare e in seconda battuta di subentrare, magari qualche minuto in più rispetto ai dieci di stasera". Dopo il gol è andato a esultare verso la panchina: "L'abbraccio con Carrera? Veramente stavo andando verso Storari, ma Massimo è uno che soffre con noi, eravamo tutti tesi ed emozionati". Leggi i commenti I commenti dei lettori 
LONDRA - "Peccato non aver gestito il doppio vantaggio". Roberto Di Matteo ha qualche rimpianto per il 2-2 con la Juve. "Penso soprattutto al fatto che sul 2-1 avremmo dovuto cercare con maggiore insistenza il 3° gol. Abbiamo commesso qualche errore in fase difensiva e lo abbiamo pagato". OSCAR E' STATO FANTASTICO - Di Matteo spiega, poi, la mossa a sorpresa di Oscar su Pirlo: "Pirlo detta i tempi della squadra, era importante non dargli spazio e tempo sul pallone ed era un po' il compito di Oscar: lo ha fatto molto bene, tatticamente è stato perfetto. Era la partita giusta per esordire a Londra e ha disputato una prova fantastica". NESSUN CALO ATLETICO - Di Matteo smentisce chi crede che il Chelsea abbia avuto un calo atletico: "No, come condizione stiamo bene. C'è mancato solo quel pizzico di cattiveria in più per battere una grande squadra come la uve che non molla mai e che è sempre un avversario difficile da affrontare". Leggi i commenti I commenti dei lettori 
Musica ERCOLANO Dalle 21 al parco sul mare della Villa Favorita di Ercolano, per il  Festival delle ville vesuviane, Pino Daniele in concerto. In scaletta i  brani del disco "La grande madre", che include anche la cover di  "Wonderful Tonight" di Eric Clapton. Il cantautore sarà accompagnato sul  palco da Michael Baker (batteria), Rino Zurzolo (basso e contrabbasso),  Gianluca Podio (piano) ed Elisabetta Serio (tastiere). Ingresso da 23  euro e 28 euro. Info 081 732 2134. SAN GIOVANNI MAGGIORE Dalle 21 nella Chiesa di San Giovanni Maggiore a Pignatelli, per "Ethnos", Festival di Musica Etnica, di scena Morin Khuur Ensemble, prestigiosa formazione orchestrale della Mongolia che trasporterà il pubblico in un viaggio onirico attraverso la steppa sconfinata, la spiritualità ancestrale e la storia millenaria della Mongolia. Ingresso gratuito. Info 081 882 3978. FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23, Malika Ayane incontra il pubblico e firma copie del suo nuovo album "Ricreazione". Tra gli autori, oltre la stessa Ayane, collaborazioni con Boosta, Pacifico, Alessandro Raina (Amor Fou), Romeus, The Niro e Paolo Conte. Presenta Ida di Martino. Info 081 240 5411. OTTAVIANO Dale 21 al Palazzo Mediceo di Ottaviano, per "Pomigliano Jazz", concerto di Rita Marcotulli accompagnata dal violoncello di Paolo Damiani, dalle manipolazioni sonore di Martux_m e dalla voce narrante di Filippo Bianchi, ideatore del progetto tratto dal libro "101 microlezioni di jazz". Ingresso gratuito. Info 081 803 2810. Classica CAFFETTIERA Dalle 12 alla Caffettiera di piazza dei Martiri, presentazione del cartellone della XVII edizione dei Concerti di Autunno, in programma dal 3 ottobre al 5 dicembre. Intervengono Riccardo Bachrach, presidente della Comunità Evangelica Luterana, Luciana Renzetti, direttore artistico, Holger Milkau, pastore della Comunità Luterana,  Luciano Cirica, vicepresidente della Fondazione Evangelica Betania. AVELLINO GESUALDO Dalle 19.30 al teatro Carlo Gesualdo di Avellino, piazza Castello, in occasione dei quarant'anni del  Conservatorio di Avellino, fondato dal maestro Vincenzo Vitale e dedicato al compositore aversano Domenico Cimarosa, concerto di Bruno Canino, uno dei più grandi pianisti italiani. Un recital solistico che partirà da una Ouverture tratta da "Le nozze di Figaro" di Mozart. Info 0825 756 403. Teatro BACOLI Dalle 20.30, nella sede della Comunità Dedalo di Bacoli, via Spiaggia Romana 41, per "Teatri Senza Etichetta", rassegna in collaborazione con il dipartimento di Salute mentale ASL Napoli 2 Nord, la compagnia ImmaginAria in scena con "Vettori di Verticalità", performance di fuoco e tessuti aerei di Riccardo Pisani e Federica Notarangelo. Dalle 21.30 "Aliceinmunnez", di e con Cira Sorrentino e Barbara Veloce. Dalle 22.30 "Rawelge", ritmi e danze tradizionali del Burkina Faso. Info 081 804 0537. Cinema SOUR ORSOLA Dalle 10.30 nell'aula magna del Suor Orsola Benincasa, corso Vittorio Emanuele 292, si svolgerà l'appuntamento inaugurale del ciclo "Le vie del Cinema e della Fiction - Incontri sulla creatività per il piccolo e grande schermo". In programma l'esordio alla regia cinematografica di Maurizio Casagrande, che presenterà agli studenti il suo film "Una donna per la vita" (nelle sale da domani). Info 081 252 2347. Libri SUOR ORSOLA Dalle 16.30 Sala degli Angeli del Suor Orsola Benincasa, via Suor Orsola 10,  presentazione del volume di Ciriaco De Mita "La storia d'Italia non è finita (Guida). Intervengono Piero Craveri, Lucio d'Alessandro, Biagio de Giovanni, Giuseppe Galasso. Info 081 290 768. FELTRINELLI LIBRERIE Dalle 18 alla Feltrinelli librerie, via San Tommaso D'Aquino 70, si presenta il libro "Un'eredità scomoda", di Patrizia Milone (Kairòs). Con l'autrice intervengono Marco Demarco e Guido Trombetti. Conduce Armida Parisi. Letture di Mariarosaria Riccio. Info 081 240 5411. Agenda FNAC Dalle 18 nel forum della Fnac, via Luca Giordano 59, "I 20 anni di Lalineascritta", laboratorio di scrittura creativa ideato e curato da Antonella Cilento. Ospiti dell'incontro, Giuseppe Montesano e Eduardo Savarese, letture di Claudio Finelli. Info 081 220 1000. EVALUNA Dalle 18.30 alla libreria Evaluna, piazza Bellini 72, viaggio musicale in letteratura con il cantante Raiz, il chitarrista dei Radicanto Giuseppe De Trizio, l'autore di "Il mare di lato", Vito Antonio Loprieno. Interverranno Carmine Festa (Corriere del Mezzogiorno) e Carmen Dambruoso (Telenorba). Info 081 292 372. MUSEO ARCHEOLOGICO Dalle 12 al Museo archeologico, l'evento di arte contemporanea, "Omero", di Giuseppe Antonello Leone. L'artista espone nella collezione Farnese il suo Omero ovvero ciò che dalla pietra scolpita egli ha tratto. Previsto incontro con la stampa e gli addetti ai lavori. CAPRI Dalle 17.30, al Centro caprense Ignazio Cerio, per "Capri Comics", l'arte del fumetto in mostra sull'isola azzurra, in occasione dei 30 anni editoriali di Martin Mystère, protagonista sarà Giancarlo Alessandrini, il disegnatore di Martin Mystère, Dylan Dog e Oltremare che incontrerà gli appassionati e venerdì terrà  un workshop di disegno. Info 081 838 6214. 
LONDRA - E' dolce il ritorno tra i grandi della Juve. I bianconeri bloccano il Chelsea campione d'Europa sul 2-2 e si prendono, parzialmente, la rivincita per l'eliminazione patita dai Blues 3 anni fa, sempre in Champions, negli ottavi. La squadra di Conte ha dato un'ennesima straordinaria dimostrazione di carattere e personalità. Colpita da un micidiale uno-due di Oscar alla mezz'ora, ha saputo tenere duro e da grande fuoriclasse si è rialzata con tenacia riuscendo prima a riaprire la gara con Vidal e poi, nel finale, a raddrizzare la partita con Quagliarella, tirato fuori per la prima volta in stagione, non a caso al momento giusto, dal duo Conte-Carrera. JUVE, GRANDE PROVA DI DUTTILITA' - Un pari importante, non solo perché arrivato in trasferta contro la rivale più dura del girone. Ma soprattutto perché dimostra la grande duttilità e capacità di adattamento della squadra bianconera che anche quando viene messa in grande difficoltà (vedi l'annullamento di Pirlo da parte di Oscar) sa trovare il modo per rimodularsi e rendersi sempre pericolosa. LA MOSSA OSCAR SPIAZZA LA JUVE - Sorprendendo tutti, probabilmente anche Conte, Di Matteo ha deciso di schierare in extremis Oscar nel doppio ruolo di trequartista-controllore di Pirlo, spostando Hazard a sinistra. Una variante che ha decisamente messo in difficoltà i bianconeri, che a fatica, grazie alla puntuale prova di Barzagli e Bonucci, hanno arginato le discese in area del francese, ma non le invenzioni del giovane brasiliano che nelle prime occasioni in cui si è liberato al tiro ha segnato una pregevole doppietta in 2': prima (31') con un diagonale, alzato in maniera forse decisiva da Bonucci, poi (33') con uno strepitoso destro a giro sotto l'incrocio dopo aver saltato come un birillo Pirlo. VIDAL RIAPRE I CONTI - La Juve, che per mezz'ora aveva tenuto bene il campo, sfiorando anche il vantaggio con due perfette verticalizzazioni non concretizzate da Marchisio e Vucinic, ha avuto il merito di non disunirsi. E dopo appena 5' è tornata in corsa grazie al suo uomo migliore, Vidal che, incurante di una caviglia dolorante per colpa di una storta occorsagli poco prima, si è smarcato al limite e ha infilato il pallone nell'angolo con un preciso sinistro in diagonale. QUAGLIARELLA PAREGGIA... - Il Chelsea ha reagito con determinazione, senza cedere il campo agli avversari. La Juve ha avuto il merito di chiudersi con ordine ed aspettare con pazienza il momento giusto. Ha rischiato solo al 78' quando Mata, subentrato a Oscar, si è liberato bene al tiro con una triangolazione con Hazard ma ha concluso di poco a lato. I bianconeri hanno ringraziato e, al primo affondo, 2' dopo, hanno cinicamente colpito: Marchisio ha smarcato in area il neo-entrato Quagliarella che, si è preso la soddisfazione di infilare Cech sotto le gambe. ... E POI SFIORA IL GOL-VITTORIA - Galvanizzata, la Juve ha tentato anche il colpaccio e per poco non c'è riuscita con lo stesso Quagliarella che ha visto terminare sulla parte alta della traversa una bella girata su assist di Isla. Poco male. I segnali che giungono da Londra sono importanti. La squadra c'è, anche in Champions dovranno temerla in tanti. CHELSEA-JUVENTUS 2-2 (2-1) Chelsea (4-2-3-1): Cech 6, Ivanovic 6.5, Luiz 6, Terry 5.5, A. Cole 6.5, Mikel 6.5, Lampard 6.5, Ramires 6.5 (23' st Bertrand 6), Oscar 7.5 (28' st Mata s. v.), Hazard 6.5, Torres 5.5. (Turnbull, Romeu, Moses, Cahill, Azpilicueta). All.: Di Matteo. Juventus (3-5-2): Buffon 7, Barzagli 6.5, Bonucci 6.5, Chiellini 6, Lichtsteiner 5.5 (32' st Isla), Vidal 7, Pirlo 5, Marchisio 6.5, Asamoah 6, Vucinic 6.5 (42' st Matri s. v.), Giovinco 6 (29' st Quagliarella 7.5). (Storari, Lucio, Giaccherini, Matri, Marrone). All.: Carrera. Arbitro : Proenca (Por) 7. Reti : nel pt 31'e 33' Oscar, 38' Vidal; nel st 35' Quagliarella. Recuperi : 1' e 3'. Angoli : 5-4 per il Chelsea. Ammonito : Vidal per gioco scorretto. Spettatori : 42.000. Leggi i commenti I commenti dei lettori 
