NEW YORK - Il gigante californiano fa la spesa a Parigi. Google si è comprato la start-up parigina Sparrow, che ha messo a punto un'applicazione di gestione di posta elettronica per i prodotti Apple (sia iPhone che computer). La notizia è data con enfasi sul sito della giovane azienda francese composta da cinque persone, con una prima pagina intitolata " Sparrow+Google ". "Siamo lieti di annunciare che Sparrow è stato acquistato da Google", si legge. Sparrow, un software leggero dalla grafica minimalista ma dalla grande usabilità è nato per un'idea del direttore generale, Dominique Leca, e di un ex dipendente di Google e Amazon Viet Dinh Hoa. "Ci uniamo al team di Gmail per implementare una visione più ampia, che pensiamo di poter migliorare assieme Google", spiega l'azienda. "Non vediamo l'ora di portare i dipendenti di Sparrow nel team di Gmail, dove lavoreranno a nuovi progetti", ha detto un portavoce di Google. Ma che cosa cambia nelle applicazioni per iPhone e per Mac? Molto, considerando che i software non verrano dismessi ma non potranno godere di aggiornamenti importanti. Questo significa che le innovazioni verranno travasate direttamente nelle applicazioni di gmail per i dispositivi mobili e, forse anche per i computer. Sparrow è un'applicazione a pagamento, la prima versione per i computer Mac è arrivata nel 2010, mentre l'app per iPhone è arrivata solo all'inizio di quest'anno. Secondo quanto riporta il quotidiano francese Le Figaro , a marzo l'applicazione per Mac aveva 150.000 utenti regolari, consentendo alla giovane azienda un fatturato di 750.000 euro nel 2011. Il lancio della applicazione per iPhone, nel  marzo 2012, ha portato 60.000 utenti in poche ore. I termini economici dell'acquisizione non sono stati resi noti. 
Nicolas Cage in visita agli Scavi di Pompei. Camicia azzurra e jeans, prima di visitare il sito archeologico, il divo americano si è intrattenuto con numerosi fan che lo hanno riconosciuto, e ha posato per alcune foto ricordo. L'attore americano ha anche parlato con alcuni turisti, firmato qualche autografo e non si è sottratto a quanti hanno voluto stringergli la mano, sotto gli occhi vigili e impazienti del servizio d'ordine. Un fuori programma per il premio Oscar, reduce dall' incontro di giovedì scorso al Giffoni Film Festival. Il nome di Nicolas Cage era circolato un anno e mezzo fa come possibile protagonista del nuovo film del regista Michele Soavi, autore di "Cemetery Man", destinato ad un titolo che secondo alcuni avrebbe spinto la star di Hollywood a visitare gli scavi: "Treasure of Pompeii". Un film concepito in chiave fantastica, sulla scia della pellicola avventurosa "The Goonies" di Richard Donner, girato nel 1985. Ma del film ambientato a Pompei al momento non si sa più nulla. 
Arco  -  Il Napoli c'è e si è tolto lo sfizio di battere i vice campioni d'Europa del Bayern di Monaco, anche se entrambe le squadre erano prive di parecchi titolari. Ma gli azzurri, soprattutto sul piano della personalità, sono stati bravi a lottare ad armi pari contro un avversario di grande prestigio internazionale e più avanti nella preparazione. Il gol iniziale di Alaba (16') non ha scoraggiato gli azzurri, che già nel finale del primo tempo hanno rimesso le cose a posto con una prodezza di Cannavaro (46'). E pochi secondi prima c'era stato il palo di Vargas, in crescita anche lui. Ma il Napoli è venuto fuori soprattutto nel secondo tempo, dimostrandosi in palla e competitivo anche con le seconde linee. Pandev, entrato dalla panchina, ha portato gli azzurri avanti per la prima volta (20') dopo una splendida percussione sulla destra di Zuniga. E nemmeno la reazione del Bayern, che ha trovato il pareggio con una bella punizione di Shaquiri (27'), ha minato le certezze della squadra di Mazzari, capaci tornare in vantaggio e chiudere la partita nel finale (35' st) con lo scatenato Insigne. Il baby attaccante napoletano ha già cancellato dal cuore dei tifosi il ricordo di Lavezzi. E promette di essere all'altezza del Pocho pure in campo. Legittima la soddisfazione di Mazzarri a fine gara. "Abbiamo fatto molto bene, sono contento della squadra. Il Bayern è più avanti di noi nella preparazione, ma abbiamo sofferto un po' solo all'inizio della partita", ha gonfiato il petto l'allenatore, facendo i complimenti a Cannavaro per la sua prodezza. "Il nostro capitano ha questi colpi. E mi sono piaciuti anche Insigne e Vargas, preziosi pure nella fase difensiva. E' una vittoria che fa morale, per un grippo che da tre anni e mezzo sta ottenendo risultati importanti". Bayern Monaco (4-2-3-1):  Starke  -  Rafinha (1' st Ojbjergr) , Van  Buyten, Dante, Contento  -  Tymoshchuk, Luiz Gustavo  -  Robben,  Shaquiri, Alaba (40' pt Can)  -  Mandzukic (15' st Pizarro). Napoli (3-5-2):  Rosati  -  Campagnaro (34' st Grava), Cannavaro (1' st  Fernandez), Britos (15' st Aronica)   -  Zuniga (40' st Bariti),  Dzemaili, Inler (1' st Gargano), Hamsik (42' st Palma), Dossena (25' st  Vitale)  -  Insigne (40' st Nowothny), Vargas (15' st Pandev). Arbitro: Petruzzo Reti: 16' pt Alaba, 46' pt Cannavaro, 20' st Pandev, 27' st Shaquiri, 35' st Insigne . 

La Ztl del mare si allarga e si rafforza, con nuovi orari (dalle 8 alle 19), a partire da novembre e con confini più estesi. Altre due Ztl sono in arrivo in autunno: Quartieri Spagnoli e TarsiaPignasecca, con pedonalizzazione e chiusura di intere strade. Tredici i varchi telematici introdotti, già partito il bando di gara per 600 mila euro, saranno attivi entro il 30 novembre. Per la Ztl del mare, in autunno scomparirà l'ingresso controllato di piazza Sannazaro, sarà spostato a piazza della Repubblica. Cambia il criterio di sosta delle auto che entrano nella Ztl: introdotto un limite di 3 ore per garage e strisce blu. Novità anche nei trasporti: scompare l'R3 e va a potenziare la linea 140 che da Capo Posillipo arriverà fino a piazza Bovio. Non si arretra di un passo in quanto a rivoluzione del traffico e, a luglio inoltrato, l'assessorato alla Mobilità presenta il provvedimento definitivo delle Zone a traffico limitato. Novità in programma a partire dall'autunno (le prime scatteranno a settembre), passate in consiglio comunale il 13 giugno e che entro il 10 agosto saranno attivate da una delibera di giunta, dopo il confronto con Municipalità e associazioni. "La proposta ora andrà in commissione mobilità  -  spiega l'assessore Anna Donati  -  il progetto è stato già inviato alle due Municipalità interessate, lo stanno valutando". Ecco le novità nel dettaglio. Ztl del Mare. Confermata la pedonalizzazione di via Caracciolo da piazza della Repubblica a Santa Lucia. Entro settembre si estenderà a via Orsini, via Nazario Sauro, da via Partenope a via Petronio. Off limits alle auto anche da piazza Sannazaro a piazza della Repubblica, ultimo tratto del lungomare, lato aliscafi. "Nel 2013  annuncia la Donati  affronteremo il tratto da piazza Sannazaro a Largo Sermoneta". Da novembre in poi i nuovi orari della Ztl saranno dalle 8 alle 19, anche nel weekend. A novembre il varco attuale in piazza Sannazaro sarà spostato a piazza della Repubblica. Fuori dalla Ztl resterà anche viale Elena. I confini della Zona a traffico limitato vanno da piazza Sannazaro a piazza Municipio. Chiuse al traffico (aperte solo ai mezzi autorizzati): discesa San Nicola da Tolentino, via San Carlo alle Mortelle, piazzetta Mondragone, via Nicotera, via Carlo De Cesare, via Toledo (da via De Cesare a piazza Trieste e Trento). Via Acton, via Nazario Sauro, via Partenope e via Caracciolo sono pedonali. "Nessuno di noi vuole una via Caracciolo nel degrado  aggiunge la Donati  serve un programma di riqualificazione. Il sindaco ha aperto un tavolo di lavoro con me, e gli assessori Marco Esposito, Luigi de Falco e Tommaso Sodano, martedì ci incontreremo". Ztl Quartieri Spagnoli e Tarsia-Pignasecca. Saranno in vigore tutti i giorni dalle 7 alle 18. Da ottobre si prevede la pedonalizzazione di alcune strade dei Quartieri Spagnoli (circa una ventina). Ecco alcune delle chiusure proposte: via Montecalvario (alcuni tratti), vico del Teatro Nuovo, via Speranzella, via Emanuele de Deo (da vico Cariati a vico Lungo Montecalvario), vico della Tofa, Gradini San Matteo a Toledo (da via Concordia a vico Canale), vico Trinità degli Spagnoli. Il perimetro delle Ztl va dal corso Vittorio Emanuele a piazza Matteotti. Aperte al traffico: corso Vittorio Emanuele (da discesa San Nicola da Tolentino a piazza Mazzini), piazza Mazzini, via Salvator Rosa, via Francesco Saverio Correra, piazza Dante, piazza VII Settembre, via Sant'Anna dei Lombardi, via Monteoliveto, via Diaz, piazza Matteotti. Sono all'interno della Ztl e transitabili solo ad autorizzati: via Cesare Battisti, piazza Salvo D'Acquisto, discesa San Nicola da Tolentino, via San Carlo alle Mortelle, piazzetta Mondragone, via Nicotera, via Carlo De Cesare. Sosta. Cambia il criterio per la sosta delle auto. Le automobili potranno entrare nell'area a traffico limitato solo se garantiranno una sosta di almeno 3 ore nei garage privati. "Così scoraggeremo i furbi", dice la Donati. Lo stesso limite di 3 ore vale per le strisce blu presenti all'interno della Ztl. L'alternativa è sostare a viale Dohrn. Napolipark inaugurerà un sistema di controllo elettronico e innovativo. Trasporti. Da settembre, gli autobus torneranno indietro su piazza Vittoria, non transiteranno più per via Vannella Gaetani. A partire da domani l'R3 scompare e viene assorbito dalla linea 140 che da Capo Posillipo arriverà a piazza Bovio. Da domani cambio anche per il C28, sostituito dal 128, da Santa Lucia a Chiaia e al Vomero. Parcheggi. Passano a Napolipark i 4 parcheggi dell'Anm: Brin (1.300 posti), Colli Aminei (280), Scampia (220), Chiaiano (320). 
BRUGHERIO (Monza) -  In molti, dopo gli scontri dei giorni scorsi, si aspettavano questa sera il redde rationem tra Bossi e Maroni. Addirittura c'era chi preconizzava l'annuncio della scissione leghista scenograficamente organizzata con un duetto-duello a breve distanza (meno di 60 chilometri l'uno dall'altro) nell'inedita chiamata di piazza da separati in casa. Alla fine, però, Maroni e Bossi hanno preferito tornare a marciare (pur separati) per colpire uniti. Il ramoscello d'ulivo lo offre il senatur che dopo le bordate dei giorni assicura da Brugherio di "non voler far casini" e che bisogna rispettare le scelte del Congresso leghista. Quelle stesse scelte che solo ieri considerava votate da 'piccoli cani abbaianti che pero' non fanno paura a nessuno". "Chiedo a tutti - ha detto però oggi il presidente della Lega - di ricordare sempre che il segretario è Maroni. Poi io sarò 'capo' - ammette - ma solo per la storia personale". La chiamata all'unità di Bossi viene però attesa con una certa diffidenza dal neosegretario che durante la giornata ha sempre preferito liquidare le domande sullo scontro con l'Umberto come questioni di lana caprina. Come - più freddamente - un "caso chiuso". E lo ha fatto anche stasera a Soncino in provincia di Cremona dove ha dribblato le domande su Bossi con un freddo "non è un problema" puntando tutti i suoi discorsi sul rilancio - targato Bobo - della Lega 2.0. Certo le due piazze, con i sostenitori che alzano sotto gli stessi colori vessilli (e slogan) diversi, lasciano il dubbio sulla possibile tenuta della 'strana convivenza' dei due leader. E gli sforzi, inediti in questa ultima settimana, di un Bossi che quasi avverte i suoi sostenitori del pericolo di creare divisioni interne alla Lega, sembrano prendere corpo quando alla piazza offre di nuovo il 'nemico' comune contro cui combattere: lo stato mafioso dove vorrebbero farci entrare ("andassero a fanculo") e un governo che odia il nord ma sul quale bisogna aver pazienza, "tanto non reggono". Leggi i commenti I commenti dei lettori In caricamento.. 

