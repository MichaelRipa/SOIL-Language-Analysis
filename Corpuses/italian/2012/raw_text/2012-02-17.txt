Gli osservatori del Chelsea si saranno resi conto che il Napoli, che i Blues affronteranno martedì in Champions, è una signora squadra quando si propone con la sua formazione migliore. Una doppietta di Cavani spiana la strada dei partenopei, che violano il 'Franchi' per 3-0 con gol nel recupero di Lavezzi, battendo una Fiorentina al di sotto delle aspettative e capace di competere alla pari dei suoi avversari solo a tratti. Con Lazzari squalificato e Pasqual, Kroldrup e Kharja indisponibili, Rossi propone in attacco Jovetic e Amauri, facendo esordire a centrocampo l'ultimo arrivato Olivera accanto al rientrante Vargas. Mazzarri, invece, rinuncia a De Sanctis, in panchina nonostante una leggera influenza, per far debuttare tra i pali Rosati, in una difesa che riabbraccia Campagnaro e Cannavaro; anche se martedì incombe il Chelsea, davanti c'è il trio delle meraviglie formato da Lavezzi, Hamsik e Cavani. Ed è proprio l'uruguaiano, al 3', a spezzare l'equilibrio: Hamsik legge il suo taglio e lo serve, Nastasic se lo perde ed il bomber infila il vantaggio. Campagnaro si fa male ad un polpaccio e lascia dopo poco il posto a Grava, la Fiorentina prova a reagire e, all'8', Cassani mette di poco a lato d'esterno su un bel cross di Vargas. Il Napoli quando spinge fa paura e, al 17', Hamsik non trova lo specchio di testa da un angolo teso di Lavezzi. In cinque minuti, le due squadre colpiscono due legni, dalla bandierina e sempre di testa: più eclatante, al 24', la traversa centrata da Maggio, Natali al 29' prende invece il palo esterno. I viola crescono e, al 35', Jovetic si muove nello stretto e con il mancino mette out di un niente. Occasionissima al 38' di Britos, che sotto porta riesce a mettere clamorosamente sopra la traversa. Nella ripresa il ritmo resta elevato e, al 10', il Napoli colpisce ancora: Cavani dialoga con Hamsik e, tenuto in gioco da Cassani, mette nel sacco la sua doppietta che gli vale il 15esimo gol stagionale, il 41esimo con la maglia partenopea. Dentro anche Marchionni per i viola, che provano a rispondere con una volee alta di Montolivo all'11' e, soprattutto, con un'incornata di Amauri al 12' su punizione calibrata proprio del numero 18 di casa, che al 16' impegna Rosati in due tempi. Sono sempre i campani, però, a farsi minacciosi e, al 17', 'rischiano' di fare tris: Cavani pesca Lavezzi, che si beve Nastasic e Vargas ma non Boruc, bravo a salvare in uscita. Le due panchine esauriscono tutte le sostituzioni, si vede anche Cerci tra i toscani ma l'ex romanista non incide. Il Napoli, che con Dossena aveva sprecato un'altra chance, gestisce le operazioni nel finale e arrotondano anche nel recupero con Lavezzi, poco dopo una gran parata di Boruc su Pandev, portando a casa tre punti che permettono a Maggio e compagni di salire a 37 punti in classifica, scavalcando Roma e Inter, per occupare il quinto posto. La Fiorentina, invece, resta ferma a 28 in un campionato che resta anonimo per i toscani anche dopo l'avvento di Delio Rossi. 
Non c’è molto da dire. O forse troppo. In fondo la Fiorentina provare ci ha provato.  Solo che la differenza era troppo evidente e al Napoli tutto è andato come  doveva andare. D’altra parte se loro martedì giocano col Chelsea e la Fiorentina scenderà in campo a Bologna qualcosa vorrà dire. E anche il fatto che Mazzarri abbia in panchina  Pandev e tu nemmeno una punta vera qualcosa significherà.  Forse vale la pena riflettere su questo. Più per pensare al futuro, che altro. Però uno 0-3 è davvero poco simpatico. E forse, alla fine, nemmeno tanto giusto. 
L'aria d'impresa l'aveva respirata già Michele Paramatti alla vigilia. "Vincere a San Siro si può", aveva detto il difensore che firmò gli ultimi due successi del Bologna in casa Inter: in campionato nel '98 e nello spareggio Uefa del '99. Ieri il testimone l'ha raccolto Marco Di Vaio: due gol in due minuti per stendere i malconci nerazzurri di Ranieri e bissare l'impresa del febbraio 2011. Allora, il capitano con due reti stese a domicilio un'altra grande in crisi, la Juventus, senza pietà. Era stata quella anche la sua unica doppietta. Di Vaio non aveva mai segnato all'Inter con la maglia del Bologna (in passato, cinque centri ufficiali contro la Beneamata). Ma aveva promesso: "Ci sarà una sorpresa". E la sorpresa l'ha firmata con due reti fra il 37' e il 38' del primo tempo, dopo che Gillet era stato prodigioso nel mantenere lo 0-0. Bravo di piedesu Maicon e su Forlan, il belga ha tenuto a galla il Bologna, che è poi passato alla prima occasione. Numero di Ramirez su Lucio, palla in mezzo, assist di Perez a Di Vaio che ha saltato Nagatomo e l'ha messa dentro. Un minuto dopo, un clamoroso stop di petto sbagliato da Ranocchia ha finito col regalare l'assist al capitano rossoblù per il comodo raddoppio. Schierato col 3-4-1-2, con Diamanti alle spalle di Ramirez e di SuperMarco, il Bologna è stato come sempre quasi perfetto in copertura, ma stavolta anche cinico davanti. Nella ripresa, Gillet non si è fatto superare da Forlan (girata debole al 14') né dall'incocciata pericolosa di Ranocchia (21'). Pioli ha affrettato i cambi: Taider per Diamanti, poi Kone per Ramirez, infine Acquafresca per Di Vaio. E proprio l'ex Cagliari e Inter ha segnato un gol strepitoso al 40': palla al piede, ha saltato quattro uomini e depositato in rete di sinistro. Tutto questo mentre l'Inter aveva già perso tutto: Moratti aveva lasciato lo stadio in anticipo, Castaignos aveva provato a colpire con uno sputo Raggi. Il Bologna, invece, era già a festeggiare. 

MILANO - Non ha visto il secondo tempo della disfatta dell'Inter contro il Bologna. Massimo Moratti ha lasciato lo stadio Meazza durante l'intervallo, cosa che nel periodo della sua presidenza non si era mai verificata. Proprio per il presidente sono le prime parole di Claudio Ranieri: "Non stiamo dando quelle che è nelle nostre possibilità, dobbiamo solo chiedere scusa al presidente ed ai nostri tifosi che fino al secondo gol ci hanno incitato, salvo poi scatenare la comprensibile rabbia al terzo" "Alla prima occasione ci fanno gol - spiega il tecnico nerazzurro a Sky  - e nel momento in cui abbiamo sfiorato la rete ne abbiamo presi due. Sapevo che sarebbe stato difficile, che avremmo giocato con dieci chili addosso ma non pensavo ad una serata così. Avevamo trovato equilibrio e compattezza nella nostra umiltà, invece adesso l'abbiamo persa. Troveremo una soluzione più idonea". Ranieri, comunque, non sta pensando ad un passo indietro: "Non sto meditando le dimissioni, dobbiamo restare uniti nel trovare la soluzione. E' difficile porre rimedio a errori così, che solitamente non si fanno. La gara di Marsiglia? Dobbiamo ritrovare compattezza". Ranieri si sofferma sul modulo: "Quando è uscito Forlan non aveva senso mettere un'altra punta, quando una casa sta crollando bisogna puntellare con un pilastro". PAURA PER PAOLILLO: MANATE DEI TIFOSI - Tensione a San Siro alla fine. Circa 200 tifosi assiepati appena fuori dai cancelli dello stadio per sfogare la loro rabbia contro i giocatori e la dirigenza hanno preso di mira la macchina dell'ad Ernesto Paolillo, che è stata presa a manate. La situazione, comunque, grazie alla presenza di un folto gruppo di agenti di polizia non è andata oltre. I tifosi hanno urlato cori contro Marco Branca e hanno inneggiato a Josè Mourinho e a Lele Oriali. ZANETTI: "TUTTI UNITI CON RANIERI" - "Dobbiamo stare uniti, tutti insieme", ha spiegato Zanetti confermando che la squadra è con Claudio Ranieri: "E' normale che il presidente Moratti sia molto dispiaciuto perchè non gli stiamo dando quello che si aspetta e che merita. Quali provvedimenti prenderà la società? Questo non lo so, credo che dobbiamo stare sereni e calmi, dobbiamo prenderci le nostre responsabilità, ma il calcio non dà tempo, mercoledì c'è già un'altra importantissima gara. Quando ci sono questi momenti di difficoltà non riesci ad esprimerti nel modo giusto, ma sta a noi ripartire dopo tutte queste sconfitte. Non eravamo abituati a subire tanto - ha aggiunto -, ci prendiamo le nostre responsabilità e proviamo a guardare avanti. Ora c'è la Champions che è una cosa diversa, e dobbiamo reagire per poi fare punti anche in campionato. Quest'anno va tutto al contrario, dobbiamo cercare di reagire per tirarci fuori. Dobbiamo essere forti, il calcio ha momenti in cui va tutto bene e altri in cui non riesce nulla. Ci dobbiamo compattare più che mai". Infine Zanetti si è rivolto ai tifosi nerazzurri: "Siamo i primi a essere tristi e amareggiati, capiamo il disappunto dei tifosi ma abbiamo bisogno di loro. Conosco il nostro pubblico, ci è sempre stato vicino nei momenti di difficoltà e spero che lo faccia ancora". Leggi i commenti I commenti dei lettori 
"No, non può essere una vittoria normale. Non capita spesso di venire a San Siro e trovare una partita di grande spessore". Stefano Pioli non nasconde tutta la sua soddisfazione per il 3-0 con cui il Bologna ha acuito la crisi dell'Inter in campionato. "E' stata una vittoria meritata - ha detto il tecnico dei felsinei a Sky - perchè la squadra ha interpretato bene la gara. Anche in altre situazioni la squadra ha fatto una buona partita, ma vincere con un risultato così netto contro un avversario di questo valore significa aver disputato una partita quasi perfetta". Oltre al prestigio, i tre punti servono a migliorare la classifica del Bologna: "Dobbiamo arrivare all'obiettivo dei quaranta punti, quelle sotto non molleranno e domenica ci sono due scontri diretti che cambieranno la graduatoria. C'è ancora tanto da fare". (ITALPRESS) 
MILANO - "No, non può essere una vittoria normale. Non capita spesso di venire a San Siro e trovare una partita di grande spessore". Stefano Pioli non nasconde tutta la sua soddisfazione per il 3-0 con cui il Bologna ha acuito la crisi dell'Inter in campionato. "E' stata una vittoria meritata - ha detto il tecnico dei felsinei a Sky - perchè la squadra ha interpretato bene la gara. Anche in altre situazioni la squadra ha fatto una buona partita, ma vincere con un risultato così netto contro un avversario di questo valore significa aver disputato una partita quasi perfetta". Oltre al prestigio, i tre punti servono a migliorare la classifica del Bologna: "Dobbiamo arrivare all'obiettivo dei quaranta punti, quelle sotto non molleranno e domenica ci sono due scontri diretti che cambieranno la graduatoria. C'è ancora tanto da fare". RABBIA PER LO SPUTO - Infine sdegno del Bologna nei confronti di Luc Castaignos che ha sputato contro Andrea Raggi durante la partita. Il gesto di Castaignos non è passato inosservato e infatti si sono levate le proteste da parte della panchina rossoblu con Di Vaio in testa. Leggi i commenti I commenti dei lettori 

FIRENZE - Subito dopo il fischio finale di Fiorentina-Napoli, gara di fatto decisa dalla sua doppietta, Edinson Cavani mette subito l'accento sull'importanza del successo partenopeo a Firenze, soprattutto in vista della gara di Champions League contro il Chelsea: "Dopo aver visto questa partita, è questa la strada giusta, quella da seguire contro il Chelsea  -  dichiara l'uruguagio - sarà dura, ma noi stiamo bene. Nel calcio niente è certo, per cui non siamo avvantaggiati, potrà capitare di tutto. Quello che conta è scendere in campo con lo stesso atteggiamento di stasera. Cosa darei per fare un gol al Chelsea? Preferisco che il Napoli vinca, anche a prescindere dai miei gol. Non so se possiamo rimontare in campionato, ho sempre detto che non molleremo mai, vogliamo dare il massimo, anche se non sempre riusciamo a vincere. Oggi abbiamo disputato una bella partita e abbiamo vinto, cercheremo di continuare così". BIGON: "PROVA DA SQUADRA VERA" - Mentre giocatori e staff tecnico si affrettano per prendere il charter che li riporterà subito a Napoli, si concede ai microfoni il direttore sportivo azzurro Riccardo Bigon, che esalta la prova dei partenopei: "Una prestazione molto importante perché messa in campo contro una squadra che stava bene e che è molto forte  -  dice il dirigente del Napoli - la prestazione è stata di quelle vere, si è vista una squadra solida, compatta, cattiva, che ripartiva sempre con la voglia di far male all'avversario, che ha creato tantissimo e ha portato a casa tre punti fondamentali. Oggi è stata veramente una partita da squadra vera: siamo andati in difficoltà sulle palle inattive, sapevamo che avremmo avuto questo problema, ma con il Chelsea bisognerà stare molto attenti". Leggi i commenti I commenti dei lettori 
