MADRID - "La nostra è una stagione da 9, anche se alcuni giocatori meritano un 10. Ma non chiedetemi quali". Josè Mourinho si presenta in sala stampa con l'intero staff tecnico: il tecnico promuove a pieni voti l'annata del suo Real Madrid. "Siamo cresciuti come squadra e come gruppo. Volevamo giocare meglio ed essere più forti, ci siamo riusciti, mostrando un calcio di alto livello, ottenendo dei record e vincendo il titolo più importante, la Liga". IN EUROPA SIAMO LI'  - Lo Special One non dispera per l'eliminazione in Champions League. "Arrivare per due anni di fila in semifinale vuol dire essere lì, con le più forti. L'uscita prematura in Coppa del Re contro il Barça? Se non siamo andati avanti è perché non ce l'hanno consentito, abbiamo giocato in maniera spettacolare. I nostri numeri stagionali sono impossibili da migliorare (97 punti e 117 gol segnati nella Liga, con un turno ancora da giocare, ndr): la prossima stagione vogliamo fare il bis in campionato. Il gioco? Non intendiamo cambiare il nostro stile, anche se qualcuno ritiene ne esista solo uno: dobbiamo lavorare a livello psicologico e migliorare in Europa". NESSUNA RIVOLUZIONE  - Secondo Mourinho, la sua squadra deve essere soltanto ritoccata. "Non abbiamo bisogno di una rivoluzione e non la vogliamo: ci servono soltanto un paio di giocatori per completare il gruppo. Sento voci su Higuain: vogliamo che rimanga qui, se ci sono squadre interessate esiste la clausola rescissoria, che è di 150 milioni. Non è nei progetti l'idea di fare sconti, chi vuole Gonzalo deve pagarlo interamente visto che è uno dei migliori attaccanti al mondo. Kakà rimarrà? Non posso garantire nemmeno per me stesso. Io ringrazio tutti i calciatori per quello che hanno dato, il titolo appartiene a loro e tutti sono benvenuti per il prossimo anno, se poi qualcuno vorrà andare altrove, lo ascolteremo. Il contributo di Ricardo, anche se altalenante, è stato positivo". Leggi i commenti I commenti dei lettori 
MILANO - "E' urgente chiudere al più presto l'operazione Unipol-Fonsai. Rimandare potrebbe diventare pericoloso". Lo dice senza drammatizzare i toni ma con l'aria di chi è consapevole che la situazione ha ormai raggiunto il limite. Durante la presentazione alla stampa del neo presidente del gruppo Uniredit Giuseppe Vita, l'amministratore delegato Federico Ghizzoni non ha nascosto l'irritazione per una situazione che si sta trascinando da troppo tempo e vissuta in prima persona perché l'istituto di piazza Cordusio è tra i principali azionisti del gruppo assicurativo della famiglia Ligresti. "Penso che sia urgente chiudere questa storia - ha detto il manager - è sempre più pericoloso rimandare, mi auguro che velocemente si arrivi a una soluzione". Poi ha continuato lanciando qualche frecciata alla proposta concorrente a quella sostenuta da Unicredit: "Il piano Unipol è l'unico che ha una proposta industriale per rilanciare Fonsai - ha spiegato - è un piano convincente per noi, ha senso per tutti: per Unipol e Fonsai, perchè crea sinergie importanti, e per gli azionisti di entrambi i gruppi, grandi e piccoli, ci tengo a sottolineare. L'operazione - ha proseguito - crea un gruppo assicurativo importante e le banche tutte sono concordi su quello che sto dicendo". La prossima potrebbe anche essere la settimana decisiva per l'operazione. Martedì si riunisce il cda di Fonsai che deve esprimersi sui due piani concorrenti. E da Consob potrebbe arrivare la risposta al quesito posto da Unipol sull'esenzione all'Opa, a meno che la Commissione non voglia prendere tempo per attendere le risultanze dell'indagine dell'Antitrust e valutare meglio il peso della MIlano. A fianco di Unicredit in questa operazione è anche Mediobanca, di cui la banca è socio con la quota piùalta (8,6%). Così, anche ieri, Ghizzoni ha fatto il punto sul rapporto tra i due istituti. La partecipazione di Unicredit in Mediobanca è "strategica" e il rapporto tra i due istituti è "più che buono". Per Ghizzoni non c'è alcuna inconciliabilità tra la strategia del gruppo e la quota in piazzetta Cuccia, considerando soprattutto il fatto che l'investimento in Mediobanca è per Unicredit l'unico grande effettuato in italia. "Con Mediobanca c'è un rapporto più che buono, abbiamo una colloborazione importante nei business di tutti i giorni - ha sottolineato -  siamo interessati alla crescita di mediobanca in quanto siamo azionisti, nient'altro, non vedo inconciliabilità tra la strategia di Unicredit e la nostra partecipazione". 

CATANZARO - Nuovo colpo di scena a Catanzaro. La Procura della Repubblica ha sequestrato tutte le schede votate nelle elezioni comunali del 6 e 7 maggio nel capoluogo calabrese. Il provvedimento è stato disposto dal pm Gerardo Dominijanni che sta conducendo l'inchiesta su presunti episodi di compravendita di voti in cui sono indagati un consigliere eletto del centrodestra ed altre due persone ed eseguito dalla Digos. Il sequestro delle schede elettorali di tutti i 90 seggi allestiti per le consultazioni, secondo quanto hanno riferito ambienti della Procura del capoluogo calabrese, ha carattere probatorio ed ha lo scopo di riscontrare l'ipotesi di reato di voto di scambio. Dagli stessi ambienti è stato riferito che il sequestro delle schede non ha alcun effetto sulle procedure elettorali. Il sequestro ha riguardato tutti i 90 seggi allestiti per le elezioni e la documentazione negli uffici della Commissione centrale elettorale dove giovedì scorso era stata effettuata la proclamazione del sindaco eletto, Sergio Abramo, del Pdl. La decisione della magistratura giunge proprio nel giorno in cui il candidato sindaco del centrosinistra, Salvatore Scalzo, nel corso di una conferenza stampa alla quale hanno partecipato l'Udc e Fli, ha reso noto che è pronto e sarà presentato nel giro di pochi giorni il ricorso al Tar per chiedere l'annullamento delle elezioni. Immediate le reazioni dei due fronti alla notizia del provvedimento di sequestro. "Non posso che essere soddisfatto - afferma il neo sindaco Sergio Abramo - della decisione della Procura della Repubblica di verificare tutte le schede elettorali. In tal modo saranno fugate definitivamente tutte le ombre che strumentalmente sono state gettate sulla mia limpida e netta vittoria. Se dovessero emergere responsabilità di natura penale queste apparterrebbero a singoli individui". Per il commissario del Pd calabrese D'Attorre, invece, "il sequestro delle schede conferma la fondatezza delle gravissime preoccupazioni che avevamo espresso in ordine alla regolarità e alla trasparenza del voto a Catanzaro". Sulla vicenda sono intervenuti anche il segretario del Prc, Paolo Ferrero che ha chiesto che le elezioni siano invalidate, e il responsabile sicurezza del Pd, Emanuele Fiano, secondo cui "la battaglia per la legalità proseguirà in tutte le sedi". La procura della Repubblica di Catanzaro ha disposto il sequestro di tutte le schede elettorali per le elezioni comunali del capoluogo di regione. Leggi i commenti I commenti dei lettori 
PESCARA - Con due gol dei gioielli di famiglia, Insigne e Immobile, il Pescara vendica la sconfitta dell'andata contro il Torino e vola in vetta alla classifica. Un successo limpido quello degli uomini di Zeman che hanno confermato, con la 5/a vittoria consecutiva, di attraversare uno splendido momento di forma. I granata hanno retto alla pari il confronto fino al 45'. Poi, una volta incassato il raddoppio, sono apparsi inconsciamente rassegnati alla sconfitta. VERRATTI-INSIGNE, GOL D' AUTORE - Gli abruzzesi impiegano appena 11' per passare: Verratti pesca in area con un lancio lungo Insigne che salta con uno stop volante Benussi e insacca di destro a porta vuota. Il Toro reagisce con carattere ma sciupa quattro buone occasioni per impattare con Pasquato (3) e Ogbonna. IMMOBILE CHIUDE I CONTI - Col passare dei minuti il Pescara si rinfranca e torna fuori e, dopo aver spaventato Benussi con Immobile, Cascione e Nielsen, raddoppia in pieno recupero di primo tempo con lo stesso Immobile che insacca di testa su cross dalla destra di Zanon. TORO, SOLO UN PALO - Nella ripresa la replica del Toro è volenterosa quanto sterile. Non è un caso che l'unico brivido per Ragni arriva all'86' quando si oppone a un destro di Sgrigna e spedisce il pallone sul petto di Capuano che, nella carambola, lo manda addosso al palo. Per il resto, però, il Pescara non soffre e, anzi, legittima il netto successo sfiorando, di rimessa, il 3-0 con Immobile, Caprari ed Insigne. Leggi i commenti I commenti dei lettori 
PRATO - Grazie ad una clamorosa rimonta nella ripresa - coincisa con un parziale di 24 a 6 - Calvisano ha ipotecato lo scudetto dell'Eccellenza ovale. La vittoria a Prato nella finale d'andata è un risultato rocambolesco ma meritatissimo dai ragazzi di Andrea Cavinato, che dopo una partenza falsa ed una prima parte chiusa sul 3-17 si sono scatenati nei secondi quaranta minuti. Soprattutto nel finale, in cui i padroni di casa toscani sono letteralmente crollati subendo due mete tecniche con la mischia. RIMONTA INCREDIBILE - Dopo oltre venti minuti di studio era andato in meta Ngawini e Wakarua aveva ingrassato il punteggio. Sembrava tutto finito, però una marcatura di Bergamasco - grazie ad uno splendido buco di Griffen - riapriva l'incontro. Kolo'Ofai riportava Calvisano a distanza ripartendo da un raggruppamento e a questo punto i gialloneri schiacciavano sull'acceleratore: in difficoltà nei raggruppamenti ordinati, Prato concedeva due imperdonabili mete tecniche. Imperdonabili in particolare perché permettevano a Griffen di trasformare con facilità, chiudendo sul 22 a 27. Sabato prossimo il ritorno a Calvisano. Nel caso in cui questa volta l'impresa riuscisse ai ragazzi di Andrea De Rossi, la 'bellà si giocherebbe comunque nel Bresciano. CAVINATO POMPIERE - Andrea Cavinato, tecnico ospite, getta acqua sul fuoco dell'entusiasmo: "Non abbiamo ancora vinto nulla, anzi. Sabato giocando in casa avremo tutto da perdere. Dovremo essere bravi a non metterci pressione da soli, fare un rugby concreto come quello di oggi". "A metà gara la squadra era sfiduciata: con lo staff abbiamo deciso di non effettuare cambi, tranne quello di un Appiani in difficoltà, per rinnovare la fiducia a chi aveva iniziato la gara. Abbiamo avuto ragione e voglio ringraziare in particolare Griffen, un atleta maturo ed un trascinatore che è stato fondamentale per riportare il club dove si trova adesso". FRATI NON S'ARRENDE - Filippo Frati, con De Rossi alla guida di Prato, non si arrende: "Calvisano ha puntato sugli avanti e ci ha messo in grave difficoltà in mischia. Noi abbiamo perso atleti chiave come Giovanchelli e Berryman nel corso del match, ma di certo a metà gara non mi sarei aspettato un finale come questo visto che nel primo tempo abbiamo cancellato dal campo i nostri avversari. Nel secondo tempo sarebbero bastati tre punti in più per chiudere il match, non li abbiamo segnati e loro hanno preso fiducia, mettendoci in grave crisi in mischia ordinata. La loro supremazia in questa area del gioco, nel secondo tempo, è stata netta così come le due mete tecniche, entrambe evidenti. Dovremo farci delle domande, in questa settimana, circa la tenuta fisica e mentale della nostra squadra ma non è ancora finita: per vincere lo scudetto dobbiamo vincere due volte di fila a Calvisano, ma questi Cavalieri hanno le qualità per riuscirci". ESTRA I CAVALIERI PRATO - CAMMI CALVISANO 22-27 (17-3) Estra I Cavalieri Prato: Berryman (4' st. Bocchino); Vezzosi (14' pt. Majstorovic), Von Grumbkow, Chiesa (cap), Ngawini; Wakarua, Patelli (34' st. Frati); Saccardo, Belardo (36' st. Leonardi), Petillo (23'-33' st. Stefani); Kolo'Ofai, Boscolo (24' st. Bernini); Garfagnoli (36' st. Borsi), Giovanchelli (14' st. Lupetti), De Gregori Cammi Calvisano: Berne; Canavosio, Visentin, Castello (31' st. Frapporti), Appiani (1' st. Bergamo); Griffen (cap), Palazzani; Vunisa, Scanferla, Birchall; Erasmus (13' st. Nicol), Beccaris; Costanzo (13' st. Maistri), Morelli (29' st. Violi), Lovotti Arbitro: Damasco (Napoli) Marcatori: p. t. 6' cp. Griffen (0-3); 11' cp. Wakarua (3-3); 20' cp.  Wakarua (6-3); 24' m. Ngawini (11-3); 31' cp. Wakarua (14-3); 37' cp.  Wakarua (17-3); s. t. 4' cp. Griffen (17-6); 5' m. Bergamo tr. Griffen  (17-13); 11' m. Kolo'Ofai (22-13); 25' m. tecnica Calvisano tr. Griffen  (22-20); 38' m. tecnica Calvisano tr. Griffen (22-27) Leggi i commenti I commenti dei lettori 
BERLINO - Ora il trionfo del Borussia Dortmund è completo. Dopo aver vinto la Bundesliga, la squadra allenata da  Jurgen Klopp si è imposta anche nella finale di coppa di Germania. In un Olimpico di Berlino stracolmo, i gialloneri hanno battuto la rivale della stagione, il Bayern Monaco. Un 5-2 che non ammette repliche, e che conferma la superiorità negli scontri diretti emersa anche in campionato (doppia vittoria 1-0). La gara ha subito preso una piega favorevole per il Dortmund, andato in vantaggio appena al 3' con un tocco ravvicinato del giapponese Kagawa, pronto nello sfruttare un assist di Goetze. Buona comunque la reazione dei bavaresi, che trovano il pari con Robben, freddo nel trasformare un calcio di rigore concesso per fallo del portiere Weidenfeller su Gomez. Sul finire del primo tempo, la svolta del match: rigore per il Borussia che Hummels trasforma nonostante il tuffo intuitivo di Neur, quindi Kagawa serve in verticale Lewandowski che segna appena entro l'area. Nella ripresa è ancora il polacco a colpire in contropiede per il poker con un destro ad incrociare preciso e potente. Bayern comunque orgoglioso: Mario Gomez colpisce una traversa da pochi metri con un colpo di testa, quindi Ribery inventa un bel gol con un sinistro dalla media distanza. Sono comunque episodi isolati: il Dortmund resta sempre padrone della situazione, e complice un errore clamoroso di Neuer, arriva il definitivo 5-2 siglato dallo scatenato Lewandoski con un colpo di testa a porta spalancata. Dortmund in festa, al Bayern resta la finale di Champions League con il Chelsea, confine tra una stagione trionfale e una fallimentare Leggi i commenti I commenti dei lettori 
Attimi di tensione in via Carmignani dopo le 19.30, quando, stando alle tesimonianze dei presenti, un gruppo di militanti di CasaPound armati di bottiglie hanno minacciato alcune persone al circolo Arci Minerva del quartiere Montanara. Non si registrano feriti gravi anche se alcune persone sono cadute a terra. Negli scontri è stata coinvolta anche la senatrice Albertina Soliani del Pd che ha provveduto a chiamare la polizia. "Sono sconcertata - ha dichiarato - da questa violenza presenterò subito una interrogazione al Ministreo degli Interni affinche venga garantita la normalità della campagna elettorale del ballottagio e venga decretata la chiusura della sede di CasaPound, aperta a Parma in un quartiere di indiscussa tradizione antifascista". LA VICENDA - I testimoni raccontano che nel pomeriggio nel quartiere Montanara c'erano stati due eventi a distanza. Una manifestazione della sinistra e un incontro organizzato dai neofascisti. Grazie alla presenza di un contingente di polizia in zona non si erano registrati incidenti. Ma dopo che le forze dell'ordine si sono allontanate - riferiscono i presenti - un gruppo di militanti di CasaPound ha iniziato a girare per le strade con aria di sfida e con bottiglie in mano. LA VERSIONE DI CASAPOUND - "E' degenerato in un confronto fisico l'assalto a colpi di bottiglia contro l'auto di uno dei militanti di CasaPound Italia scatenato da militanti della sinistra estrema durante l'inaugurazione della sede del movimento appena ristrutturata a Parma nel quartiere Montanara", scrive l'associazione di estrema destra. "A seguito degli scontri la sede di Cpi è stata perquisita da parte delle forze dell'ordine, senza che venisse trovato nulla di animalo". "Ancora una volta dobbiamo purtroppo constatare l'ignoranza di certe persone - dichiara Pier Paolo Mora responsabile provinciale di CasaPound Italia Parma - riconducibili a una parte politica ben precisa che ha oltretutto avuto candidati anche alle ultimissime elezioni comunali appena trascorse, e che in tempi di crisi non trovano nulla di meglio da fare se non disturbare con atti violenti l'inaugurazione della sede di un'associazione come la nostra, CasaPound Italia, legalmente riconosciuta dallo stato italiano e che ha come unico scopo il miglioramento delle condizioni sociali in Italia come nella nostra città. Oltretutto al termine di una giornata per noi di festa in cui i militanti avevano riso e scherzato tra loro, e si erano complimentati per l'ottimo lavoro svolto nella ristrutturazione della sede. Hanno cercato ancora una volta di intimidirci con la violenza, mancato questo risultato hanno provato a girare mediaticamente la cosa contro di noi - conclude Mora - inutile dire che come abbiamo sempre fatto noi continueremo per la nostra strada alla luce del sole. Perché chi è di CasaPound, non si nasconde". LA VERSIONE DI PARMAANTIFASCISTA "Sabato 12 maggio alcuni gruppi della Parma Antifascista si sono riuniti nel quartiere Montanara, al fianco del Comitato Antifascista, perché, fin dal primo pomeriggio, inaspettatamenente, gli abitanti hanno trovato le vie limitrofe alla sede di CasaPound presidiate da camionette e volanti della polizia; una situazione di militarizzazione che non è sicuramente facile da sopportare e che in quartiere si è già presentata più volte a causa della presenza della sede fascista. Già immaginiamo la prevedibile risposta dei camerati: questo disagio è provocato dalle contestazioni continue della Parma Antifascista; ma se l'antifascismo è un valore riconosciuto dalla Costituzione, altrettanto riconosciuto e legittimo dovrebbe essere il dissenso verso chi si dichiara fascista oggi e la volontà popolare di quanti hanno, sin dalla prima comparsa del gruppo in città, sempre svelato la vera natura dei "fascisti del terzo millennio". Natura che sabato si è finalmente dimostrata nella sua interezza. E' da quando è arrivata la sedicente associazione che il Comitato si è fatto portavoce del disagio dei residenti nel dover sopportare la provocatoria presenza dei fascisti nel quartiere, un quartiere da sempre legato ai valori dell'antifascismo e della condivisione pacifica. Pensiamo che la volontà popolare dovrebbe essere accolta e presa una volta per tutte in considerazione, non risolta con la militarizzazione. Una militarizzazione che tra l'altro ha sempre avuto lo scopo di proteggere chi dovrebbe essere dichiarato fuorilegge. Questo è un primo enorme paradosso: le forze dell'ordine, funzionari di questo stato che si dice antifascista, invece di difendere gli abitanti del quartiere, difendono un manipolo di neofascisti. E' un paradosso, ma non ci stupisce: è una brutta storia che dura dagli anni 70, quella delle simpatie fasciste all'interno dei corpi di polizia e la connivenza con diversi apparati dello stato. Questa consapevolezza ci ha portato ad assumerci la responsabilità di difendere e praticare in prima persona una vigilanza costante per una città libera da forme di fascismo e razzismo; antifascismo e antirazzismo, due valori cardine per una convivenza pacifica e libera tra le persone. Lo spazio concesso ai fascisti in questo senso non è solo vergognoso ma anche provocatorio. Ci preme chiarire che la militarizzazione è iniziata prima dell'arrivo dei rappresentanti del Comitato e che le provocazioni da parte dei fascisti sono iniziate ben prima dell'attacco dei circolo Arci Minerva. Questo è un secondo paradosso: gli abitanti avevano chiesto ai responsabili delle forze dell'ordine di scortare i fascisti fuori dal quartiere al termine della loro iniziativa, al fine di evitare provocazioni in quartiere, per garantire la sicurezza di tutti i residenti. Anche in questo caso, i tutori dell'ordine hanno invece preferito caricare le persone che si stavano riunendo in solidarietà al Comitato Antifascista e permettere ai fascisti di girare liberamente per le vie del quartiere. E qui, smentiamo quanto riportato dalla stampa e dai dirigenti della polizia: le forze dell'ordine non si sono MAI allontanate dal quartiere, avendo sempre la situazione sott'occhio; in via Carmignani, dove vi è la sede del Circolo Arci Minerva, sostavano i funzionari della Digos che hanno permesso ai fascisti, armati di tutto punto (catene, cinghie, tirapugni, cutter, bottiglie...) di arrivare fino a pochi metri dal circolo. Non è assolutamente accettabile che le forze dell'ordine abbiano permesso l'attacco di un locale pubblico di quartiere, mettendo in pericolo gli avventori e tutti gli abitanti della via. L'attacco è stato respinto sia dagli antifascisti ancora lì presenti che da molti ragazzi del Circolo Arci Minerva, a cui diamo tutta la nostra solidarietà. Questa resistenza ha impedito che i fascisti arrivassero nel locale e ha tutelato tutte le persone che, impaurite vi si erano rifugiate all'interno. Ci dispiace che l'ospitale Circolo Arci abbia dovuto sopportare una simile situazione, e nei prossimi giorni ci attiveremo per qualsiasi necessità di cui il circolo abbia bisogno. Durante questo attacco, i dirigenti lì presenti si sono semplicemente limitati ad osservare la scena; le camionette e i celerini sopraggiunti dopo, si sono schierati DIETRO i fascisti, preparandosi ad attaccare chi invece stava di fatto difendendo il circolo. Lo schieramento dei celerini ha ovviamente fatto arretrare tutte le persone a difesa del circolo. E non è tutto: con rabbia abbiamo osservato tutti i poliziotti farsi da parte per concedere la libera via ai fascisti che si sono allontanati con le mani alzate, si, ma ancora armati di tutto punto. Per questo ci chiediamo che senso abbia la perquisizione della sede dei fascisti all'una di notte, quando i responsabili dell'attacco erano a due passi dai poliziotti mentre lo portavano in atto. Si tratta chiaramente di un pro-forma, che non serve però a giustificare l'operato delle forze dell'ordine. Le forze dell'ordine dovrebbero scusarsi con i gestori del Circolo Minerva e con l'intero quartiere per questa gestione connivente della giornata di sabato. Molti residenti hanno visto sotto i loro occhi cosa è successo e l'intero andamento dei fatti in via Carmignani; l'unica cosa che può consolarci è che agendo in questo modo i fascisti si sono svelati interamente per quello che sono e non hanno fatto che inimicarsi ancora di più il quartiere Montanara e l'intera città. Vista la gravità di quanto accaduto, nei prossimi giorni saranno prese tutte le iniziative per denunciare l'attacco fascista, la vergognosa gestione della polizia e per fare in modo che si arrivi una volta per tutte alla chiusura definitiva della sede fascista" 
