Si chiama Forever ed è un App che darà anima e movimento alla foto del fatidico sì, a quella del taglio della torta, al pianto del battesimo, alla proclamazione della laurea, a qualsiasi occasione siamo soliti immortalare con foto e video. Basterà infatti inquadrare con un qualsiasi smart phone una fotografia concordata con il fotografo perché questa faccia partire un video in grado di animare le emozioni di quel momento che fino a ieri potevamo dire "immortalato". A idearla e realizzarla "sotto il solleone di Selinunte" tre donne, una romana e due siciliane: Alessandra Viola, Rosalba Vitellaro e Tiziana Ferrante. GUARDA / Come funziona la app Le prime due sono socie della Dabliu Production, W come le due V del loro cognome, la Viola è romana, ma palermitana di adozione, la Ferrante è una preziosa new entry per la creazione proprio di Forever. Rosalba Vitellaro è regista e sceneggiatrice di cartoni animati e documentari, Alessandra Viola è una giornalista, scrittrice e sceneggiatrice e Tiziana Ferrante si occupa di video editing, storie e competenze diverse ma affine creatività e spirito d'azione. "Noi non siamo sposate, forse l'idea di questa App è un'aspirazione latente" dice la Viola, che aggiunge: "Eravamo al sole quest'estate e parlavamo delle potenzialità della realtà aumentata, delle sue possibilità sviluppate soprattutto in America. D'altronde per noi che facciamo anche cartoni animati si trattava di un passo naturale. Se si anima un disegno, perché non si sarebbe potuto animare anche una foto?". La realtà aumentata è quel sistema grafico elettronico che tramite l'utilizzo di uno smartphone o di un pc consente l'arricchimento delle percezioni sensoriali. Studiate le applicazioni della realtà aumentata la Dabliu Production ha analizzato e individuato quelle occasioni in cui è possibile trovare sia foto che video, quindi l'illuminazione verso i costosissimi reportage fotografici dei matrimoni che sono ormai sempre accompagnati da un video. "Il film del matrimonio lo guardi una volta sola e hai speso una sacco di soldi. Con Forever scegli dieci fotografie e da quelle ogni volta che vorrai partiranno dei brevi video dell'occasione" racconta la Viola. L'iter è semplice, chi vorrà usufruire dell'applicazione si farà creare un album a realtà aumentata da un fotografo partner di Forever, poi una volta scaricata l'applicazione basterà inquadrare la foto perché parta il video ad essa associato che inizierà esattamente dal momento immortalato dalla foto. Una volta creato un album a realtà aumentata e costruita l'applicazione, chiunque abbia scaricato gratuitamente Forever potrà vedere i video: parenti, amici e cugini lontani. Due minuti la durata media di un video per un massimo di 100 mega e la possibilità anche per le riviste del settore di usare l'applicazione per animare le copertine. Forever sarà presentata sabato a Villa Igea durante la giornata organizzata dalla rivista Wedding e per l'occasione sarà possibile provare la App e sentire la sua storia raccontata dalle loro creatrici che interverranno con una video chiamata. 
A Cagliari non ci sarà. Il Napoli dovrà fare a meno dello squalificato Cavani, ma Gokhan Inler carica comunque la squadra in vista della gara all'Is Arenas nello stadio di Quartu Sant'Elena: "Sicuramente Edi ci mancherà  -  ha spiegato a radio Marte  -  ma abbiamo dimostrato di poter vincere pure senza il Matador". Che è il campione assoluto di questo gruppo. Inler lo esalta: "Un giorno potrà raggiungere i livelli di Messi e Cristiano Ronaldo. Il nostro compito è quello di aiutarlo e supportarlo". E 'regalarglì i tre punti lunedì sera: "Ci proveremo. Questa trasferta non è mai facile, ma noi abbiamo le nostre qualità e cercheremo di giocare come sappiamo". La carica è quella giusta. Il Napoli vuole archiviare i due pareggi contro Torino e Milan: "Non viviamo di rimpianti, alla fine tutto si compensa. Sicuramente dovevamo chiudere prima quelle partite, così non si soffre nel finale, ma adesso è importante guardare avanti perché il campionato è ancora lungo". E gli obiettivi sono sempre prestigiosi. Il Napoli non si accontenta del terzo posto: "Ma è assolutamente inutile parlarne, pensiamo soltanto a fare il massimo e poi vedremo dove siamo arrivati". Piena filosofia mazzarriana, dunque. Niente proclami e testa bassa dedita al lavoro. Inler è uno dei leader di questa squadra. La coppia con Behrami è di ottimo livello: "Ci conosciamo bene, c'è anche un altro svizzero, Dzemaili e cerchiamo sempre di farci trovare pronti. Poi decide Mazzarri". Inler rassicura sullo stato del tecnico azzurro, un po' rabbuiato nonostante la qualificazione ai sedicesimi di Europe League: "Sta bene, ha grandi motivazioni e lo sta dimostrando". Tutto ruota intorno alle condizioni di Pandev e Insigne, entrambi acciaccati. Ma Mazzarri conta di recuperarli. C'è ottimismo. A loro toccherà il difficile compito di non far rimpiangere lo scatenato Cavani. 
Le primarie del centro-sinistra hanno mostrato che esiste una buona politica: quella della vera partecipazione fatta dalle persone reali. La migliore risposta all'anti-politica. Questa è il vicolo cieco senza riforme che dobbiamo evitare, perché non è con la sfiducia e la rabbia che usciremo dalla crisi. Da questi mesi bui possiamo venirne fuori insieme, producendo nuova economia, un futuro per i giovani lontano dal carrierismo e dalla meritocrazia di facciata. Quello che chiede chi ama l'Italia non è il cambiamento fine a sé stesso, che predica bene e poi scade nelle provocazioni liberiste di chi attacca il sindacato e i lavoratori. Di chi difende una riforma delle pensioni indifendibile. Ripartiamo dalla scuola, dall'università e l'innovazione, dalle riforme immediate dello Stato, messo in ginocchio dall'uso personale delle Istituzioni. Ripartiamo dalla giustizia sociale e dalle riforme senza estremismi ma efficaci, sincere e solidali. Ripartiamo da un governo politico che rappresenti il Paese delle idee, il Paese che ha fatto l'Europa e che dentro all'Europa vuole pesare per una nuova stagione affrancata dall'egemonia dei mercati e delle speculazioni. Un lavoro impegnativo ci aspetta. Si chiama futuro. E Pierluigi Bersani premier è la nostra migliore garanzia. Comitato Rifare Parma 
MADRID - Si ferma a Siviglia la rincorsa del Real. La squadra di Mourinho cede al Betis 1-0 in uno degli anticipi del sabato della 13esima giornata della Liga. La rete della vittoria degli andalusi realizzata da Etxebarria al 17' del primo tempo. I blancos restano quindi a -8 dal Barcellona, che domenica sera, se batterà il Levante potrà salire a +11 sui rivali di sempre. Terza vittoria nelle ultime quattro partite per il Rayo Vallecano. Il successo sul Maiorca arriva però solo nei minuti finali, con i gol di Carrilho all'87' e Delibasic al 90'. Torna al successo dopo due partite il Valladolid, che con un gol di Manucho Goncalves al 18' della ripresa piega il Granada 1-0. Il Malaga dilaga: 4-0 al Valencia. Le reti di Portillo Soler all'8' e nel secondo tempo Saviola al 30', Santa Cruz al 36' e isco al 46. Risultati 13esima giornata: VENERDI' Real Sociedad - Osasuna 0-0 SABATO Rayo Vallecano - Maiorca 2-0 Valladolid - Granada  1-0 Malaga - Valencia  4-0 Real Betis - Real Madrid  1-0 DOMENICA Espanyol - Getafe ore 12 Athletic Bilbao - Dep. La Coruna ore 17 Atletico Madrid - Siviglia ore 19 Levante  - Barcellona ore 21 LUNEDI' Saragozza - Celta de Vigo ore 21 Leggi i commenti I commenti dei lettori 
PALERMO -  "La sconfitta brucia molto, so quanto conta per i tifosi: dobbiamo rimboccarci le maniche e ripartire". Rolando Maran non è certo entusiasta al fischio finale di Palermo-Catania: i suoi hanno ceduto di schianto sotto i colpi degli avversari. "Sicuramente non abbiamo fatto la partita che ci aspettavamo, il gol arrivato presto ci ha messo in condizione di offrire spazi a un Palermo che davanti ha grande qualità: abbiamo attaccato più di istinto che di logica, sul 3-1 potevamo addirittura rientrare in gara". TRASFORMARE LA RABBIA - Il tecnico del Catania non crede a un approccio soft dei suoi. "Questa è una partita sentitissima, nei primi minuti l'aggressività dei nostri avversari ci ha fatto un po' sudare: ci siamo assestati nella seconda parte del primo tempo, senza trovare il pareggio. Peraltro in occasione della rete dell'1-0 eravamo in 10 contro 11, Almiron si stava allacciando le scarpe a bordo campo: a posteriori, forse avrei dovuto rimandarlo in campo di slancio. Nella ripresa il gol di Ilicic ci ha piegato le gambe. In settimana la squadra si è allenata bene e mi sembrava affamata, purtroppo mi sbagliavo. Dobbiamo trarre qualche aspetto importante anche dalle sconfitte, abbiamo sbagliato una tappa ma è importante ripartire. Dovremo trasformare la rabbia nel modo giusto". L'ultima battuta è una risposta a Pietro Lo Monaco, che nella vigilia aveva parlato di fallimento del Catania in caso di mancato raggiungimento dell'Europa League. "Il nostro obiettivo è la salvezza, quello che dicono gli altri a volte viene detto ad arte per alterare il prepartita". LODI: "ERAVAMO TROPPO MOLLI" - Non cerca alibi Francesco Lodi: "Stasera non è andato bene niente, abbiamo perso la partita dall'inizio, eravamo molli, mentre per una gara del genere bisogna avere la carica fin dall'albergo. Purtroppo non avevamo le giuste motivaizoni. Questa sconfitta è dura da mandare giù perché il derby è molto sentito e noi volevamo regalare una gioia ai tifosi. Ormai è andata, complimenti al Palermo e guardiamo avanti: il campionato prosegue, venerdì abbiamo un'altra partita importante contro il Milan. E poi dobbiamo migliorare il rendimento in trasferta, non possiamo avere due facce se giochiamo in casa o fuori". Leggi i commenti I commenti dei lettori 
“LA REPUBBLICA” DEI PICCOLI Un’altra domenica zeppa di occasioni di svago e apprendimento attende i  torinesi più piccoli: dai musei alle aree verdi, alla scoperta delle  galassie, dell’ecosostenibilità, dell’arte, della natura e gli animali.  Alle 15.30 nel giardino di Palazzo Madama, l’attività “Dal seme al  frutto”  invita i bambini a raccogliere, osservare, manipolare e  classificare i semi delle piante coltivate nel giardino del castello  (info 011/4433501 ).   Dai semi alle stelle, alle 11.30 alla Feltrinelli di piazza Cln 251,  l’Osservatorio Astrofisico di Torino cura l’incontro per ragazzi  “Astrokids: lo zoo delle galassie” con Daniele Gardiol (info 011/563981 ).  In occasione della “Giornata mondiale dei diritti dei bambini” la ong  Cifa, che da trenta anni promuove nel mondo i diritti dell'infanzia, e  la Fondazione Trg onlus organizzano il laboratorio creativo per bambini  dai 3 anni “Manipolazioni” alla Casa del Teatro Ragazzi e Giovani di  corso Galileo Ferraris, 266/c (info 011/19740280 )  Alla scoperta dell’arte, alle 15.15 alla Gam in corso via Magenta 31,  Theatrum Sabaudiae propone una passeggiata nelle grandi stanze del museo  per scoprire quanto è divertente stare di fronte ad un’opera d’arte  (info 331/3912631 ).  Ancora arte, alle 16 Palazzo Barolo in via delle Orfane 7 con l’evento  per famiglie “Il Terzo Paradiso”, che apre gli storici spazi per  trascorrere un pomeriggio alla scoperta delle storie e dei personaggi  che lo abitano: un viaggio tra antico e contemporaneo per ricercare un  nuovo equilibrio tra natura e artificio (info www.palazzobarolo.it ).  Arte anche alle 16 alla Pinacoteca Agnelli del Lingotto in via Nizza  280, dove si svolge il laboratorio “Io Sono Bacon” per famiglie con  bambini dai 4 anni in su. Analizzando le opere di Bacon, Lucas, Warhol e  Picasso, i bambini, partendo da una immagine fotografica, ritaglieranno  i dettagli di un viso per realizzare un collage (info 011/0062713 ).  Per un tuffo nella natura, dalle 9.30 alle 12 alla fattoria Propolis in  strada del Nobile 86 interno 92, si organizzano passeggiate a dorso  d’asino della durata di mezz’ora, basate sullo speciale rapporto che può  instaurarsi tra bambino e animale (ingresso 5 euro; info 011/6601591 ).  Dam Museo Egizio a quello dell’automobile: alle 10.30 all’Egizio, con  la visita guidata con laboratorio per famiglie “Una fame da oltretomba.  Menu per il corpo e per lo spirito” (info 011/5617776 e www.museoegizio.it )  e alle 15.45 al Mauto di corso Unità d’Italia 40 con Theatrum Sabaudiae  che organizza una visita guidata con laboratorio per provare a  costruire e colorare un piccolo prototipo di auto (info 331/3912631 ).  Dalle 14 alle 19 al Museo A come Ambiente in corso Umbria 84/90 si  gioca e si impara sul tema “Rifiuti ai raggi X. Conoscere e giocare con i  nostri sprechi”, ragionando sullo spreco e la necessità di ridurre i  consumi (info www.museoambiente.org ). INCONTRI & EVENTI ISTANBUL-TORINO In occasione della “Giornata Internazionale per l’eliminazione della  violenza contro le donne”, la Città di Torino organizza al Teatro  Vittoria di via Gramsci 4, dalle 16.30, una giornata seminariale dal  titolo “Da Istanbul a Torino: un approfondimento contro la violenza alle  donne” con tavola rotonda e proiezione del lungometraggio indipendente  “Una su 3”. Info www.torinoclick.it SE NON ORA QUANDO? Il Comitato Senonoraquando di Torino sarà presente alle Fonderie Limone  di corso Pastrengo 88 a Moncalieri, dopo la messa in scena delle 15.30  dello spettacolo di Valter Malosti “Lo stupro di Lucrezia”, con un  dibattito cui partecipano Milena Boccadoro, Cinzia Ballesio e Stefanella  Campana. Info www.senonoraquando-torino.it THE HYDROMEMORIES Alle 16 al Museo di Scienze Naturali in via Giolitti 36, Lisa Parola e  Marta Domini propongono un percorso guidato al progetto “Hydromemories”:  sorta di laboratorio d’immagini che riunisce artisti internazionali che  hanno dedicato parte della loro ricerca al tema dell’acqua. Info www.mrsntorino.it TORINO CHE GIOCA! Per la quinta edizione di “Giocatorino”, nella Corte della Ristorazione e  in Corte dei Giochi al centro commerciale 8Gallery del Lingotto in via  Nizza 280, tutti gli appassionati di cultura ludica si ritroveranno in  un paradiso fatto di giochi da tavola, giochi di ruolo, rompicapi,  anteprime, incontri con gli autori e due ludoteche gratuite dedicate ad  adulti e bambini. Info www.giocatorino.org MUSICA UN APERITIVO BAROCCO Tutto esaurito per il secondo appuntamento con “I Concerti Aperitivo”:  alle 11 sul palco del Piccolo Regio il Baroccheggiando Ensemble propone  un repertorio squisitamente barocco con la “Suite n. 2 in si minore per  flauto, archi e cembalo” di Bach e tre “Concerti” di Vivaldi. Info www.teatroregio.torino.it CHANSONS ENCHANTEES Per la rassegna “Musiche in Mostra” organizzata da Rive Gauche concerti,  alle 16 alla Gam di via Magenta 31, va in scena il concerto “Chansons  enchantées” con Giuseppe Nova al flauto e ottavino, Marco Allocco al  violoncello, il soprano Tiziana Scandaletti e Riccardo Piacentini al  pianoforte su musiche di Debussy, Lefebvre, Piacentini, Ravel,  Terranova. Info www.rivegaucheconcerti.org ALLEGRA ALL’ALFA Alle 16 al Teatro Alfa in via Casalborgone 16/a va in scena “La vedova  allegra” di Franz Lehar su libretto di Victor Leon e Leo Stein con la  compagnia di operette Alfa Folies, per la regia di Augusto Grilli. Info 011/8197259 e www.operette.it TEATRO CASETTA DELLA PIMPA Per “Domenicamattinateatro”, alle 10 e alle 11.30 al Teatro Agnelli in  via Sarpi 11 va in scena “La casetta della Pimpa” di Francesco  Tullio-Altan con la compagnia Liberipensatori Paul Valery, su  drammatizzazione e adattamento di Oliviero Corbetta, Stefania Rosso,  Alessandra Ruffino. Ingresso 5 euro; info www.assembleateatro.com VIVERE COL PARKINSON Alle 16 al Teatro Valdocco in via Sassari 28/b va in scena la  rappresentazione della commedia musicale “Lady Park. Anche col Parkinson  vogliamo vivere!”. Il ricavato sarà destinato al sostegno delle  attività dell’Aaap onlus di via Cimabue 2. Info 011/3119392 e 800/884422 (solo il pomeriggio) e www.parkinsonpiemonte.it NON C’È TRIPPA PER GATTI Alle 21 al Teatro Perempruner in piazza Matteotti 39 a Grugliasco va in  scena lo spettacolo “Non c'è trippa per gatti (e neanche per cani!)” per  provare a capire i nostri amici animali e vedere il mondo dal loro  punto di vista. Il ricavato andrà a sovvenzionare alcune attività a  favore dei randagi della zona di Messina e di alcune colonie feline di  Torino seguite dalla neonata associazione Una Casa per Tutti. Info 333/5733606 . ADISCO & ZELIG PER I BIMBI Domani alle 21, al Teatro Regio andrà in scena lo spettacolo “Divertirsi  fa bene” realizzato grazie alla partecipazione dei più conosciuti  comici di Zelig che hanno sposato con passione la causa di Adisco e  investiranno tutta la loro capacità di divertire a favore dei bambini  malati di leucemia, al fine di completare il nuovo “Day hospital per  l’oncoematologia pediatrica” dell’ospedale infantile Regina Margherita  di Torino. L’ULTIMA DI ANTONIO Per “Triage - la rassegna teatrale di primo soccorso”, La Quarta Scimmia  presenta il secondo spettacolo: alle 21 alle Lavanderie Ramone di via  Berthollet, 25 va in scena per la prima volta a Torino “L'ultima notte  di Antonio” con la Piccola Compagnia Dammacco, con Serena Balivo,  Mariano Dammacco, Salvo Lombardo per la regia di Dammacco e Lombardo.  Ingresso 8 euro soci Arci; info 334/8504468 e www.laquartascimmia.com 
Dilaga, la protesta degli studenti genovesi, che annuncia un fine d'autunno caldo. Una stagione di proteste che corre sul web, organizzata e coordinata su Facebook. E da domani altre tre scuole superiori entrano in autogestione: liceo scientifico Leonardo Da Vinci, liceo scientifico Cassini di via Galata ed istituto tecnico MajoranaGiorgi (forse in entrambe le sedi di via Allende e di via Timavo). Mercoledì dovrebbe toccare agli studenti dell'Alberghiero Marco Polo (sempre a Quarto), ma è probabile che altre scuole del Centro e del Ponente, spontaneamente, si aggiungano con il passare delle ore. Si aggregano agli studenti del liceo artistico KleeBarabino, che già da venerdì scorso autogestiscono la scuola di largo Cattanei, a Quarto. Una ribellione fatta di assemblee e discussioni, per difendere la scuola pubblica contro la privatizzazione, "perché non siamo burattini", ripetono i ragazzi del "Klee". LE FOTO DEL KLEE IL VIDEO DEL KLEE Secondo quanto spiegano gli studenti del Leonardo Da Vinci, l'autogestione è stata una scelta condivisa con i docenti e con il preside Giosuè Margiotti: "Abbiamo preso la decisione dopo riunioni e assemblee fatte a scuola, ma anche con una raccolta di firme e una consultazione su Facebook". La loro autogestione andrà avanti fino a venerdì e si annuncia pure la partecipazione degli studenti delle succursali di largo Giardino e di via Allende. Molti gli incontri che hanno messo in calendario: tra gli ospiti, è atteso anche il sindaco Marco Doria (che però dovrà dare conferma della sua partecipazione). Dalla sede di via Arecco (piazza Manin) il collettivo degli studenti assicura clima disteso, sereno: gli alunni che vorranno partecipare alle attività di gruppo, potranno farlo e saranno annotati in un registro delle presenze, nei locali del terzo piano messo a disposizione dal preside. L'ARTICOLO COMPLETO SU REPUBBLICA IN EDICOLA 
BRUXELLES - La decisione sugli aiuti alla Grecia, inizialmente prevista all'Eurogruppo straordinario di lunedì, slitta all'Eurogruppo regolarmente in calendario del 3 dicembre. Atene aveva messo in guardia i partner europei, affermando che senza una decisione immediata il paese sarebbe andato in bancarotta, ma l'appello non è stato ascoltato. La teleconferenza di oggi tra i ministri, durata circa due ore, è stata una riunione "interlocutoria" spiegano le fonti. Domani lavoreranno gli sherpa, per mettere a punto i dettagli del piano di riduzione del debito greco, nodo che finora ha diviso eurogruppo e Fondo monetario internazionale. Al Fmi, i ministri presenteranno poi nuova documentazione per certificare la sostenibilità del debito del Paese. In questa fase, hanno poi sottolineato le fonti, i 17 responsabili dell'Economia mantengono "il massimo impegno alla riservatezza". E' stato un eurogruppo "difficile" quello di oggi, spiegano fonti europee, con i ministri "molto preoccupati" anche a causa del fallimento del vertice Ue di ieri. Una riunione "interlocutoria", che ha deciso di rinviare al 3 dicembre la partita degli aiuti. Ci sono ancora calcoli da fare e nuovi dati da consegnare al Fmi per tranquillizzarlo sulla sostenibilità del debito ellenico, ed è su questo che anche domani lavoreranno gli sherpa dei ministri. In gioco, per Atene, ci sono i 44 miliardi di euro che aspetta da giugno, quando l'Europa bloccò le tranche del programma di assistenza chiedendo nuove rassicurazioni sulle politiche di rigore. Da allora il governo di Samaras ha fatto, a fatica, quasi tutto quello che la Troika Ue-Bce-Fmi ha chiesto, e nonostante il plauso dell'Europa, il flusso di aiuti non è mai ripreso. Il problema - e sempre più Paesi in Europa ne sono convinti - è che la Grecia è diventata un pozzo senza fondo: colpa della recessione più acuta del previsto, del debito che si gonfia sempre di più e recentemente anche della decisione della Ue di allungare i tempi di rientro dal deficit. I ministri oggi hanno cercato di gettare le basi del vertice che si terrà lunedì prossimo a Bruxelles per cercare una soluzione che consenta il via libera alla tranche da 31,2 miliardi. Si tratta di trovare un accordo fra i creditori di Atene (Ue, Bce e Fmi) sui meccanismi per ridurre il debito greco, in modo che il paese possa tornare a rifinanziarsi sui mercati. Oggi si è trovata un'intesa per ridurre i tassi di interesse dei prestiti bilaterali già concessi, senza fissare al momento un nuovo tasso, e si è deciso di cedere alla Grecia almeno una parte degli interessi realizzati dalle banche centrali nazionali e dalla Bce sulle obbligazioni greche in loro possesso. Ora bisognerà capire se l'Fmi sarà d'accordo con questo mix di misure. 
