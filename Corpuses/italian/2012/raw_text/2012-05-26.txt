Il Bari ha conquistato la salvezza al San Nicola battendo 3-0 il già retrocesso Gubbio. La quinta vittoria interna dei pugliesi porta la firma di Dos Santos e Caputo, quest'ultimo autore di una doppietta. Il brasiliano ha sbloccato il risultato al 27' con un colpo di testa mentre la punta ha ribattuto in rete un calcio di rigore di De Falco, parato da Farabbi al 44'. Nella ripresa la rete che ha chiuso i conti: un diagonale palo-gol di Caputo, capocannoniere della squadra con nove centri. 
ROMA  - Sassuolo-Sampdoria e Verona-Varese gli accoppiamenti playoff, Nocerina retrocessa in Prima Divisione ed Empoli e Vicenza al play-out. Sono questi i verdetti dell'ultima giornata di serie B. Il Sassuolo si assicura il 3° posto passando con un perentorio 1-3 a Castellammare con la Juve Stabia. Finisce 4° il Verona che, dopo aver sognato la piazza d'onore per un'ora, si rassegna e si fa riprendere in pieno recupero dal Modena (1-1). Il Varese, invece, tiene alle sue spalle la Samp battendola per 3-1 nello scontro diretto. In coda retrocede la Nocerina che cade (1-0) in pieno recupero a Pescara consegnando agli uomini di Zeman il platonico 1° posto in campionato grazie ai migliori scontri diretti nei confronti del Torino, bloccato sullo 0-0 a Bergamo con l'AlbinoLeffe. Vanno al play-out il Vicenza, che travolge 0-3 al Granillo la Reggina, e l'Empoli che supera 3-2 in rimonta il Cittadella. Centrano, invece, l'obiettivo salvezza il Livorno, che fa suo (2-0) senza patemi il derby toscano con il Grosseto, l'Ascoli che passa (0-2) in scioltezza a Padova, e il Bari che passeggia (3-0) contro il già retrocesso Gubbio. Nell'anticipo, platinico successo del Crotone (4-1) a spese del Brescia. JUVE STABIA-SASSUOLO 1-3 Il Sassuolo s' impone di forza a Castellammare con una ripresa super e si garantisce il 3° posto. Dopo aver rischiato, nel primo tempo, sulle conclusioni di Falcinelli e Maury, nella ripresa gli uomini di Pea cambiano il passo e, dopo aver sfiorato il bersaglio con Noselli, sbloccano il risultato al 62' con Troianiello che scavalca con un pregevole pallonetto d' esterno destro Colombi in uscita, approfittando di un perfetto lancio smarcante di Noselli. La Juve Stabia si sbilancia alla ricerca del pari e, di rimessa, finisce per essere infilata altre due volte. Al 77' raddoppia Missiroli con una bella percussione conclusa con un preciso sinistro in diagonale. Quindi, all'81', c'è gloria anche per il subentrato Boakye che insacca senza problemi sfruttando un lancio in profondità di Cofie. All'88' Tarantino rende meno pesante il passivo ribattendo sotto la traversa una corta respinta della difesa neroverde. MODENA-VERONA 1-1 Il Verona spera per un'ora nel 3° posto poi si rassegna e finisce per farsi riprendere in pieno recupero dal Modena. Gli scaligeri rischiano in avvio sulle conclusioni di Di Gennaro ed Ardemagni ma al primo affondo, al 10', passano con Bjelanovic che insacca di testa da due passi raccogliendo un cross dalla sinistra di Pugliese. Il Modena non ci sta, impensierisce più volte Frattali con Cellini (2), Ardemagni, Di Gennaro e Milani e al 25' è anche sfortunato quando il guardalinee annulla per inesistente fuorigioco il gol dell'1-1 di Ardemagni. Il Verona si rimbocca le maniche ma non chiude i conti di rimessa con Pichlmann (2). Così dà l'assist ai canarini che insistono ma sono vittime anche di un gol-fantasma su un colpo di testa di Stanco (59') bloccato, forse, oltre la linea da Frattali. Si continua a giocare a una porta sola e, all'85', l'arbitro Velotto decide di premiare lo sforzo del Modena accordandogli un rigore inesistente per un presunto fallo di Maietta su Greco. Sul dischetto va Cellini che, però, si fa deviare sul palo la conclusione da un superlativo Frattali. Hallfredsson in contropiede manca il colpo del ko e al 92', allora tocca a Gilioli perforare finalmente la porta ospite con un preciso destro in diagonale da sinistra su corta respinta della difesa. VARESE-SAMPDORIA 3-1 Il Verona vince lo scontro diretto per il 5° posto con la Samp e si guadagna, in premio, la semifinale play-off con il Verona. L'avvio di gara è pirotecnico. Al 15' De Luca va via in contropiede e viene atterrato in area da Romero: rigore che Martinetti trasforma con freddezza. La Samp non ci sta e dopo aver fallito una ghiotta occasione con Fornaroli pareggia (20') con un perfetto colpo di testa in anticipo di Soriano su angolo dalla destra di Foggia. Il Varese torna in avanti e, 4' dopo, si procura un secondo rigore, stavolta per un'ingenua spinta di Volta ai danni di Terlizzi sugli sviluppi di un corner. Sul dischetto va lo stesso ex difensore del Catania che realizza. Sulle ali dell'entusiasmo i lombardi insistono e falliscono il tris con De Luca, che coglie in pieno un palo, e con Damonte, che si vede respingere sulla linea da Lacko un destro a botta sicura. La gara diventa un continuo capovolgimento di fronte nella ripresa e, dopo almeno 5 limpide occasioni da rete, sciupate da Martinelli e Momentè da una parte e Pellè ed Eder dall'altra, vive il momento chiave all'81' quando l'arbitro Baracani concede un generoso rigore ai doriani per un presunto fallo di Albertazzi su Eder. Sul dischetto va lo stesso ex attaccante dell'Empoli che, però, calcia malamente addosso a Moreau. Il Varese ringrazia e, in pieno recupero, al 92', chiude i conti con Momentè, lesto a riprendere una corta respinta di Romeo su un tiro ravvicinato di De Luca. PESCARA-NOCERINA 1-0 Alla Nocerina non basta una prova generosa per all'Adriatico per evitare il ritono in Prima Divisione. Le brutte notizie provenienti da Reggio non lasciano scampo ai molossi che, in pieno recupero, vengono beffati da Maniero che regala, così, al Pescara la platonica Coppa Ali della Vittoria. I campani vanno vicinissimi al vantaggio nel primo tempo con Catania (2), Farias e Laverone ma poi rischiano contro un Pescara desideroso di chiudere bene di fronte al proprio pubblico. Gli uomini di Zeman sfiorano a ripetizione il vantaggio con Insigne (2), Immobile (2), Sansovini e Gessa ma non riescono a sbloccare il risultato. Nel finale accade di tutto: la Nocerina sbaglia di un nulla due gol con Bruno e Alcibiade e, al 92', è beffata dal subentrato Maniero che infila l'incrocio dei pali con un gran destro da fuori. REGGINA-VICENZA 0-3 Il Vicenza passa al Granillo col minimo sforzo e centra l'obiettivo play-out. I veneti impiegano appena 3' per mettere al sicuro il play-out. Lo 0-1 lo segna Paolucci con un destro sul primo palo su assist di Maiorino. La Reggina ha un sussulto, sfiora il pari con Freddi e Barillà ma poi torna a lasciare l'iniziativa ai biancorossi che, dopo aver colpito un palo con Soligo e fallito una ghiotta occasione con Maiorino, raddoppiano con una bella azione personale di Paolucci chiusa con un preciso destro dal limite. Chiude i conti, al 55', Maiorino con un preciso destro sul primo palo su lancio smarcante di Paolucci. LIVORNO-GROSSETO 2-0 Il Livorno impiega un tempo per sbrigare la pratica Grosseto e salvarsi. I labronici devono attendere solo 23' per siglare il gol-salvezza. Lo realizza Belingheri con un preciso destro in diagonale da sinistra su torre di Bernacci. Lo stesso Bernacci mette al sicuro il risultato al 45' con un preciso colpo di testa a fil di palo su cross dalla destra di Salviato. Nella ripresa il Grosseto non va oltre tanta buona volontà e per gli uomini di Perotti è un gioco da ragazzi festeggiare l'obiettivo prefissatosi. PADOVA-ASCOLI 0-2 L'Ascoli piega senza grossi problemi un Padova senza più stimoli e centra l'obiettivo salvezza. I marchigiani devono attendere fino al 31' per siglare il gol-salvezza. Porta la firma di Pasqualini che batte Cano con un gran sinistro al volo a fil di palo su sponda di nuca di Papa Waigo. Passano 9' e pensa Soncin a mettere al sicuro il risultato con un bel tocco volante di sinistro su assist di Pederzoli. Nella ripresa si vede ancora solo l'Ascoli che sfiora il terzo gol con Papa Waigo e Gerardi. EMPOLI-CITTADELLA 3-2 All'Empoli non basta battere il Cittadella per evitare il play-out. La gara inizia subito in salita per gli azzurri, gelati al 9' da Di Roberto che segna a sorpresa con un bel sinistro in spaccata su lancio smarcante di Baselli. Passano, però, appena 5' e tocca a Tavano ristabilire la parità con un destro in diagonale su assist di Buscè. Gli azzurri rischiano di capitolare ancora di rimessa su due contropiede di Di Nardo e Di Carmine ma, una volta passato il pericolo, si rimboccano le maniche e cingono d'assedio la porta ospite. E dopo aver sfiorato a più riprese il bersaglio con Maccarone (2), Lazzari, Saponara e Tavano, che centra in pieno un palo, ribalta la situazione con un pizzico di fortuna: un tiro da fuori di Lazzari al 57' sbatte sul palo e poi carambola addosso a Pierobon prima di entrare in rete. Scrollatosi di dosso la paura, l'Empoli insiste e al 66' chiude i conti con un tocco a porta vuota dello stesso Lazzari su assist dalla sinistra di Tavano. Il Cittadella ha solo il tempo di rendere meno amaro il ko con un pregevole colpo di tacco di Di Carmine su cross dalla sinistra di Di Nardo. BARI-GUBBIO 3-0 Costretto a cogliere almeno un punto per salvarsi, il Bari batte il Gubbio con un perentorio 3-0 che non ammette repliche. I pugliesi partono a testa bassa e, dopo aver sciupato due buone occasioni con Caputo e Bogliacino, sbloccano il risultato al 27' con un preciso colpo di testa di Dos Santos su cross dalla sinistra di De Falco. Il Gubbio non reagisce e, dopo aver rischiato già su altre due conclusioni di Scavone e Stoian, incassa il 2-0. Lo realizza al 44' Caputo che ribadisce in rete un rigore (trattenuta di Bartolucci su Scavone), parato da Farabbi a De Falco. Nella ripresa, poi, lo stesso attaccante biancorosso, lanciato in contropiede da Forestieri, si ripete con un preciso destro in diagonale da sinistra. ALBINOLEFFE-TORINO 0-0 Al Torino non bastano 90' all'attacco per schiodare lo 0-0 di partenza con l'AlbinoLeffe e regalare ai propri tifosi la platonica vittoria del campionato di B. I granata costruiscono almeno due clamorose occasioni per tempo ma prima la traversa, su un destro ravvicinato di Scaglia, e poi l'imprecisione di Darmian, Antenucci e Di Cesare non gli consentono di lasciarsi alle spalle il Pescara. CROTONE-BRESCIA 4-1 Il Crotone chiude nel migliore  dei modi la sua bella stagione travolgendo un irriconoscibile Brescia. A  spaccare in due la gara pensa De Giorgio, con una doppietta in 2'. Il  centrocampista ex Empoli apre il risultato al 56' in contropiede con un  bel pallonetto ai danni di Caroppo su un perfetto lancio smarcante di  Galardo. Poi si ripete al 58' con un altro bel tocco morbido dal limite,  stavolta al termine di una pregevole azione personale. Il Brescia  crolla e, allora, il Crotone triplica al 61' con un tocco a porta vuota  di Abruzzese, lesto ad approfittare di una sponda aerea di Pettinari su  cross dalla sinistra di Galardo. La festa dei calabresi è completata al  67' da Ciano che approfitta di un lancio in verticale di Maiello per  battere Caroppo con un preciso sinistro in diagonale. Solo a questo  punto il Brescia tira fuori almeno l'orgoglio e , dopo una traversa di  Demaio, sigla il gol della bandiera all'83' Zambelli che infila il  pallone sul primo palo con un forte destro rasoterra sfruttando un  assist smarcante di Jonathas. Leggi i commenti I commenti dei lettori 
Musica SAN GIOVANNI MAGGIORE Dalle 18 nella basilica del complesso di San Giovanni Maggiore a Pignatelli  (Rampe San Giovanni Maggiore, su via Mezzocannone), il concerto di Antonio Onorato che utilizzerà la breath guitar (chitarra a fiato), la chitarra sitar, la double neck guitar e diverse chitarre acustiche con accordature particolari. Ingresso gratuito fino ad esaurimento posti. Info 081 552 0906. CASTEL SANT'ELMO Dalle 21 nell'Auditorio di Castel Sant'Elmo, jazz con il trio di Giovanni Mirabassi, con Gianluca Renzi al contrabbasso e Lukmil Perez alla batteria. Apre il giovane pianista napoletano Danise. Ingresso 20 euro. Info 081 761 1221. MENHIR Dalle 21.30 al Menhir, via Giotto 14, il cantautore Marco Francini in "Aspettando... le Città Invisibili", un nuovo spettacolo di teatro-canzone dove ogni brano e ogni suono diventano racconti e visioni di molteplici realtà stratificate. Ingresso libero. POMPEI Dalle 21 al Pompeilab di Pompei, via Astolelle, per la rassegna "TeatroLab", lo spettacolo "Vurria addentare... villanelle al chiaro di luna", con Enrico Vicinanza e Fiorenza Calogero. Un repertorio di villanelle napoletane cinquecentesche eseguite da due artisti uniti dalla stessa esperienza svolta con Roberto De Simone. CASERTA BLACK CAT Dalle 21.30 al Black Cat di Caserta, via Santa Chiara (Polo Regency), per "Gtr1 Guitar", rassegna musicale dedicata al mondo della "sei corde", organizzata da "Centro Chitarre di Cristiano Ceruti", in collaborazione con "Rock!", protagonista della serata sarà uno dei più acclamati chitarristi del mondo, Scott Henderson, che sarà accompagnato da Travis Carlton (figlio del grande Larry Carlton) al basso e da Alan Hertz alla batteria. Ingresso libero a inviti fino a esaurimento posti. Info 081 446 705 oppure 0823 259 098. MARCIANISE Dalle 20.30 al teatro Ariston di Marcianise, via Boccaccio, Fabrizio Bosso e Javier Girotto presenteranno il loro ultimo album "Vamos", uscito martedì scorso. Assieme a Bosso (tromba) e Girotto (sax), anche Natalio Mangalavite al piano, Luca Bulgarelli al contrabbasso, Lorenzo Tucci alla batteria e Bruno Marcozzi alle percussioni. In scaletta anche una rivisitazione di A Taste of Honey, la nota sigla di "Tutto il calcio minuto per minuto". Info www. majeutica. it. SCAFATI Dalle 21 nell'Auditorio di Scafati Solidale, Scafati, via E. Berlinguer 6, concerto con la Valle del Sarno Pop Orchestra, diretta dal maestro Antonio Florio, allo scopo di sostenere il progetto Abreu del comune di San Marzano, volto ad iniziare alla musica bambini extra-comunitari e meno abbienti. Ingresso 5 euro. Info 334 801 9891. EX LIBRIS Dalle 21 all'ex Libris di Palazzo Lanza, Capua, corso Gran Priorato di Malta 25, spazio alla musica di Marco Cocco, giovane cantautore capuano, che presenterà "Comunque". Con le coreografie di Francesca di Somma e la performance di Action Painting dell'artista Antonella Farina. Ingresso libero. Info 0823 622 924. Classica VIGLIENA "La Bohème a Vigliena", rilettura metropolitana del titolo di Giacomo Puccini, va in scena stasera (alle 21, repliche fino al 3 giugno) nei laboratori artistici del San Carlo, ex stabilimenti Cirio. A firmare adattamento e regia del nuovo allestimento curato dal Lirico è Francesco Saponaro. Maestro concertatore Céline Berenguer. Nel cast, Elena Somma (Mimì), Giuseppe Talamo (Rodolfo), Yuki Sunami (Musetta), Felice Tenneriello (Marcello), Antonio Braccolino (Schaunard), Marco Innamorati (Colline). Protagonista anche un coro formato da ragazzi dei quartieri di Napoli Est che hanno partecipato al laboratorio di formazione scenica tenuto dal regista. Scene e costumi di Lino Fiorito. Luci Pasquale Mari. Spazio sonoro Daghi Rondanini. Biglietti 7 euro. Infoline 081 797 2331/412. TUNNEL BORBONICO Dalle 19.30 nel "Tunnel Borbonico", via Morelli 40, si concluderà la rassegna "Percorsi Sensoriali" con il concerto della pianista napoletana Valentina Ambrosanio, accompagnata dall'Orchestra Accademia San Giovanni diretta dal maestro Keith Goodman. In programma musiche di Bach e Mozart. Info 081 764 5808. ISCHIA Dalle 17 ai Giardini La Mortella di Forio d'Ischia, nell'ambito della stagione di musica da camera, il concerto del duo internazionale Yuki Ito - D. King-Smith, violoncello e pianoforte. Musiche di Lill, Rachmaninov, Britten, Brahms, Hartzell. Ingresso inclusa la visita del Giardino 20 euro, ridotto 15. Info www. lamortella. org. Danza GALLERIA PRINCIPE Dalle 12.30 nella Galleria Principe di Napoli, via Enrico Pessina 1, performance di danze contemporanee a cura della compagnia Akerusia Danza. Dalle 19 russa tango argentino con esibizione dei maestri, a cura delle associazioni Tamotango e Mujeres del Tango. Ingresso 10 euro. Teatro SAN DOMENICO MAGGIORE Dalle 19.30 nel Complesso di San Domenico Maggiore, "Perla Barroca", teatro reading per la regia di Michele Monetta. Con lo stesso Monetta insieme a Lina Salvatore e Massimiliano Rossi. Ingresso gratuito fino ad esaurimento posti. Info direzioneartistica@icraproject. it. CASTEL CAPUANO Dalle 11.30 nella sala della Regina di Castel Capuano, spettacolo con Tina Femiano e Rosario Sparno, "Federì ovvero le storie delle femmine con la bocca aperta. Precede visita guidata. Cinema DUEL VILLAGE Dalle 20.30 al Duel Village di Caserta, via Borsellino, il cast di "Fallo per papà", commedia di e con Ciro Ceruti e Ciro Villano. La pellicola, ambientata nell'Agro-nocerino-sarnese, nasce con l'intento di accendere i riflettori su un altro Sud. Tra i protagonisti del film Massimo Bonetti, Giacomo Rizzo, Roberta Giarrusso, Salvio Simeoli, Eva Henger, George Leonard. Info 081 552 3476. Libri SORRENTO Dalle 19 a Sorrento, piazza Lauro 47, Simone Di Meo (giornalista e scrittore), Salvatore Pussumato (avvocato) presentano con l'autore "Bomba Carta Processo al sistema delle concentrazioni editoriali", di Francesco Prisco (Guida). Conduce Carlo Alfaro. A seguire stuzzicherie d'autore. Info 081 290 768. AGEROLA Dalle 18 nella sede dell'associazione AgerolaReset di Agerola, via Francesco Cilea 31, presentazione del libro di Pino Imperatore, "Beneventui in casa Esposito - Le avventure tragicomiche di una famiglia camorrista". Interviene Rosario Cuomo, a sua volta utero di "Volevamo essere Maradona". CAVA DE' TIRRENI Dalle 18 a Cava dè Tirreni, palazzo Genoino, Borgo Scacciaventi 77, Francesco Puccio presenta con l'autrice "Lunghi capelli", di Angela Procaccini (Guida). A cura di Felice Scermino. Info 081 290 768. Agenda ERCOLANO Dalle 10.30, per gli "Itinerari Vesuviani", strada Provinciale di Ercolano Gran Cono, "Sul Vesuvio con Plinio - La Valle dell'Inferno" (sentiero n. 1), una delle più suggestive passeggiate del complesso vulcanico Somma - Vesuvio. Il percorso previsto porterà i visitatori fino a quota 1.000 mt. Info 081 732 2134. FELTRINELLI MEGASTORE Dalle 11.30 al Feltrinelli megastore, via Santa Caterina a Chiaia 23, un incontro pieno di meraviglia e divertimento ispirato al libro "Il manuale di piccolo circo" (Feltrinelli) di Claudio Madia, a cura de Il teatro nel baule. Dai 4 anni. Info 081 240 5411. ACCADEMIA Dalle 11 all'Accademia di Belle Arti (via Bellini 36), visita alla Mostra di Emilio Notte, laboratorio didattico-creativo sull'arte ambientale in giardino, concerto di Umberto Maisto in collaborazione con il Centro di Musica Antica Pietà dè Turchini. Info 081 441 900. IERANTO Dalle 9.30 e 17.30, "La Baia in fondo al sentiero", visita a cura del Fai, Fondo Ambiente Italiano e dell'Area Marina Protetta "Punta Campanella", alla Baia di Ieranto, Massa Lubrense. 
Sarebbero almeno una decina, ma qualcuno parla anche di 30 dispersi, le vittime dell'ennesima tragedia dell'immigrazione avvenuta davanti alle coste libiche, stando almeno al racconto di un centinaio di superstiti raccolti ieri su un gommone semi affondato davanti alle coste libiche. Nell'operazione di soccorso, scattata in seguito all'intervento della Guardia Costiera italiana, sono intervenute due navi mercantili che hanno trasferito i profughi a Tripoli. Sono stati proprio i superstiti a confermare quello che avevano già comunicato ieri via radio, quando avevano lanciato l'Sos con un telefono satellitare: "Siamo un centinaio e rischiamo di affondare, ci sono già diversi morti. Veniteci a salvare". A raccogliere la richiesta d'aiuto era stato Aden Sabrie, un giornalista somalo che collabora con la Bbc, che aveva girato la segnalazione alla Guardia costiera. Da Lampedusa era partita una motovedetta che durante il tragitto si era fermata per soccorrere un altro gommone con 54 profughi, mentre sull'altra imbarcazione erano stati dirottati due mercantili. Aden Sabrie è riuscito a parlare nel pomeriggio, telefonicamente, con una superstite, una connazionale ricoverata in ospedale per una frattura. La donna ha raccontato che uno dei tubolari del gommone si sarebbe sgonfiato poche ore dopo la partenza e che molti migranti sarebbero annegati: "Ho visto attorno a me almeno una decina di cadaveri", ha riferito la testimone. Secondo altre fonti in Libia, i dispersi nel naufragio sarebbero almeno una trentina. 
CANTU' - La super rimonta è completata e ha del prodigioso: un Pianella ghiacciato s'inchina a Pesaro che con una gara strepitosa strappa a Cantù l'accesso alle semifinali. Una vittoria strameritata che vede la squadra di Dal Monte dominare nel secondo tempo sui padroni di casa dopo i primi 20' di sostanziale equilibrio e vale l'accesso al playoff di semifinale con l'EA7 Milano. L'AVVIO - Parte male Cantù con un copione che sembra ripetere gara 3. Subisce due bombe dopo 3'di gioco, poi Jones ancora dalla lunga distanza e in contropiede su passaggio sbagliato dei canturini e Pesaro è avanti di 7 lunghezze (4-11 al 4'). Trinchieri chiama time out vuole una difesa più aggressiva e un attacco meno timoroso. E i risultati si vedono subito Cantù piazza un parziale di 11-2 con un Mazzarino incontenibile che recupera la sua ottima percentuale dalla lunga distanza e con Markoishvili e Leunen. Pesaro non si scoraggia e con Cusin e Jones si riporta sotto. Il primo quarto si chiude sul 17-17. SECONDO QUARTO - Con Hickman in campo Pesaro ha tutta un'altra faccia: più sicura nelle transizioni, più veloce nella circolazione di palla, il piccolo pesarese dà fiducia. Dal Monte lo ha tenuto in caldo per i due falli commessi, ma quando rientra in campo la differenza si vede. Hickman segna altri punti preziosi che riportano Pesaro avanti fino al 23-26 del 14'. Leunen piazza una tripla e pareggia di nuovo i conti (26-26). Pesaro è più reattiva a rimbalzo e con Hackett in penetrazione arriva al + 5 (30-35 al 16'). Ancora una volta Cantù esce dallo stallo e con Leunen e Markoishvili piazza il controsorpasso a un minuto dalla fine del primo tempo (39-38). Si va negli spogliatoi ancora in perfetta parità con il tiro libero di Hackett (39-39). TERZO QUARTO - Nel terzo quarto Cantù patisce l'atleticità e la superiorità fisica di Pesaro. Jones apre i giochi con una tripla e i lunghi di Pesaro dominano con i rimbalzi in attacco e in difesa. Cantù è sempre in rincorsa e negli ultimi tre minuti del terzo parziale subisce la potenza di Lydeka che da sotto le plance e in schiacciate piazza 6 punti che garantiscono a Pesaro un + 5. ULTIMO QUARTO - L'ultimo quarto vede la definitiva debacle casalinga con Perkins che fallisce a ripetizione e con una Pesaro agguerrita in difesa che chiude gli spazi del tiro da tre a Mazzarino e Basile. Al 32' è + 10 per Pesaro. Cavaliero e Jones piazzano le bombe che ammazzano definitivamente la gara (58-71 al 36'). Cantù recupera qualcosa ma le energie e i giocatori in grado di ribaltare il risultato sono esauriti. Trinchieri non può contare nè su Micov nè su Shermadini entrambi a zero minuti. Sul 66-73 con Markoishvili si riaccende qualche speranza ma mancano solo due minuti alla fine e non bastano. Bennet Cantù-Scavolini Siviglia Pesaro 69-78 (17-17; 39-39;55-60) CANTU': Micov ne, Markoishvili 15, Leunen 14, Marconato 4, Mazzarino 11, Perkins 6, Diviach ne, Shermadini ne, Cinciarini 0, Bolzonella ne, Brunner 8, Basile 11. Allenatore: Trinchieri PESARO: White 21, Cavaliero 3, Hickman 15, Alibegovic ne, Cusin 4, Tortù ne, Flamini 0, Hackett 8, Lydeka 10, Urbutis ne, Jones 17. Allenatore: Dal Monte ARBITRI: Facchini, Taurino, Weidmann NOTE - Tiri liberi: Cantù 9/13; Pesaro 9/15.Tiri da tre: Cantù 6/18; Pesaro 11/29. Rimbalzi: Cantù 28; Pesaro 43 Usciti per 5 falli: Perkins al 38'. Spettatori: 3191 Leggi i commenti I commenti dei lettori 
ROMA - "Comportamenti erratici e sbagliati", eccessivo accentramento nelle politiche gestionali, "incapacità" di essere informato sull'attività della banca e nella sua difesa: sono alcune delle critiche mosse dal Cda dello Ior a Ettore Gotti Tedeschi. E' ora noto il documento con il quale la banca vaticana ha motivato l'allontanamento del suo presidente. Il memorandum alla base della sfiducia al presidente Gotti Tedeschi (anticipato dal sito del Corriere della Sera) ripercorre le tappe della giornata del 24 maggio scorsi, sottolineando che è stato concepito e redatto in "base a circostanze eccezionali". Si legge, tra l'altro, che il presidente dello Ior nel corso del confronto in consiglio, "ha avuto modo di esprimersi liberamente e di fare le dovute osservazioni". Gotti Tedeschi ha parlato per oltre 70 minuti" e "intorno alle 15.40 è stata presentata la mozione di sfiducia poi votata dai consiglieri". Gotti Tedeschi, si legge nel documento, "intorno alle 16 ha lasciato il board, prima di conoscere l'esito del voto". Le motivazioni che stanno a monte della decisione di sfiducia al presidente si articolano in 9 punti: 1) incapacità di portare avanti i doveri di base del presidente; 2) incapacità di essere informato sulle attività dell'istituto e mantenerne informato di conseguenza il Cda; 3) non aver partecipato ai lavori del Cda; 4) mancanza di prudenza e precisione nei confronti della politica dell'istituto; 5) incapacità di fornire spiegazioni sulla diffusione dei documenti in possesso del presidente; 6) diffusione di notizie imprecise sull'istituto; 7) incapacità di rappresentare pubblicamente e difendere la banca di fronte a notizie imprecise da parte dei media; 8) eccessivo accentramento; 9) progressivi comportamenti sbagliati ed erratici. Alla luce di queste osservazioni e critiche, si legge nel memorandum, "alle 17 il Cda ha approvato la mozione di sfiducia. "Il Cda della sovrintendenza dello Ior  - si legge in calce - non ritiene di aver più fiducia nel presidente Ettore Gotti Tedeschi e suggerisce la fine del suo mandato dalla carica di presidente e consigliere". 
FIRENZE  - Giura fedeltà alla causa rossonera, nonostante le opinioni in libertà espresse da un certo Ibrahimovic. Antonio Nocerino non è preoccupato delle voci che stanno riguardando il suo club e nemmeno delle paturnie del centravanti svedese alla linea improntata sull'austerity. NOCERINO: "IBRA? SO CHE LOTTEREMO PER IL TITOLO" - "Non voglio entrare nel merito di quanto ha detto Zlatan sulle possibilità che ha il club di investire - spiega il centrocampista dal ritiro della Nazionale -, dico solo che io sono orgoglioso di far parte di questa squadra. Il Milan è il Milan. Una grande squadra con grandissimi giocatori. Un club che ha scritto la storia del calcio in Italia e all'estero. La Juve? Ha disputato un campionato strepitoso e ha strameritato lo scudetto. Per il prossimo anno non saprei dire se assisteremo a un'altra sfida Milan-Juve per il tricolore. Quello di cui sono certo è che noi ci saremo". "GIOCARE NEL MILAN MI HA MESSO IN EVIDENZA" - Fra l'altro proprio in maglia rossonera Nocerino ha disputato la sua stagione più prolifica, con 11 reti realizzate, bottino che gli ha permesso di non sentirsi più un turista per caso a Coverciano. "Già a Palermo avevo fatto tre anni buoni che mi avevano portato in azzurro, però giocare nel Milan mi ha messo più in evidenza anche se io sono sempre lo stesso  -  sottolinea il mediano originario di Napoli -. Adesso si parla molto più di me in Nazionale perché in un anno al Milan ho segnato 4 gol in più che in tutte e tre stagioni al Palermo. Ma se ciò è accaduto è perché quest'anno ho avuto la fortuna di giocare in squadra insieme a compagni più forti, tutto qui. Mi vien da ridere se penso a un anno fa quando arrivai a Coverciano, molti pensavano che mi avevano raccattato dal primo semaforo vicino. E' stato bello far cambiare idea a molta gente". "NON OSO PARAGONARMI A GATTUSO" - Tanto che oggi c'è chi lo considera l'erede di Gattuso. "Vedo le sue foto qui, Rino è un cimelio del calcio italiano, non penserei mai e poi mai di poter essere il suo erede e sarebbe da presuntuosi paragonarmi a lui. Nella mia carriera mi auguro solo di fare l'uno per cento di quello che ha fatto lui, sarebbe già un risultato importante. Con Gennaro ci siamo visti poco, non mi dato alcun consiglio per questi Europei  -  conclude Nocerino - anche se lui certi consigli te li dà con gli sguardi, che nel suo caso valgono più delle parole". Leggi i commenti I commenti dei lettori 
MAGGIORDOMO (dal latino maior domus):  il più alto funzionario della casa. Nei regni franco-merovingi e burgundi fino all’VIII secolo inoltrato, il maggiordomo era il  Maestro di Palazzo, ossia un capace e fidato sovrintendente del re, che amministrava per il sovrano le faccende della reggia e, progressivamente, dell’intero regno. Finché nel 751 Pipino il Breve depose l’ultimo re merovingio (la dinastia venne definita dei “re fannulloni” per la loro inettitudine) e nel 754 assunse il titolo di re dei Franchi, dando origine alla dinastia che poi sarà definita carolingia. Nel contesto sociale moderno il maggiordomo non ha rilievo politico, ma – soprattutto nel contesto culturale anglosassone –  è il capo della servitù della casa nobiliare o magnatizia, e sorveglia il buon andamento di tutti gli affari domestici. Spesso, tuttavia, con maggiordomo si intende il servitore personale del padrone di casa; anzi, il più celebre dei molti maggiordomi della letteratura – il Jeeves di Woodhouse – in realtà è propriamente questo tipo di fidato cameriere. In ogni caso – tanto come altissimo funzionario quanto come cameriere privato –  il maggiordomo è un servitore che in un modo o nell’altro può sfidare il proprio padrone. O perché ne  è più dotato e più abile, come nel caso dei maggiordomi merovingi, o perché ne conosce i segreti e le private debolezze (nessuno è un eroe per il proprio cameriere, secondo un proverbio circolante anche nell’alta cultura tedesca, ad esempio in Goethe), o perché ne è di intelligenza più pronta o di cultura più vasta, come appunto Jeeves, o infine perché, secondo Hegel, il servitore laborioso è in realtà la verità stessa dell’orgogliosa e inutile coscienza signorile. Non collaboratore alla pari, quindi, ma al tempo stesso superiore e inferiore, non c’è da stupirsi che il maggiordomo sia una figura importante e anche, a volte, inquietante – s’intende, nelle finzioni letterarie e cinematografiche –. Non solo perché è un subordinato che controlla molto da vicino il suo signore, né solo perché  è un uomo sotto il cui sguardo passano molti segreti; ma anche perché da lui si pretende che sia perfetto e impassibile, e quindi che sia al tempo stesso più che umano nell’efficienza e nella discrezione e meno che umano nella totale mancanza di emozioni private.  Insomma, il maggiordomo è un uomo la cui vita è vivere per un altro, e il cui autentico vissuto è represso o inespresso, e  può quindi presentarsi sotto la forma dell’anomalia o dell’infedeltà al ruolo. Non è un caso, perciò, che in innumerevoli personaggi di romanzi  e di film gialli, il maggiordomo abbia quasi proverbialmente il ruolo del ‘colpevole’, cioè di colui che dietro un’apparente normalità impeccabile nasconde una tara – che è, al tempo stesso, il suo delitto e   ciò che lo rende umano, cioè non una maschera ma reale, e pertanto imperfetto –. E non è neppure un caso, pertanto, che la presenza di un maggiordomo – nientemeno che del papa – in uno scandalo curiale aggiunga un tocco di colore, e una pennellata di ulteriore romanzesco interesse, a quello che già di per sé sembra appartenere a un preciso genere letterario: i misteri del Vaticano. Un giallo nel giallo, insomma. Anche se questa volta non è letteratura, ed anzi è tutto vero. 
