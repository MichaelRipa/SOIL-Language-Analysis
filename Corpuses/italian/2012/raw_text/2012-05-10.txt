Ci sono diverse (ottime) ragioni per essere in molti allo stadio Collana, sabato mattina, a partire dalle dieci. Per assistere a uno spettacolo sportivo da noi ancora troppo poco conosciuto e apprezzato: un incontro di football americano, disciplina che unisce forza a talento, strategia a coraggio, tecnica a forza. Per ascoltare le note e la voce di Eugenio Bennato e della sua band. Ma soprattutto, per dare il proprio contributo nella battaglia contro un male raro che colpisce i bambini: l’anemia di Fanconi. Già, perché i cinque euro del biglietto per il match tra un forte college statunitense, i Bulldogs di Adrian, Michigan e i Briganti Napoli, andranno all’associazione Airfa che raccoglie fondi da destinare alla ricerca contro la malattia. LEGGI QUI/Il programma dell'evento, c'è anche Bennato Merito ai Briganti di Matteo Garofalo avere organizzato il primo Napoli City Bowl, football, musica e solidarietà. Il risultato non conta: gli americani sono di un altro pianeta e sarà bello vederli. I Briganti, dal conto loro, mostreranno in campo internazionale i loro miglioramenti che li hanno condotti, sinora, ad avere uno score di tre vinte e due perse nel campionato italiano Lenaf. Ma i Briganti, comunque vada, hanno già vinto mettendo in piedi una iniziativa che avrà tra l’altro un ospite d’eccezione: il console generale degli Stati Uniti. Sarà proprio Donald Moore l’artefice del kickoff che darà il via alla competizione. La gara, al di là dello score finale, (i Bulldogs del Michigan hanno chiuso la loro stagione di college con otto vittorie e due sole sconfitte), sarà il momento clou di una mattinata davvero speciale. Da non perdere. g.marino@repubblica.it @jmarino63 
Un elefante che, spaventato da un topolino, trova rifugio su un pneumatico. Un uomo che diventa macchina. La P lunga che si tende evocando l'elasticità della gomma. La suola di una scarpa che si trasforma in un circuito di Formula 1. Sono alcuni dei 18 disegni, ispirati al futurismo italiano e all'Art Déco, che attraversano, colorandole, le pagine del bilancio Pirelli 2011. Immagini che interpretano tratti caratteristici dello storico brand italiano: affidabilità, flessibilità, velocità, tecnologia e innovazione, per citarne alcuni. L'obiettivo è quello di raccontare i numeri (di bilancio) con le lettere (dell'alfabeto) e i tre voluti del rendiconto aziendale sono stati infatti battezzati A, B, C, tre lettere che mettono in ordine le cifre. Il progetto è stato presentato a Milano dal Presidente e Ceo, Marco Tronchetti Provera, che ha spiegato come i numeri del bilancio diventino, stavolta, parte di una narrazione più ampia, che punta a cogliere lo spirito e i valori di Pirelli. Affiancando ai tipici contenuti economico-finanziari illustrazioni e scritti d'autore, realizzati ad hoc da artisti internazionali per raccontare la parte più intangibile dell'azienda. L'ambiziosa operazione è stata affidata a quattro intellettuali contemporanei (Hans Magnus Enzensberger, Guillermo Martinez, William Least Heat-Moon e Javier Cercas) e alla creatività di un giovane illustratore olandese, Stefan Glerum, chiedendo loro di interpretare il mondo Pirelli all'insegna di internazionalità, tecnologia e passione. "L'azienda mi ha chiesto di sintetizzare i concetti che la rappresentano con alcune parole chiave'' spiega Glerum. ''L'idea era quella di disegnare un libro - precisa l'art director che ha coordinato il progetto, Francesco Valtolina - e di rendere emozionale e fisico il rapporto con quello". Il filosofo Enzensberger ha cercato di rispondere alla domanda ''come sopravvivere 140 anni nel bel mezzo del capitalismo?'', replicando nel proprio manoscritto che per farlo occorre "ragionare a lungo termine''. Martinez ha scelto il genere giallo per parlare di affidabilità e sicurezza, e Heat-Moon ha sottolineato lo stretto legame tra strada, viaggio e sviluppo economico e culturale americano, fino a proporre di sostituire le stelle della bandiera con delle gomme. Cercas, infine, si è interrogato sui rapporti tra arte e tecnologia. "L'arte moderna e la tecnologia condividono l'avventura obbligatoria di trovare il nuovo, ma soltanto la tecnologia è in grado di realizzare il sogno impossibile dell'arte moderna: riuscire a fare in modo che quasi sempre il nuovo sia il meglio", ha concluso lo scrittore spagnolo. Il progetto, quasi un'evoluzione dell'edizione dell'anno scorso, che aveva coinvolto gli studenti del Naba (Nuova Accademia di Belle Arti), ha volutamente scelto quattro scrittori fuori dall'Italia per evidenziare l'internazionalità di Pirelli e rappresentare Europa, Mediterraneo e Americhe. Attraverso questa iniziativa Pirelli conferma la propria attenzione alla comunicazione come leva fondamentale per rafforzare un brand, oggi tra i più noti al mondo. Da 140 anni all'avanguardia nel diffondere la propria cultura d'impresa, sempre alla ricerca delle forme più innovative di espressione linguistica e di comunicazione, l'azienda ha collaborato con alcuni protagonisti della grafica e della fotografia nazionale e internazionale. E per confermare il proprio amore per la modernità ha realizzato un'applicazione gratuita per iPad (scaricabile attraverso App Store di Apple) che, attraverso una modalità di navigazione avanzata, ne presenta e sintetizza gli aspetti più rilevanti. Non solo, quindi, numeri, immagini e testi, come nella versione cartacea, ma contenuti multimediali aggiuntivi a supporto e commento dei dati economico-finanziari. Per la valorizzazione di  un brand che oggi vale oltre 2 miliardi. 
MILANO - Dopo il profondo rosso con cui si è chiuso il 2011, i conti di A2a tornano in utile. E nonostante gli analisti si attendessero un risultato positivo, la tenuta dei margini e dell'utile netto è stata superiore alle loro previsioni. E questo spiega perché dopo l'annuncio dei risultati del primo trimestre, il titolo dell'utility lombarda ha cominciato a salire fino a chiudere con un rialzo che ha sfiorato il 10 per cento, recuperando sui minimi storici raggiunti una decina di sedute fa. Ad aprile, A2a era stata costretta a svalutare la sua partecipazione in Edison per chiudere l'avventura nel gruppo di Foro Bonaparte e raggiungere così l'accordo con i francesi di Edf. Ai quali ha ceduto il 30% controllato assieme a Iren e un gruppo di soci italiani, entrando in possesso di Edipower. Un "giochino" che era costato 420 milioni di risultato negativo a fine 2011. Da qui, A2a riparte per cercare il rilancio forte della posizione di secondo gruppo italiani per la produzione di energia elettrica, potendo contare sulle centrali di Edipower. Il dg Renato Ravanelli ha detto che il contributo di Edipwor potrà arrivare a fino a 200 milioni di euro all'anno. In attesa del piano industriale che spiegherà al mercato come la società intende abbassare il livello dell'indebitamento (4 miliardi al 31 marzo cui si somma il miliardo che porta in dote Edipower), la società ha potuto annunciare un primo trimestre in utile per 76 contro gli 85 di un anno fa. Lo stesso per i margini, con 271 milioni confrontabili con i 278 dello stesso periodo del 2011. In aumento, invece, i ricavi che hanno sfiorato i 2 miliardi, mentre erano 1,75 miliardi nel 2011. Un risultato ottenuto soprattutto grazie ai proventi delle filiere cogenerazione e teleriscaldamento e delle reti. Nonchè di una efficace politica di approvvigionamento del gas. In negativo solo il risultato della controllata Epcg, il monopolista elettrico del Montenegro a causa della scarsa piovosità della stagione invernale che ha causato un calo della produzione elettrica del 29%. Il futuro del gruppo prevede anche la creazione di uan divisione ad hoc per lo sviluppo del settore ambientale. Lo ha confermato il dg Ravanelli: "Sono totalmente d'accordo sul fatto che occorra riorganizzare la filiera ambientale per farne un grosso polo industriale. C'è la possibilità di creare una delle più grandi società in Italia dal punto di vista dell'ambiente". La sensazione è che la proposta sia la compensazione data al comune di Bresca - cui tiene molto a questo progetto - dopo gli scontri con il comune di MIlano. Quest'ultimo spinge per la nomina di un capo azienda che prenda il posto di Giuliano Zuccoli, scomparso pochi mesi fa: il candidato è l'ex manager di Eni Stefano Cao. 
Alle cinque della sera gli spettatori di Madrid hanno di che essere soddisfatti: sul campo principale, intitolato a Manuel Santana, Fernando Verdasco sfida Rafael Nadal, e sul campo numero due, l'Arantxa Sanchez Vicario, si affrontano ad armi pari Nicolas Almagro e David Ferrer. Quattro-spagnoli-quattro, un buon antidoto nazionalista alla depressione da crisi economica, che da quelle parti non è meno aggressiva della nostra. Alle cinque della sera chi ha scelto di godersi la tappa della marcia di Nadal verso l'immancabile trionfo al Mutua Madrid Open (il giorno del suo successo su Djokovic a Montecarlo avevo scritto che la terra ha un solo re che si chiama Rafael: sbagliavo) non può sapere che di lì a poco vivrà un evento storico: dopo tredici sconfitte e nessuna vittoria nei testa a testa, il madrileno numero 19 ATP sta per buttare fuori dal torneo, al terzo turno, il maiorchino numero 2 al mondo. Un evento non previsto in natura, come dimostrano i tanti match in cui Nadal ha più o meno preso a pallate Verdasco. Alle sei (e qualcosa) della sera invece l'impossibile s'avvera. Con un terzo set d'eccezionale intensità, Verdasco passa per 6-3 3-6 7-5 dopo tre ore e dieci di gioco. Infligge a Rafa la più incredibile rimonta della carriera: sotto per 2-5,  infila cinque game consecutivi, prendendosi un break a zero. I suoi meriti emergono chiari dalle statistiche: più efficace nella risposta al primo servizio (44% contro 38%), molto determinato nella difesa (60% di palle break salvate contro 30%). Al contrario, sul proprio primo servizio Nadal ha un tasso di punti ottenuti davvero basso (56%) e non appare in grado di prevalere nei momenti-clou, con il 40% di palle break trasformate. Alle (quasi) sette della sera Verdasco è dunque steso faccia in giù sulla terra blu imposta da Ion Tiriac, padre padrone del Master 1000 spagnolo, quasi a ringraziarla dopo averla maledetta. La tanto discussa superficie sintetica non piace nemmeno a lui, come ha più volte fatto capire nel corso dell'incontro, soprattutto quando non riesce a ribattere le palle più angolate, arrivandoci troppo tardi. Nadal è tanto laconico quanto preciso dopo la sconfitta: "Se non torna la terra rossa, l'anno prossimo non vengo a Madrid. Mancano gli appoggi, non si riesce a trovare la posizione, non riesco a muovermi bene. Non so se è perché è blu o perché ce n'è poca". A naso, la seconda. Alle sette e qualcosa della sera Verdasco ancora non si capacita della propria impresa, perdipiù davanti al pubblico di casa. Spende qualche lacrima prima di raggiungere gli spogliatoi accompagnato dal boato del pubblico. In conferenza stampa non nasconde la soddisfazione e ringrazia Nadal che ha detto: "Non potevo chiudere la partita sul 5-2 perché semplicemente Fernando giocava meglio di me". Per la cronaca: mentre tutto questo avviene, gli altri due spagnoli di prima fascia, Almagro (ATP 13) e Ferrer (6), si danno battaglia durissima. Scontro da mediani alla Oriali, direbbe Ligabue, con Ferrer che non riesce mai a prendere il largo. Se la vedono al tie break al terzo, con Ferrer che insegue sempre ma alla fine sposta di un niente l'equilibrio a proprio favore: 7-6 3-6 7-6 in due ore e 54 minuti. Se Roger Federer - che non ha letteralmente fatto giocare Richard Gasquet: 6-3 6-2 in 57 minuti - dovesse vincere il Master 1000 di Madrid, toglierebbe a Nadal il posto numero 2 nel ranking ATP. Altrimenti, appuntamento rinviato agli Internazionali, come peraltro ci piacerebbe di più. Intanto allo svizzero toccherà, ai quarti, proprio David Ferrer. Non sarà una gita di piacere. Mail c.giua@kataweb.it Twitter@claudiogiua 

ROMA - A Simone, 32 anni, restano quattro mesi. A Micaela, 36 anni, appena due. Carlo, 27 anni, è fortunato: tre mesi, ma forse lo rinnovano. Sono malati di contratti a termine i ragazzi in piazza del Pantheon a Roma. Co.co.pro, partite Iva, dipendenti a chiamata arrivati giovedì pomeriggio alla manifestazione organizzata dalla Cgil per dire al governo che la riforma del lavoro non risolve il loro problema. Non una condizione occupazionale, il precariato, ma uno stile di vita, la precarietà. «L’unica cosa che il governo dovrebbe tagliare», dice con un paio di grandi forbici di cartone in mano Claudia Pratelli, tra gli animatori del gruppo Giovani non più disposti a tutto. «C’erano 46 forme di contratto diverse», continua, «rimangono tutte. E non c’è nessuna nuova forma di sostegno al reddito per i lavoratori atipici. Altro che universalità». Qualche centinaio di metri più in là, al Senato, si discute il testo della riforma. Arriva qualche indiscrezione: più flessibilità in entrata, forse dei livelli minimi di retribuzione per i lavoratori a progetto. Un gruppetto di ragazzi si dirige proprio a Palazzo Madama, vogliono improvvisare un flash mob. Non sono autorizzati: la polizia li devia due strade oltre, in Piazza Navona. Arrivano due senatori del Pd, Vincenzo Vita e Achille Passoni, membro della commissione lavoro. Spiegano che gli emendamenti formulati dalla maggioranza, Pd e Pdl, migliorano il testo. Per esempio nella lotta alle finte partite Iva: la novità è una soglia di 18mila euro di retribuzione. Sopra saranno considerate “vere”, sotto “false”, e trasformate in co.co.pro. «Non serve a niente», risponde deciso un ragazzo. È Salvo Barrano, 36 anni, vicepresidente dell’Associazione nazionale archeologi. Che poi, andati via i senatori, spiega: «Il co.co.pro è comunque un contratto atipico, senza tutele, non riconosce i lavoratori come subordinati. E per le partite IVA resta l’aumento della contribuzione dal 27 al 33%, una stangata, senza nessuno credibile strumento di sostegno al reddito». Secondo i dati della Cgia di Mestre, degli oltre 3 milioni di precari italiani il 46% ha solo la licenza media, il 39% un diploma di scuola superiore. Di fronte al Pantheon però la rappresentanza più numerosa è di laureati, i cosiddetti lavoratori della conoscenza. Carlo Antonicelli, 27 anni, è un videomaker e lavora nel campo della formazione. «In questo momento ho 3 lavoretti. Uno è in nero. Gli altri due, a progetto, in una scuola e per il ministero delle Politiche giovanili, scadono tra giugno e luglio». La speranza è che almeno uno a settembre sia rinnovato. «O mi ritroverò a fare domanda per il contributo una tantum. L’anno scorso ho preso 1.600 euro, per un affitto in doppia qui a Roma bastano». Ma non tutti i precari in piazza sono lavoratori autonomi. C’è Micaela, 36  anni, che nel 2005 ha vinto un concorso pubblico e da allora colleziona contratti a termine nelle scuole materne di Roma. E la 54enne Laura, una decana del precariato: «18 anni di contratti atipici per l’Agenzia Sanitaria della regione Lazio», racconta. «Prima co.co.co poi co.co.pro, nel 2009 io e un centinaio di colleghi siamo riusciti a farci riconoscere la subordinazione. Ma il contratto a termine scade ad agosto e nessuno ci ha ancora parlato di rinnovo». Sale sul palco Susanna Camusso. La piattaforma della manifestazione unitaria del 2 giugno, presentata ieri dai sindacati, non parla di giovani. Ma il segretario della Cgil spiega che quell’iniziativa è per chiedere al governo lo sviluppo, più lavoro. I giovani sotto al palco applaudono. Non sono molti, qualche centinaio. Nel sole di piazza del Pantheon sono di più i turisti. Ma giovedì, a manifestare contro la precarietà, sono 70 città in tutta Italia. Sulla piazza virtuale di Twitter #10maggioinpiazza entra nel pomeriggio tra i 10 trending topic. E già la mattina il più discusso era stato a lungo #ilpaesechevorrei. Tentativi di immaginarsi un futuro. 
Bernardo Provenzano avrebbe simulato di volersi suicidare. E' quanto si apprende da fonti del Dap. Il boss, sottoposto recentemente a perizie che hanno stabilito che è in grado di intendere e di volere, già da giorni avrebbe cercato di dimostrare la sua pazzia. L'altra sera, quando l'addetto alla sorveglianza si è avvicinato, Provenzano ha messo la testa dentro un sacchetto di plastica di piccole dimensioni usato per tenere i farmaci. L'intervento dell'agente è stato sottolineato, è stato comunque tempestivo. Per dare prova della sua instabilità mentale, ieri il boss diceva di non riuscire a sedersi e di non trovare la sedia. Provenzano nel carcere di Parma è in una sezione speciale del 41 bis, in una zona riservata esclusivamente a lui. E sul giallo del tentato suicidio del superboss di Cosa Nostra interviene il legale Rosalba Di Gregorio che chiede adesso che venga aperta al più presto un'inchiesta "per capire cosa realmente" sia accaduto in cella. "Che cosa ci faceva un sacchetto di plastica dentro la cella del mio assistito - si chiede il legale - è stato un tentativo di suicidio o qualcosa di diverso? Dobbiamo pensare che qualcuno lo voleva eliminare?". "Appena pochi giorni fa gli psichiatri della perizia hanno ritenuto che Provenzano fosse compatibile con la detenzione e i risultati si vedono...", aggiunge l'avvocato. "Per quanto ci è dato sapere, quello messo in atto nel carcere di Parma da Bernardo Provenzano è stato un maldestro tentativo di simulazione di suicidio probabilmente per evitare di essere sottoposto ad una visita psichiatrica già programmata". Lo scrive in una nota Donato Capece, segretario generale del sindacato autonomo Polizia penitenziaria (Sappe). "Non a caso - sostiene Capece - le modalità del presunto tentativo sarebbero avvenute quasi in presenza del preposto di Polizia penitenziaria addetto alla sorveglianza del detenuto, poliziotto che comunque è stato bravissimo ad intervenire nell'immediatezza per scongiurare che anche il maldestro tentativo potesse in realtà avere gravi conseguenze. L'attenzione, lo scrupolo e la professionalità del poliziotto penitenziarie vanno certamente rimarcate perchè, ripeto, sono state fondamentali per un tempestivo intervento. Ma, ripeto, per quel che ci è dato sapere il tentativo di suicidio di Provenzano è una bufala". 
ORE 9:30 Inizio Concerto Marching Band esterno stadio percorso da Piazza Vanvitelli, via Scarlatti,Via Luca Giordano,Via Arcobaleno ORE 9:45 Apertura cancelli stadio Collana (ingresso pubblico e scolaresche  intrattenimento dj) ORE 10:00 Ingresso Marching Band ORE 10:40 Ingresso team in campo presentazione durata 10’ ORE 10:50 Schieramento a centro campo esecuzione inno nazionale Americano cantato da soprano ORE 10:55 Esecuzione inno nazionale italiano cantato da tenore ORE 11:00 Kick-Off istituzionale e consegne targhe (console generale americano, presidente municipalità, head Coach Adrian) ORE 11:00 Inizio incontro ORE 11:50 Half time show con Eugenio Bennato ORE 12:10 Inizio 3° e 4° quarto ORE 13:00 Fine gara. 
MILANO - Tiscali ha chiuso il primo trimestre 2012 con un utile netto di 300 mila euro. Si tratta del primo risultato netto positivo da gestione ordinaria nella storia del gruppo: in passato, infatti, Tiscali aveva già raggiunto l'utile, ma solo per effetto di poste straordinarie. I ricavi consolidati sono scesi del 13,5% a 59,7 milioni e il risultato operativo lordo si è attestato a 17,4 milioni (-5,6%). L'Ebit è positivo per 4,1 milioni, a fronte dei -2,3 milioni del primo trimestre 2011. Il free cash flow è positivo per 7,6 milioni. A fine marzo il numero di clienti adsl è sceso a 479mila unità dai 541mila di un anno prima, mentre il numero dei clienti mobile è salito del 53,8% a oltre 153mila unità. L'indebitamento del gruppo è di 195,8 milioni, in calo dai 200 milioni di fine 2011. "I risultati presentati - si legge nel comunicato - confermano lo sforzo compiuto dal management nella gestione operativa per mantenere performance soddisfacenti pur in un difficile contesto macroeconomico e in una situazione competitiva di mercato particolarmente sfidante". Il debito, informa infine la società, contiene dei covenants che al 31 marzo sono rispettati. 
