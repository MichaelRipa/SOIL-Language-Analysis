GLI avvocati hanno scelto il nuovo consiglio dell’Ordine che resterà in carica per il prossimo biennio. Dopo Francesco Caia, presidente uscente e unico eletto al primo turno, ecco i nomi dei 14 consiglieri che hanno superato il ballottaggio: c’è una sola donna, Immacolata Troianiello la più votata con 2305 voti. Alle sue spalle eletti Armando Rossi (2300), Antonio Tafuri (2112), Roberto Fiore (1796), Salvatore Impradice (1718), Maurizio Bianco (1684), Flavio Zanchini (1659), Arturo Frojo (1637), Gianfranco Mallardo (1584), Giuseppe Napolitano (1574), Deosdeo Litterio (1555), Pino Vitiello (1540), Vincenzo Pecorella (1476) e Giacomo Carini (1375). Primo dei non eletti Francesco Allocati (1024 voti), seguito da Giuseppe Camerlingo (770), Delia Serrapede (657), Savio Ciccarelli (615), Giuseppe Scarpa (554), Carmela Panariello Franchini (329), Vittorio Lamberti (126), Pierluigi Alberti (79), Ciro Sasso (67) e Giovanni Di Salvo (54). Nei prossimi giorni il consiglio si riunirà per la nomina di presidente, segretario e tesoriere. Scontata, anche alla luce del successo del primo turno, la riconferma di Caia alla presidenza. Sarebbe il terzo biennio consecutivo. 
ROMA - L'Aula della Camera con 385 voti a favore, 105 contrari e 26 astenuti, ha approvato in via definitiva il dl cosiddetto "svuotacarceri". A favore del provvedimento hanno votato Pdl, Pd, Terzo polo e la gran parte dei deputati dei gruppi minori, mentre voto contario da parte di Lega e Idv. Il ministro della Giustizia, Paola Severino, difende il contenuto del decreto contro le polemiche: "Vorrei in primo luogo precisare - scrive il ministro in un intervento pubblicato sul sito del Ministero - che il decreto non è né un indulto mascherato, né una resa dello Stato alla delinquenza". Valanga di defezioni nel Pdl, in 43 non votano. Anche nel Pd lo schieramento non è proprio compatto: su 206 deputati votano in 179, mentre in 25 'disertano'. Astenuti 5 radicali. Così come si astengono 12 deputati di Popolo e Territorio. "Il sovraffollamento delle carceri doveva essere affrontato con urgenza, le condizioni di vita dei detenuti negli istituti di pena sono una priorità e come tale doveva essere trattata. Diritto, civiltà e sicurezza sono i tre principi che ci hanno guidato nel votare a favore del decreto severino", ha detto nel suo intervento in Aula Emanuele Fiano ( Pd ), polemizzando con il gruppo della Lega Nord. "Questo decreto svuota carceri è un provvedimento criminogeno: noi non lo votiamo e ci dispiace che voi, in nome di una solidarietà con i carcerati, diventate correi dei delinquenti", ha detto il leader dell' Idv , Antonio Di Pietro, nella sua dichiarazione di voto in aula alla Camera sul decreto Severino. "Non avete risolto un bel niente - spiega il presidente - perché al detenuto che favore gli fate se lo spostate dalla cella alle camere di sicurezza che sono sempre quelle e sono sovraffollate e insufficienti". "La latitanza dello Stato - conclude Di Pietro - che siccome non è in grado di fare nuove strutture carcerarie ricorre a un atto di pavidità e ingiustizia e mette fuori chi può commettere altri reati". Le misure . Il provvedimento per ovviare al problema delle cosiddette "porte girevoli", cioè dei casi dei detenuti condotti nelle case circondariali per periodi brevissimi (nel 2010, 21.093 persone trattenute per un massimo di 3 giorni), prevede che per l'arrestato in flagranza di reato sia disposta in via prioritaria la custodia dell'arrestato presso l'abitazione; in subordine che sia disposta la custodia presso le camere di sicurezza, e solo in via ulteriormente subordinata, che sia disposto il carcere. Il decreto dimezza da 96 a 48 ore il termine entro il quale deve avvenire l'udienza di convalida dell'arresto ed estende da 12 a 18 mesi la soglia di pena detentiva, anche residua, per l'accesso alla detenzione domiciliare prevista dalla legge del 2010. Il decreto prevede anche un'integrazione delle risorse finanziarie, pari a circa 57,27 milioni di euro per l'adeguamento, potenziamento e messa a norma di infrastrutture carcerarie; il superamento degli ospedali psichiatrici giudiziari, di cui si prevede la chiusura entro il primo febbraio 2013; l'estensione della disciplina sull'ingiusta detenzione ai procedimenti definiti prima dell'entrata in vigore del nuovo codice di procedura penale (24 ottobre 1989), con sentenza passata in giudicato dal primo luglio 1988. I numeri . Sono 66.973 i detenuti nelle carceri italiane; la 'capienza regolamentare' è di 45.688. Sono i dati del Dipartimento Amministrazione Penitenziaria (Dap) aggiornati al 31 gennaio 2012. Inoltre, sono 1.264 le persone internate negli ospedali psichiatrici giudiziari italiani (opg): 1.178 sono uomini, 86 donne. Severino: "Nessun automatismo". "È sufficiente leggere il decreto - spiega il ministro Severino - per rendersi conto che nessuno dei provvedimenti in esso indicati deriva da automatismi o presunzioni. In ogni caso vi sarà un magistrato a valutare se la persona sia o meno meritevole di una modifica migliorativa del suo stato di limitazione della libertà". "La prima parte del decreto incide sul fenomeno delle porte girevoli - ha aggiunto il ministro - che comporta l'entrata-uscita di detenuti in carcere nell'arco di 3-5 giorni" e riguarda "una casistica, dunque, molto accuratamente selezionata". Con il nuovo regime "il tempo per la comparizione si riduce da 96 a 48 ore e, subito dopo l'arresto in flagranza, il magistrato potrà decidere se risparmiare il transito in carcere, ricorrendo ai domiciliari o alle camere di sicurezza". La seconda parte, ha poi ricordato "si occupa invece della carcerazione post sentenza, prevedendo la possibilità di concedere gli arresti domiciliari quando vi sia un residuo pena fino a 18 mesi. Anche qui sottolineo il termine possibilità, perchè non vi è alcun automatismo nell'applicazione". Per quanto riguarda la chiusura degli ospedali psichiatrici, il ministro ha aggiunto che "non comporterà affatto il rilascio degli internati socialmente pericolosi. Nessuno vuole correre il rischio che potenziali serial killer percorrano liberamente il nostro Paese". Poi ha tenuto a sottolineare Severino: "Mi sono sempre assunta le mie responsabilità. L'ho fatto quando ero avvocato, lo faccio ora, a maggior ragione, da ministro. Se mi sento responsabile per questo decreto? Certo, mi sento responsabile davanti agli italiani, che spero si leggano il provvedimento invece di credere agli allarmismi di qualcuno, ma mi sento molto più responsabile quando vengo a sapere dei suicidi in carcere...". Leggi i commenti I commenti dei lettori 
SANREMO - I preti che "non parlano mai del Paradiso, quasi a dare l'impressione che gli uomini siano nati soltanto per morire", giornali come Avvenire e Famiglia Cristiana che "andrebbero chiusi" perché sono "testate ipocrite". Esplode l'Ariston, arriva Celentano. Sirene fragore e boati, comparse che si accasciano al suolo e, quando tutto si placa, dal caos emerge lui. E' il momento più atteso della prima serata del festival, funestata dalla defezione della modella Ivana Mrazova (vittima di una violenta cervicale e ricoverata per accertamenti) e subito, all'inizio della gara, da un guasto al sistema di voto della giuria popolare ( video ), un problema tecnico alla centralina. "Andiamo per alzata di mano" scherza Rocco Papaleo, anche lui debutta questa sera, indosso un cappotto e in mano una cartella portadocumenti in stile Monti, è "un conduttore tecnico". Alla fine, causa guasto tecnico, la gara salta: lo annuncia Morandi poco prima della chiusura, nella seconda serata gli artisti canteranno di nuovo e ne verranno eliminati quattro. VIDEO L'attacco di Celentano / FOTO IL FOTORACCONTO DELLA SERATA La serata . Il sipario si alza con Luca e Paolo, oltre a inaugurare il festival i due aprono pure il capitolo turpiloquio, la serata sarà scandita da una quantità di "ca...o" (e qualche "vaffan") come mai se ne sono sentiti da queste parti. VIDEO L'edizione del turpiloquio La coppia comica che ha animato la passata edizione canta una parodia di Uomini soli dei Pooh in cui invoca il ritorno di Berlusconi perché la satira non ha più argomenti ( video ). Non sono i soli ex a ripresentarsi sul palco: ci sono pure Elisabetta Canalis e Belen Rodriguez, anticipate di un giorno (la loro esibizione era in programma per la seconda serata) per sostituire la Mrazova, perché un festival senza ragazze non è dato in natura. Parte la gara con Dolcenera, poi Bersani e Noemi, Renga e Chiara Civello e Irene Fornaciari, in scaletta ci sarebbero i Marlene Kunz ma all'Ariston arrivano gli effetti speciali, chi assiste da casa viene travolto da un montaggio serrato di immagini di guerra, sul palco ci sono le comparse-vittime, ed ecco lui. Quando la gara riprende, al termine dell'esibizione di Celentano, è già un po' tardi, dietro le quinte cominciano i malumori, gli artisti finiscono per esibirsi troppo in là, ai Matia Bazar - ad esempio - tocca a mezzanotte e mezza. Celentano e l'attacco alle testate cattoliche. Accolto da un applauso che diventa ovazione, Celentano se la prende subito con "preti e frati": "Quello che non sopporto è che non  parlano mai della cosa più importante e cioè del motivo per cui siamo nati. Quel  motivo nel quale è insito il cammino verso il traguardo che segna non la fine  dell'esistenza, ma l'inizio di una nuova vita. Preti e frati non parlano mai del Paradiso come se l'uomo fosse nato soltanto per morire ma non è così. Siamo nati  per vivere. Preti, siete obbligati a parlare del Paradiso se no vuol dire che  abbiamo solo questa vita". Poi tocca ai "giornali inutili come Avvenire e Famiglia Cristian a, andrebbero chiusi definitivamente", perché "si occupano di politica" invece che "di Dio e dei suoi progetti", "non hanno idea di quanto può essere confortante per i malati leggere di ciò che Dio ci ha promesso. Famiglia cristiana e Avvenire non la pensano così, per loro discorso di Dio occupa poco spazio, lo spazio delle loro testate ipocrite come le critiche che fanno a uno come Don Gallo - insiste il cantante - che ha dedicato la sua vita ad aiutare gli ultimi. E di ultimi ce ne sono tanti, come gli operai che dall'8 dicembre stazionano giorno e notte al freddo e al gelo alla stazione centrale di Milano per protestare contro la cancellazione dei vagoni letto". La Consulta e "il potere del popolo" . Una performance lunghissima - come ampiamente annunciato - e interrotta ogni tanto da canzoni, poi ce n'è anche per la Consulta che ha bocciato i referendum abrogativi della legge elettorale: "Di Pietro, Parisi, Segni hanno raccolto un milione duecentomila firme che la Consulta ha buttato nel cestino. C'é qualcosa che non va: o è la Consulta che sbaglia o bisogna cambiare vocabolario". Subito prima, Papaleo aveva letto che "la Costituzione italiana sancisce che il potere sovrano appartiene al popolo che esercita un potere pieno e indipendente". E Morandi condivide: "Bocciando il referendum la Consulta ha tolto la parola ai cittadini", dice il conduttore, inserendosi in un botta e risposta fra Celentano e Pupo che all'improvviso spunta dal pubblico simulando di contestare Adriano. Che mette sull'avviso il direttore generale della Rai, Lorenza Lei: "Guardi che con queste cose che ha detto Morandi sulla Consulta io non c'entro niente, le ha dette lui". E Morandi: "E' vero, le ha scritte lui ma le ho dette io". Adriano ne ha anche per il dg: "Ho capito perché si chiama Lei, perché vuole mantenere le distanze: anche con Michele Santoro... l'ha distanziato mica male". Morandi commenta. "Anche lì non è stata una cosa molto bella". E ancora Celentano. "Non dirai mica che la Rai censura?". Breve intervento della Canalis durante la performance di Celentano, entra in scena a piedi scalzi, a Celentano che le chiede come si chiami risponde "Italia", lui la invita a restare "un po' qui", lei dice di non potere perché le cose non vanno bene e io sto perdendo la mia bellezza". "Tornerai?", chiede Celentano. "Sì, se gli italiani lo vorranno". E lascia la scena ad Adriano. 
Sandro Biasotti lancia (o almeno ci prova) la "grande coalizione dei moderati", tutti insieme, dal Pdl all'Udc passando per la Fondazione di Enrico Musso, "perché la vittoria di Marco Doria  -  sostiene  -  ha cambiato le carte in tavola: bisogna dare a Genova un sindaco che lavori per la crescita della città". Biasotti parla a due giorni dalle primarie e dal congresso del Pdl che, ha detto lui, segna la svolta "perché per la prima volta il coordinatore non lo decide né Roma né Imperia ma lo hanno scelto i genovesi". Tra parentesi il prescelto, Gianni Barci, è un biasottiano doc. Un candidato sindaco del Pdl? "No, perché ora non è più un problema di partiti ma di città: di fronte ad una candidatura rispettabilissima come quella di Doria che però non vuole le infrastrutture e blocca lo sviluppo il problema è la crescita. Allora dobbiamo fare tutti, e dico tutti i moderati, un passo indietro. La città è preoccupata e bisogna dare alla città una risposta con una candidatura indipendente". Come lo cercate questo candidato? Scajola ha lanciato l'idea delle primarie. Burlando, Pd, dice: auguri, ma è tardi "Ahimè mi sembra ragionevole quel che dice Burlando. E' cambiato tutto. Le primarie avremmo dovuto farle sei mesi fa e meno male che non le abbiamo fatte perché Doria apre un capitolo nuovo e qualunque candidato avessimo scelto ora sarebbe inadeguato. Il candidato lo sceglieremo adesso, una persona nuova che abbia voglia ed entusiasmo. Non ci serve qualcuno recalcitrante". Che cosa cambia con Doria? "Che adesso la partita è aperta. Non lo sarebbe stata con un candidato di bandiera del Pd. Dobbiamo trovare l'indipendente che rappresenti la voglia di cambiamento di questa città: e chi lo vota, lo vota. Magari anche qualcuno del Pd. Questo è il tentativo che cercheremo di fare in questi giorni. Non ci interessa più fare bella figura, ma vincere. Come imprenditore e cittadino io sono preoccupato e gli imprenditori sono spaventati". Cosa fa, agita lo spettro del comunismo come Berlusconi? "Non mi preoccupano i comunisti. Da imprenditore ho sempre lavorato in città comuniste, Genova, Livorno e Bologna. Mi preoccupa il modo di vedere la crescita di questa città: se non lanci Erzelli, se non fai le infrastrutture fai morire Genova. Questa è una città che non ha un progetto". Non la preoccupano i comunisti ma la preoccupa Doria? "Non mi preoccupa Doria ma chi lo circonda, disubbidienti, centri sociali. Lo dico con tutto il rispetto per chi, come Silvio Ferrari, aveva firmato l'appello per la candidatura. Genova non è Milano che ha un tessuto economico che va avanti per conto suo. Genova è la politica. Bisogna reagire in modo intelligente, non partitico e chi se ne importa di un consigliere in più a Tursi". A chi si rivolge? Tra voi e Musso c'è il gelo, idem con l'Udc. "Faccio appello a tutti i moderati, anche a Musso che nella mia campagna elettorale non mi ha aiutato ma pazienza, cosa fatta capo ha. Penso a una grande coalizione dei genovesi: bisogna trovare un candidato indipendente, uno che abbia la voglia di fare il sindaco. Genova è un problema nazionale e a Roma non si parla d'altro". Lei sta prendendo le redini del pdl genovese? "No, questo è un discorso che ho fatto con Scajola, Minasso, Cassinelli: tutti condividono. Non ho rivincite personali, altrimenti mi sarei candidato: me lo hanno chiesto in tanti. Mi interessa che Genova viva. Bisogna trovare un indipendente". 
ROMA  - Umiliato a Pamplona nella Liga, il Barcellona si ritrova in Champions, travolgendo 1-3 a Leverkusen il Bayer. Un risultato che, in pratica, lancia già nei quarti Messi e compagni. Nell'altra gara della serata, il Lione domina (18 tiri a 1) contro l'Apoel Nicosia ma alla fine vince solo 1-0 e lascia aperto ancora un piccolo spiraglio al sogno cipriota. BAYER LEVERKUSEN-BARCELLONA 1-3 Una doppietta di Sanchez piega il Leverkusen e lancia il Barcellona verso i quarti di Champions. Dopo un'occasione per parte (Sanchez e Rolfes) i blaugrana passano con l'ex attaccante dell'Udinese che infila Leno con un preciso rasoterra su assist di messi. Sembra l'inizio di una passeggiata e, invece, in avvio di ripresa (51'), il Bayer pareggia con un imperioso stacco di testa di Kadlec su cross dalla destra di Corluka. Il Barcellona non ci sta e, dopo appena 3', torna ancora avanti con Sanchez che, lanciato in profondità da Fabregas, evita anche Leno in uscita e insacca a porta vuota. Il Leverkusen si rimbocca le maniche, impegna Valdes con Renato Augusto e Kiessling e prende anche un palo con Castro. Passata la paura il Barcellona si riaffaccia in avanti e, dopo un palo di Messi e un'altra occasione fallita da Sanchez, chiude i conti (88') con un sinistro in spaccata di Messi, imbeccato in area da Dani Alves. LIONE-APOEL NICOSIA 1-0 Contro la cenerentola APOEL il Lione vince di misura mantenendo acceso il sogno dei ciprioti di proseguire la loro favola in Champions. I francesi dominano fin dalle prime battute ma sono imprecisi. Le conclusioni di Ederson, Lacazette, Bastos, Lopez e Kallstrom non trovano lo specchio della porta. E per sbloccare il risultato, così, il Lione ha bisogno anche di un pizzico di fortuna. Al 57' Cris lancia in area sulla sinistra Lacazette il cui destro a giro è alzato con un piede da Paulo Jorge che beffa inesorabilmente Chiotis. La squadra di Garde insiste ma non riesce a rendere il punteggio più rassicurante nel finale con Bastos e Gourcuff. Leggi i commenti I commenti dei lettori 
