Musica TRIANON Dalle 21 al Trianon, piazza Vincenzo Calenda 9, Enzo Decaro e Antonio Onorato con il suo quartetto proporranno, in "prima" nazionale, "Chet c'è. Viaggio sulla vita e sulla musica di Chet Baker", un omaggio al grande trombettista statunitense grazie alla voce di Decaro e alla breath guitar di Onorato. Info 081 225 8285. LIVE TONES Dalle 22.15 al Live Tones, via Rocco Galdieri 6, per la rassegna "I colori del jazz", concerto di Lorenzo Tucci, batteria, Luca Mannutza, piano. In programma i brani del disco "Lunar". Dalle 21.30 cena. Info 380 387 5317. MUSIC ART Dalle 21.30 al Music Art, vico Santa Maria della Neve 65, concerto jazz con Scannapieco Brothers: Daniele al sax, Tommaso al contrabbasso, Giovanni Amato alla tromba, Giancarlo Perna alla chitarra, Giampiero Virtuoso alla batteria. Ospite il pianista Francesco Nastro. Previsto break enogastronomico. Info 338 566 9770. BAIA Dalle 21 sul palco del Baia Beer Festival (Fondi di Baia, Bacoli), Amigdala in concerto. La formazione napoletana presenterà dal vivo il disco "Opere Omus". POMPEI Dalle 20.30, nel centro commerciale "La Cartiera" di Pompei (in via Macello 22), viaggio nella storia del jazz con il "Sax Machine Quartet". Con il sassofonista Gianmarco Santarpino, Angelo Napoli alla chitarra, Luciano Napoli al basso e Mario Scassillo alla batteria. Ingresso gratuito. SORRENTO Dalle 21 al Bar Veneruso di Sorrento, serata jazz con iI trio composto da Paolo Reale alle chitarre, Andrea Qualiano all'organo Hammond e Giovanni Vescera alla batteria. Info 081 807 4890. SALERNO Dalle 21 al ristorante Modo di Salerno, via Salvatore Allende, il Play Music Festival, "Una Voce per la Vita", concorso musicale destinato ai giovani talenti. Classica SANT'ANNA DEI LOMBARDI Dalle 18.15 nella cappella del Vasari, complesso monumentale di Sant'Anna dei Lombardi, piazza Monteoliveto, per il "Festival di Musica da Camera", concerto di Franco Mezzena, violino, e Nancy Barnaba, violino. Musiche di Viotti, De Bériot, Honegger. Ingresso libero. Info 347 843 0019. Cinema ASTRA E MODERNISSIMO Prosegue "Venezia a Napoli", la rassegna che porta in città una selezione di film d'autore della 69esima edizione della Mostra del cine¬ma di Venezia. Al Modernissimo alle 18.15 il corto "Convitto Falcone" di Pasquale Scimeca e alle 19 il film "Il gemello" di Vincenzo Marra, fotografia di Francesca Amitrano, girato nel carcere di Secondi¬gliano e selezionato dalle Giornate degli autori. A seguire  incontro con Pasquale Scimeca e il produt¬tore de "Il gemello", Gianluca Arcopinto. All'Astra il cinema di Tonino De Bernardi: alle 19 "Iolanda tra bimba e corsara" e poi il corto "Terra 123 e 4". Con il regista torinese interviene il critico Enrico Ghezzi. In chiusura concerto acustico di Joana Preiss, al piano Mariano Bellopede. Ingresso 2 euro. Teatro GALLERIA TOLEDO Dalle 21 alla Galleria Toledo, via Concezione a Montecalvario 34, "Fabula Rasa", un lavoro in itinere, con Antonio Tufano e la regia Pino Carbone. Ingresso 10 euro. Info 081 425 037. ELICANTROPO Dalle 21 al teatro Elicantropo, vico Gerolomini 3, lo spettacolo "La madre" di Bertolt Brecht, progetto, adattamento e regia di Carlo Cerciello. Una prima dopo un'assenza di circa quarant'anni dalle scene teatrali. Info 081 296 640. CAPRI Dalle 19 nella chiesa di Santa Teresa di Capri, per "Occhi aperti", evento contro la camorra targato Capri Art Film Festival, la messa in scena del monologo "Il Macero", interpretato dall'attore Roberto Solofria e tratto dal romanzo di Nanni Balestrini "Sandokan, storia di camorra". Libri LA COLOMBAIA Dalle 18 a Villa La Colombaia di Forio d'Ischia, storica residenza estiva di Luchino Visconti, presentazione della raccolta di poesie "Lunghi capelli" (Guida), di Angela Procaccini. Saluti del sindaco Franco Regine. Presentazione Giovanna Anziano, poesie lette da Gennaro Zivelli e Cinzia Stoppiello, violino di Pina Trani, pianoforte di Anna Buonocore, dipinti di Pina Conte e Dario Di Meglio. Info 081 290 768. PORTICI Dalle 18 a Villa Savonarola di Portici, corso Garibaldi 200, sarà presentato il libro "La vera finta storia di Babbo Natale", di Maria Cristina Orga. I proventi derivanti dalla vendita del volume (corredato da un cd) saranno devoluti all'associazione "Africaintesta Onlus" per la costruzione di una casa-famiglia a Bunda, in Tanzania. FELTRINELLI CASERTA Dalle 18 alla Feltrinelli di Caserta, corso Trieste 154, si presenta il libro "Il profumo del nichilismo" di Luigi Iannone (Solfanelli editore). Con l'autore intervengono il prof. Ugo Frasca della Federico II e Pasquale Costagliola. Letture a cura di Gianrolando Scaringi. Info 0823 279 090. CAPUA Dalle 18 a Capua, Palazzo Ettore Fieramosca, presentazione del volume curato da Nico Pirozzi, "Auf Wiedersehen Claretta", il diario dell'uomo che poteva salvare Mussolini e la Petacci. Agenda MASCHIO ANGIOINO Dalle 16 alle 18.30, nella Biblioteca della Società napoletana di storia patria del Maschio Angioino, incontro dell'Alipsi, associazione lacaniana italiana di psicoanalisi, dal tema "Legami liquidi e disagio soggettivo solido". Massimo Recalcati ne parla con Monica Manfredi, discutant Marisa Foglia. FELTRINELLI MEGASTORE Dalle 18 al Feltrinelli Megastore, via Santa Caterina a Chiaia 23, incontro con Ermanno Rea, in occasione della presentazione della raccolta di fotografie "1960. Io reporter" (Giangiacomo Feltrinelli editore). Dai vicoli di Napoli alla Dublino di Joyce, dagli aranci di Siviglia ai villaggi del Nepal, uno sguardo capace di rivelare l'intensità di volti, corpi, strade, alberi, case. Intervengono Raffaele La Capria, Alberto Rollo. Vini offerti da Villa Matilde. Info 081 240 5411. REGIONE Dalle 11 nella sala giunta della Regione Campania presentazione della sesta edizione del Festival di filosofia in Magna Grecia con l'adesione del Presidente della Repubblica. L'iniziativa sarà illustrata dall'assessore regionale ai Beni culturali Caterina Miraglia e dal presidente del Festival Giuseppina Russo. Intervengono il direttore del Festival Iriana Marini, il presidente del parco del Cilento Amilcare Troiano, i sindaci dei Comuni di Ascea, Casalvelino e Padula. Previsti happening pittorici, un laboratorio di gastro-filosofia e le passeggiate sulle strade di Parmenide e Zenone. PORTICI Dalle 9 nella Sala Cinese della Facoltà di Agraria, Portici, via Università 100, avrà luogo un incontro sui prodotti tipici. Intervengono Paolo Masi, Preside della Facoltà, Franco Scaramuzzi, Presidente dell'Accademia dei Georgofili, e altri ospiti. 
CAGLIARI - La sosta per il doppio impegno delle nazionali è sicuramente un toccasana per la nuova coppia di tecnici alla guida del Cagliari, Ivo Pulga e Diego Lopez. Quindici giorni utili per creare il giusto clima tra squadra e staff tecnico, in modo da dar seguito alla bella vittoria di Torino. Nel pomeriggio i rossoblù hanno disputato un'amichevole con la formazione Primavera allenata da Vittorio Pusceddu, che ha da poco rilevato lo stesso Lopez. Il 6-1 finale, ottenuto dopo due frazioni da 40' ciascuna, ha visto principale protagonista il redivivo Joaquin Larrivey, autore di una doppietta, dopo l'ultimo periodo fatto di esclusioni dai convocati. Nella prima frazione di gioco a segno anche capitan Conti, con un preciso colpo di testa su assist di Avelar. Nel secondo tempo ha aprto le marcature Nenè, seguito dalla doppietta di Ekdal, prima della rete finale ancora di Larrivey. non hanno preso parte all'incontro Pinilla, Cossu e Camilleri, che hanno proseguito il lavoro differenziato verso il completo recupero, così come Ibarbo (lieve contusione alla gamba destra), Dessena, Nainggolan ed Avramov. AGAZZI: "CI DAVANO GIÀ PER MORTI" - Nel pomeriggio ha parlato davanti ai cronisti il numero uno Michael Agazzi, perfetta immagine del nuovo corso rossoblù, fatto di entusiasmo e tranquillità. Sensazioni amplificate dai tre punti ottenuti domenica scorsa contro i granata di Ventura: "Sono felice per la vittoria - attacca il portiere bergamasco - era un'emozione che ci mancava da tempo, che ci dà lo spirito e la forza per fare ancora meglio". Il successo di Torino ha permesso ai rossoblù di togliersi aualche sassolino dalla scarpa: "Ci davano già per morti, ma il gruppo si è fatto trovar pronto ancora una volta di fronte ad una partita importante come quella di domenica contro il Torino. Sapevamo di trovarci di fronte una formazione che gioca a memoria e guidata da un ottimo allenatore, ma siamo riusciti ad avere la meglio". L'estremo difensore si è poi soffermato sul difficile momento attreversato dalla squadra nelle prime partite della stagione: "Quando perdi è giusto che tutti si facciano un esame di coscienza. Noi ci siamo guardati in faccia e abbiamo detto che non stavamo rendendo per quello che è il nostre reale valore". "NUOVA SERENITÀ IN GRUPPO" - Secondo Agazzi è l'ottimismo l'arma giusta per superare momenti di difficoltà come quelli vissuti dal gruppo rossoblù ad inizio campionato. "Dobbiamo fare sempre tutti il massimo per riuscire ad ottenere risultati ed è a parer mio indispensabile avere sempre un grande entusiasmo e pensare positivo. E' un atteggiamento mentale che tutti dovrebbero avere per rendere al meglio". Inevitabile, in chiusura, una battuta sul nuovo staff tecnico. Dopo le parole non proprio a favore di Ficcadenti espresse da Nenè nel post partita di Torino, anche Agazzi sottolinea come sia cambiato qualcosa - in meglio - all'interno dello spogliatoio dopo il cambio in panchina. "Pulga e Lopez hanno dato subito serenità al gruppo. Tutti credono nel progetto Cagliari e Sardegna anche per il fatto che o sono sardi o hanno avuto un passato importante nelle file di questa società". Leggi i commenti I commenti dei lettori 
Non ha cercato di discolparsi in alcun modo il "re delle angurie" salentine, Pantaleo Latino , noto imprenditore di Nardò accusato di avere organizzato l'arrivo di decine di immigrati dall'Africa per sfruttarli nei campi del Tacco. Non ha chiesto di essere interrogato, così come non lo hanno chiesto gli altri sei imprenditori coinvolti nell'inchiesta della Dda di Lecce sullo sfruttamento della manodopera irregolare in agricoltura. Ricevuto ad agosto l'avviso di conclusione delle indagini preliminari i sedici indagati (7 italiani e 9 complici stranieri) hanno mantenuto il silenzio elaborando le strategie difensive da attuare in udienza, tanto che il sostituto procuratore Elsa Valeria Mignone  -  trascorsi i tempi imposti dalla legge e non essendo intervenuti elementi nuovi che potessero farle valutare diversamente alcuna posizione  -  ha chiesto per tutti il rinvio a giudizio. La sollecitazione è stata inoltrata al giudice per le indagini preliminari, che fisserà a breve l'udienza da tenere entro la metà di novembre, dal momento che in quel periodo scadranno i termini della custodia cautelare imposti agli indagati. Latino è l'unico degli imprenditori arrestati a non aver mai lasciato il carcere di Borgo San Nicola (per gli altri il Tribunale del Riesame ha disposto misure meno restrittive), da quel 22 maggio in cui i carabinieri del Ros notificarono le 22 ordinanze di custodia cautelare firmate dal gip Carlo Cazzella, nell'ambito dell'operazione Sabr. La Procura, al termine di due anni di indagini, contestò a vario titolo le accuse di favoreggiamento dell'immigrazione clandestina e permanenza in stato di irregolarità sul territorio nazionale, intermediazione illecita e sfruttamento del lavoro, estorsione e riduzione in schiavitù. Questo reato fu però ritenuto insussistente dal Tribunale del Riesame, secondo il quale nel "caso Nardò" si può parlare di sfruttamento degli stagionali ma non di riduzione in schiavitù e di intermediazione illecita del lavoro, poiché non è dimostrato che gli immigrati "furono mantenuti in stato di soggezione tramite violenza, minaccia, inganno o abusando della loro inferiorità", ma che semplicemente si trovavano in una condizione di debolezza da cui avrebbero potuto liberarsi. Un'interpretazione che non ha convinto il pm Mignone, che ha riproposto la contestazione di riduzione in schiavitù sia nella conclusione delle indagini che nella richiesta di rinvio a giudizio. Nel 415 bis, come già nella richiesta di misura cautelare, il magistrato ha messo in evidenza il ruolo primario di Pantaleo Latino, considerato "promotore e organizzatore" del sodalizio, avendo curato  -  secondo l'accusa  -  il reperimento della manodopera dall'Africa, il trasferimento dalla Sicilia, l'assegnazione di alloggi fatiscenti nelle campagne neretine, lo smistamento dei lavoratori alle altre aziende del territorio. Accanto a lui, nel ruolo di "partecipi in quanto collaboratori di Latino", altri sei imprenditori del settore: Marcello Corvo, Livio Mandolfo, Corrado Manfredo, Giuseppe Mariano, Salvatore Pano e Giovanni Petrelli (mentre per Bruno Filieri, inizialmente indagato, è stata chiesta e disposta l'archiviazione). E poi, con mansioni non meno importanti, i nove complici stranieri, che, dietro lauti compensi, avrebbero organizzato la fuga dei connazionali disperati dai paesi d'origine, portandoli dritti nelle braccia di chi voleva sfruttarli. L'INCHIESTA La Dda sul racket dei braccianti FOTO NELLA MASSERIA DEGLI IMMIGRATI LEGGI La rivolta dei braccianti, stagionali in sciopero IL RITRATTO Lo studente alla guida della protesta LEGGI Sciopero, la denuncia: "Minacce di morte da caporale" L'ANALISI Nardò, i braccianti: "No caporali". 'Rischio Rosarno' al Sud IL SIT-IN I braccianti in città: "Vogliamo contratti veri" FOTO LEGGI Quando disertarono il tavolo della Coldiretti: "Nessuna irregolarità" 
ROMA - Iniziative mediatiche a favore del patron di Finmeccanica, Giuseppe Orsi, sarebbero state 'promosse' da Giovanni Garofalo, vicepresidente di Telespazio ed ex capo della struttura Rai del Quirinale. Secondo un'informativa dei carabinieri, in un colloquio telefonico intercettato Garofalo sosterrebbe di aver contattato l'ex presidente della Repubblica, Carlo Azeglio Ciampi per chiedergli di sollecitare un intervento del ministro Passera. La campagna mediatica risalirebbe al periodo in cui Orsi fu indagato dalla procura di Napoli per la vicenda delle presunte tangenti estere. L'informativa dei carabinieri del Noe di Roma, che si occupa della vicenda, è stata trasmessa dagli investigatori ai pm di Napoli Vincenzo Piscitelli e Henry John Woodcock e da questi depositata nelle scorse settimane agli atti dell'inchiesta a carico dell'ex direttore dell'Avanti, Valter Lavitola, rinviato a giudizio per tentativo di estorsione ai danni dell'ex premier Silvio Berlusconi. All'esame dei carabinieri numerose intercettazioni telefoniche. Alcune riguardano Garofalo: sarebbe stato lui - secondo quanto afferma egli stesso nelle telefonate intercettate - a organizzare "una campagna mediatica", come scrivono gli investigatori, in difesa del patron di Finmeccanica. In particolare, Garofalo racconta a un suo interlocutore di essere stato, il 26 aprile scorso, "dall'ex presidente Ciampi a Santa Severa e di aver parlato con lui della questione di Orsi e Finmeccanica. Garofalo si vanta poi di aver ottenuto, attraverso Ciampi, un intervento del ministro Passera a difesa di Finmeccanica e di Orsi. Garofalo afferma poi di aver "organizzato l'intervista di Orsi al Tg1 e a Canale 5". Nella stessa informativa i carabinieri scrivono anche che Garofalo è "in contatto diretto con Alessandro Tocci, stretto collaboratore di Orsi in Finmeccanica" e che "grazie alle sue qualificate relazioni ha informato Tocci che i telefoni di Orsi e di altri soggetti del gruppo erano sotto controllo". I carabinieri del Noe, nella stessa informativa, segnalano altri interventi esterni sull'inchiesta Finmeccanica: "Stanno emergendo 'interferenze' per la vicenda giudiziaria oggetto d'indagine - è detto nel documento - da parte di alcuni ex magistrati, ora con incarichi in Finmeccanica, tra cui Giuseppe Grechi, già presidente della Corte d'Appello di Milano e Manuela Romei Pasetti, già presidente della Corte d'Appello di Venezia". Leggi i commenti I commenti dei lettori 

BRUXELLES - Con la legge di bilancio l'Italia raggiungerà pareggio strutturale nel 2013. Lo ha detto Mario Monti a Bruxelles nel suo intervento alla cena dei Friends of Europe. Con la legge di stabilità adottata due giorni fa, ha detto il premier, "l'Italia avrà una delle migliori posizioni di bilancio nella zona dell'euro, come rilevato dal Fmi". Parlando della situazione complessiva, Monti ha detto: "Penso che oggi abbiamo l'opportunità di invertire la marea della crisi e evitare la deriva, se agiamo in modo deciso per seguire le decisioni adottate al Consiglio europeo di giugno". Secondo il presidente del consiglio, quel Consiglio è stato un punto di svolta: "Tutti, o quasi tutti - ha detto - , sono ora d'accordo sul fatto che la crisi non sia solo responsabilità del comportamento più o meno dissoluto di alcuni singoli Stati membri, ma ha una componente sistemica. Penso che questa sia l'eredità più importante del Consiglio europeo". Quell'incontro, ha aggiunto, "ha preparato il terreno per superare alcuni degli ostacoli che avevano appesantito la risposta alla crisi. Ha aperto la porta a un nuovo percorso. E abbiamo già fatto dei significativi passi avanti lungo questo nuovo percorso". Il premier ha citato il fatto che il vertice Ue di giugno ha riportato "la crescita e l'occupazione al centro della scena nella politica dell'Ue", e ha ricordato la "decisione coraggiosa" della Bce per la "stabilizzazione dei mercati del debito sovrano". Parlando dell'Italia e dell'operato del suo governo, Monti ha sottolineato con un certo orgoglio che malgrado "il nostro debito pubblico indubbiamente alto", "l'Italia non è un Paese indebitato, malgrado vi sia un 'pregiudizio'" in questo senso. "Probabilmente siamo il Paese della zona dell'euro che ha dato il maggior contributo per gli aiuti alla Grecia", ha aggiunto. La situazione dei conti pubblici italiani, con il pareggio di bilancio in termini strutturali, sarà invece nel 2013 "una delle più solide nell'Eurozona". Sulla situazione politica, Monti si è detto orgoglioso di avere favorito in Italia la cooperazione tra i partiti politici, "che ora è diventata più civile". Secondo Monti, i partiti "hanno accettato di rischiare una parte della popolarità con noi". Ed ha aggiunto: "Abbiamo pesato in modo che non ha precedenti sui cittadini con le riforme fatte, ma siamo più popolari dei partiti che queste cose non hanno fatto". I sacrifici chiesti alle famiglie, alle imprese e ai lavoratori per fare le riforme strutturali e consolidare i bilanci, ha concluso, devono essere accompagnati da "ricompense", diversamente le riforme stesse e la fiducia nell'Europa potrebbero essere messe in discussione, scuotendo le fondamenta della stessa democrazia. Argomenti tasse 
Grave infortunio sul lavoro, alle sei di sera, al cantiere per  la messa in sicurezza del municipio di Crevalcore, danneggiato dal terremoto. Un  operaio 39enne della impresa Edilcarpentieri di Imola -  lo riferisce il sindaco  del paese, Claudio Broglia - è stato colpito da una trave che si è sfilata da un  muletto, crollandosi addosso.  Una botta tremenda.Il muratore è stato soccorso  dal 118 e trasportato al Maggiore, a Bologna, in codice 3, nella scala delle  gravità il meno rassicurante. "Non ha perso conoscenza - dice sempre il sindaco  - ma era in pessime condizioni. Da quello che si è capito, prima di esami e  radiografie, si è fratturato un braccio e una spalla. Siamo in attesa -  aggiornamento in tarda serata - di sapere anche i risultati della Tac, sperando  che non ci siano conseguenze ancora più pesanti". Sull'incidente, e su eventuali  responsabilità, indagano tencici Ausl e carabinieri. L''ultimo bollettino medico non è per nulla rassicurante: "Prognosi riservata, pericolo di vita". 
