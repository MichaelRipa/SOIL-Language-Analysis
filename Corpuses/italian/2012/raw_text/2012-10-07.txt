MARSIGLIA - Il big match del calcio francese, tra due squadre dalla rivalità storicamente sentitissima, finisce in parità. Marsiglia-Psg 2-2 nella sfida che metteva di fronte la prima contro la seconda in classifica. Succede tutto nel primo tempo e i grandi protagonisti della sfida sono i due centravanti, Gignac da una parte, Ibrahimovic dall'altra. Una doppietta a testa per entrambi, quattro gol in un primo tempo scoppiettante, poi ripresa abbastanza noiosa. Marsiglia in vantaggio al 17' con Gignac. La squadra di Ancelotti, schierata con il 4-3-2-1 con Sirigu tra i pali, Verratti davanti alla difesa e Pastore e Menez alle spalle di Ibra, non si perde d'animo e pareggia al 23' con Ibrahimovic. Due minuti dopo lo svedese porta sull'1-2 il Psg, ma al 32' Gignac si ripete e sigla il 2-2. Nella ripresa il risultato non cambia, finisce in parità e il Marsiglia conserva il primato e i tre punti di vantaggio sui parigini. 8^ GIORNATA VENERDI' Saint Etienne        - Nancy               4-0 SABATO Montpellier          - Evian TG            2-3 Bastia               - Troyes              3-2 Lille                - Ajaccio             2-0 Reims                - Nizza               3-1 Sochaux              - Rennes              0-1 Tolosa               - Valenciennes        2-2 DOMENICA Brest                - Bordeaux            1-1 Lorient              - Lione               1-1 Marsiglia            - Paris SG            2-2 CLASSIFICA: Marsiglia 19 punti; Psg 16; Lione 15; Bordeaux, Lorient, Reims 14; Tolosa 13; Valenciennes 12; St.Etienne 11; Bastia, Brest, Rennes, Lille 10; Ajaccio 9; Evian, Montpellier, Nizza 8; Sochaux 6; Nancy 4; Troyes 2. Leggi i commenti I commenti dei lettori 
MILANO - L'ennesimo gol subito su calcio piazzato e le decisioni dell'arbitro Valeri, reo di aver condizionato la partita. Sono queste le cause della sconfitta del Milan, secondo l'allenatore rossonero, Massimiliano Allegri. Nonostante non sia riuscita a trovare il pareggio, il tecnico è comunque soddisfatto della prova della sua squadra.  "Abbiamo giocato molto bene - spiega il tecnico rossonero a Sky - e creato molto, senza però riuscire a fare gol. Siamo stati penalizzati dall'ennesimo calcio da fermo subito nei primissimi minuti. Dopo abbiamo preso in mano la partita e l'Inter non ha più tirato in porta. Ai ragazzi non ho niente da dire, potevano essere più veloci ma sono stati bravi, c'è mancato solo il risultato. Ora la classifica va messa da parte, si deve giudicare la prestazione: dispiace per la sconfitta e per come è arrivata, bisogna accettarla pensando alla prestazione. E poi dovremo evitare di prendere gol da calci da fermo: ne abbiamo presi sette, sono abbastanza, speriamo che dalla prossima partita si difenda un po' meglio. Troveremo soluzioni diverse. Stasera però mi sono anche divertito: la squadra ha giocato bene, sbagliando molto e tirando spesso. C'è mancato solo il gol, lo avevamo anche fatto, però...". ATTACCO ALL'ARBITRO - Ed è da qui che l'allenatore del Milan se la prende con l'arbitro Valeri: "Stasera ha condizionato la partita. Ha fatto un errore tecnico fischiando la fine del primo tempo 12 secondi prima, cosa che ha evitato a Juan l'espulsione per fallo da ultimo uomo su Emanuelson. E poi, il gol di Montolivo era valido e il rigore su Robinho c'era. "Nagatomo? Ha applicato il regolamento - prosegue - giusto il secondo cartellino giallo. Non voglio trovare alibi ma forse stasera l'arbitro è stato sfortunato nelle valutazioni degli episodi". Nonostante il ritardo dalla vetta, Allegri non crede ormai svanito l'obiettivo scudetto: "Non è finita, dovremo rincorrere ma la squadra può recuperare giocando con la grande intensità vista anche stasera", conclude l'allenatore rossonero. Leggi i commenti I commenti dei lettori 
ROMA – Prosegue il magic moment di Cantù. Nel posticipo della seconda giornata di Serie A la squadra brianzola ha infatti espugnato il PalaTiziano battendo la Virtus Roma per 84-70 e centrando così il sesto successo di fila in incontri ufficiali in questo inizio di stagione (affermazione in Supercoppa italiana ai danni di Siena, preliminari di Eurolega e campionato). I 24 PUNTI DI DATOME NON BASTANO A ROMA - Nonostante gli uomini di Calvani lottino sin dall'inizio, alla distanza viene fuori la Chebolletta Cantù. I 24 punti di Datome servono almeno a rendere la sconfitta meno amara e a tenere a lungo in gara i virtussini, aiutati anche da qualche errore di troppo commesso dal quintetto di Trinchieri, che chiude comunque avanti il primo quarto (15-16). All'inizio della seconda frazione, la Virtus torna subito avanti grazie a un mini break di D'Ercole e Lawal, per il 19-16. Cantù, però, non ci sta a capitolare e con la coppia Tabu-Tyus confeziona prima la schiacciata del 23-32 e poi la tripla del 25-35, quando mancano 6 minuti al termine del quarto. Roma prova a rifarsi con Goss, che realizza il 32-35. Ci pensa quindi Datome a segnare subendo fallo, per un'azione da 4 punti che vale il 37-37 con cui si va negli spogliatoi. CANTU’ FA LA DIFFERENZA NELL’ULTIMO QUARTO - Alla ripresa si combatte punto a punto. A metà della frazione Datome trova la tripla del 50-46: sembra essere la svolta per la squadra di casa, che grazie a D'Ercole fa pure il 56-48. Ma Chebolletta non ci sta perdere, riprende in mano il match e, punendo la difesa a zona schierata da Calvani, arriva all'ultimo quarto sul punteggio di 56-58. Brooks permette poi agli ospiti di allungare fino al +10 (59-69) quando mancano 7 minuti alla sirena. Un distacco che l'Acea non riesce più a colmare. Anzi, sono i biancoblù ad incrementarlo fino al +14 alla sirena conclusiva. BRIANZOLI A PUNTEGGIO PIENO, GIOVEDI’ EUROLEGA - I capitolini restano fermi a quota 2, mentre Cantù raggiunge a punteggio pieno in classifica Siena, Sassari, Varese e Bologna. E giovedì sera per la truppa di Trinchieri, a Desio, la sfida con l'Olimpia Lubiana in Eurolega. ROMA-CANTU' 70-84 (15-16, 22-21, 19-21, 14-26) Roma: Goss 14, Jones 2, D'Ercole 6, Dagunduro, Datome 24, Taylor 4, Lawal 4, Czyz 14, Lorant 2. N.e.: Tambone, Tonolli, Gorrieri. All.: Calvani. Cantù: Smith 5, Markoishvili 5, Leunen 8, Mazzarino 10, Brooks 7, Tyus 18, Tabu 13, Aradori 18, Cusin. N.e.: Abass, Scekic, Casella. All. Trinchieri. Arbitri: Taurino, Lanzarini, Sardella. Note - Tiri liberi: Roma 12/18, Cantù 10/12. Tiri da tre: Roma 8/17, Cantù 10/14. Rimbalzi: Roma 26, Cantù 23. Usciti per 5 falli: nessuno. Spettatori: 2317. Leggi i commenti I commenti dei lettori 
MILANO - Andrea Stramaccioni è particolarmente soddisfatto dopo la vittoria dell'Inter nel derby con il Milan. "Mi sono piaciute soprattutto due cose: l'approccio alla partita, con rabbia e aggressività e la gestione del secondo tempo in inferiorità numerica", spiega l'allenatore nerazzurro. "Il Milan - dice il tecnico ai microfoni di Mediaset Premium - ci ha messo in difficoltà nelle corsie laterali, con Guarin pensavo di avere un peso maggiore, poi l'espulsione ha cambiato i piani. Il mio intento era lasciare in campo una squadra equilibrata, e con Palacio abbiamo provato a ripartire". Secondo Stramaccioni l'Inter aveva un obiettivo: "Confermare di essere in crescita. L'Inter, specie nella ripresa, ha dimostrato di aver ritrovato valori caratteriali di una grande squadra che non si allena, se non con le partite. Ho avuto la sensazione di una squadra solida, che non ha concesso il palleggio corto al limite dell'area del Milan. Questa sera i riflettori sono tutti per i miei calciatori". "L'ARBITRO? HA PENALIZZATO NOI" - Alle polemiche di Allegri sull'arbitraggio di Valeri il tecnico nerazzurro risponde che "l'unica squadra oggettivamente penalizzata è stata l'Inter, che ha giocato 47' in inferiorità numerica. Non parlo di arbitri, non perché è andata bene ma perché deve essere il nostro tratto distintivo". Non nasconde la comunque la sua felicità Stramaccioni: "Ci ho sempre creduto, l'avrei detto in ogni caso: il tratto importante è che l'Inter sia in crescita, questo è il segnale principale". A fine gara si è lasciato andare a un'esultanza alla Mourinho: "Ero in debito con i tifosi, non sono nessuno e non ho fatto niente eppure mi hanno sempre sostenuto, anche dopo la partita contro il Siena. Mi ero ripromesso che un piccolo regalo poteva essere era una vittoria così, perché ci hanno veramente sempre sostenuto. Dobbiamo pensare a crescere, ma non mi esalto. Ci sono tante cose che vanno, altre che non vanno e lo sappiamo. Dobbiamo lavorarci". MORATTI: "STRAMACCIONI COME MOURINHO" - "L'espulsione di Nagatomo? Ho sperato che la tradizione di Barcellona continuasse". Massimo Moratti ritrova precedenti gloriosi nella vittoria nerazzurra contro il Milan. E le analogie non finiscono qui per il presidente nerazzurro che accentua le somiglianze tra il condottiero del tempo, José Mourinho e quello attuale, Andrea Stramaccioni: "Quando ho pensato di affidare la squadra a Stramaccioni l'ho fatto perché aveva doti di intelligenza che lo facevano somigliare a Mourinho ma la cosa che hanno maggiormente in comune è che sono entrambi dei grandi lavoratori", spiega Moratti. "L'obiettivo stagionale? Non volevamo fare pazzie sul mercato ma allo stesso tempo abbiamo dato, spero, una buona squadra all'allenatore senza però dargli la pressione di poter vincere. Possiamo fare un buon campionato poi vedremo". CARICA ZANETTI - Contento anche il capitano interista Javier Zanetti: "E' stato un derby sofferto ma alla fine siamo riuscito a vincerlo e questo ci dà una carica in più", dice il numero 4 interista. "Anche perché non è stata una partita semplice visto che per quasi un tempo abbiamo giocato in dieci e siamo stati bravi a difenderci bene e ripartire quando abbiamo avuto le energie e lo spazio per farlo" prosegue il capitano nerazzurro. "Per la maniera come è stato vinto questo derby l'Inter esce consapevole delle proprie forze anche perché nei momenti in cui il Milan ci ha messo in difficoltà, si è vista la compattezza della squadra quando siamo rimasti in dieci - dice -. Per me è un motivo di orgoglio perchè indosso la fascia di capitano e vincere questa partita oggi era fondamentale". Leggi i commenti I commenti dei lettori 
Il Circuito Vela latina anche quest’anno con UNIVET  al Salone Nautico di Genova Dopo la mostra “Vele latine e libri di mare”, organizzata l’anno passato a Genova, continua la collaborazione fra UCINA e il mondo della vela latina grazie ad un grande stand riservato a UNIVET – Unione Italiana Vela Tradizionale, allestito  al centro del Salone Nautico genovese che aprirà i battenti sabato 6 ottobre. AVeLa Tradizionale vi partecipa esponendo una propria imbarcazione, la lancia stintinese Lina (nella foto), e organizzando una conferenza stampa prevista il giorno 8 alle h. 11,00 presso il Teatro del Mare. Quest’ultima iniziativa, dal titolo “1983 – 2013: Trent’anni di vela latina” vuole illustrare i progetti di AVeLa per celebrare il trentennale del ritorno all’antichissima vela latina, inaugurato a Stintino nel 1983 con la prima edizione della classica “Regata della Vela Latina”. Durante la conferenza sarà proiettato il filmato realizzato dal giornalista Andrea Bazzoni nel corso della 30^ Regata. La “Lina” ( una “guzzetta” del 1967 di m. 4,70, opera del maestro d’ascia stintinese Giuseppe Benenati),  sarà esposta invece insieme ad altre 6 vele latine provenienti da Liguria, Campania e Sicilia (con la Sardegna 4 regioni italiane rappresentate) nello spazio allestito da UNIVET nella confluenza fra i principali padiglioni della Fiera: come speciale quinta per le barche UCINA ha allestito una serie di grandi pannelli recanti le immagini delle più significative tappe del Circuito Vela Latina e le caratteristiche delle imbarcazioni esposte. Nell’occasione l’UNIVET ha varato un calendario di appuntamenti per il 2013 fra i quali le più consolidate classiche del Circuito da Saint-Tropez (24-26 maggio) e Stintino (24-26 agosto). www.velalatina.com Leggi i commenti I commenti dei lettori 
La Barcolana 44 raggiunge quota 500 iscritti. La Barcolina per i giovanissimi vede 300 piccoli velisti in gara. Trieste sempre più calda Trieste, 7 ottobre 2012 - Anticipo di Barcolana con il Golfo di Trieste imbiancato di vele. Un insospettabile libeccio, che ha raggiunto anche gli 8 nodi, ha permesso di far scendere in mare i 300 ragazzi della classe Optimist e i 40 surfisti dei Techno 293, che a pochi metri dal Molo Audace hanno regalato un bello spettacolo. Al largo del Golfo anche gli scafi impegnati nella Bernetti, ultimo test in vista della Barcolana di domenica 14, per provare vele e affinare le manovre a bordo. Numerose persone hanno raggiunto la Scala Reale per assistere alla performance dei Peaches&Wine Swing 4tet, che si sono esibiti nell'ambito di Barcolana Jazz; i ritmi blues e jazz del gruppo hanno risuonato lungo le Rive, che mercoledì 10 ottobre vedranno l'apertura ufficiale del Villaggio Barcolana. DECATHLON BARCOLINA I 300 ragazzi dell'Optimist, provenienti da tutta Europa, sono scesi in mare poco dopo le 10: al largo della pineta di Barcola le condizioni meteo hanno permesso di disputare tre prove per gli juniores e due per i cadetti. Nella categoria Juniores ha vinto Alessandro Fornasari (Fv Desenzano) che ha fatto due primi posti ed un secondo. Alle sue spalle il velista di casa della Società velica di Barcola e Grignano Nicolas Starc, che per un punto di differenza non è riuscito a salire sul gradino più alto del podio. Terzo posto per il ravennate Giacomo Cinti, anche lui staccato di una lunghezza dal triestino dopo aver ottenuto un terzo, un primo e un secondo. Due le prove, come da regolamento, per la categoria Cadetti: vittoria per la velista di Riva del Garda Ginevra Rosa, capace di mettere la propria prua al primo posto in entrambe le regate. La seconda piazza, a parimerito, è di Alessandro Caldari (Cnav Cervia) e Andrea Spagnoli (Riva del Garda). Terzo posto allo sloveno Toni Rebec. Divertimento in mare per i windusrfisti, che hanno regatato con scirocco a pochi passi dal Molo Audace: in acqua gli atleti della classe Techno 293. Tra gli Under 17 vittoria facile per Ginevra Gabrielli di Marina Julia; combattuto testa a testa invece, nella classe Under 15 dove Ivan Roici (Marina Julia) ha avuto la meglio su Jacopo Renna (Torbole). Tra gli Under 13 suspance fino all'ultima prova che ha consegnato la vittoria a Tim Messner (Caldaro, nipote del noto scalatore) su Riccardo Renna (Torbole). Nella combinata tra windsurf e la prova di Sup disputata ieri, primo posto per Jozef Masseroli, secondo Filippo Facchin e terzo Martin Milic. ELAN 210 E UFO 22 Un'anteprima della Jotun Cup, su percorso notturno illuminato dalle fotoelettriche nel Bacino San Giusto, una sfida su tre prove con poco vento e fino all'ultimo bordo a sfiorare il Molo Audace. La "Regata di Apertura" della Barcolana, dedicata nell'ambito della Decathlon Barcolana Fun ai monotipi Elan 210 e agli Ufo 22, ha avuto tanto successo e tanto pubblico sul Molo Audace. Disputata nella serata di sabato 6 ottobre, con i resti del libeccio, ha visto otto equipaggi, composti dai circoli della XIII Zona, sfidarsi a bordo degli Elan 210 e un gruppo di Ufo 22 regatare, chiudendo alla grande tre giorni di gare del campionato nazionale. Un libeccetto di fine giornata, molto incostante e dispettoso, ha messo a dura prova i partecipanti, premiati però da gran tifo sulle Rive. Tra gli Elan 210, la vittoria è andata a Paolo Tomsic della Società nautica Grignano, seguito da Andrea Nevierov del Sistiana 89 e da Matja Antonaz del Sirena. Tra gli Ufo 22 vince Incubo, seguito da Freedom e da Tanana. ISCRITTI Sul fronte iscritti Barcolana, domenica 7 si è superata la soglia dei 498. Lunedi 8 in programma l'attesa esibizione di kitesurf e il contest di velocità di windsurf, entrambi davanti alla diga del Porto Vecchio tra le 7 e le 11 di mattina. Leggi i commenti I commenti dei lettori 
Prima domenica di apertura per la cinquantaduesima edizione del Salone Nautico Internazionale, in programma alla Fiera di Genova fino a domenica 14 ottobre In mattinata si tenuta è la seconda edizione dell'International Boating Forum, tavola rotonda internazionale moderata da Victor Mallet del Financial Times. Alan Morgan, Vice President di EBI (European Boating Industry), Thierry Voisin, Chairman del Tax and Law Commitee del MYBA (Mediterranean Yacht Brokers Association), Min Soo Choi, Vice Chairman del KMIA (Korean Marine Industry Association) e Paolo Moretti, Business Area Manager del RINA (Registro Italiano Navale) hanno discusso della situazione del mercato nautico….. Al Teatro del Mare si è tenuta la premiazione del “Barchino”, il riconoscimento conferito agli espositori con 10 anni di partecipazione consecutiva al Salone: quest’anno il barchino è andato a otto aziende, Banks Sails, Edizioni Il Frangente Sas, Helly Hansen Italy, Lewmar Marine, Magazzù Yachting, Oliva, Pelletterie Gori e ai croati di Piculjan Marine. Il “Barchino d’oro”, assegnato invece alle aziende con cinquant’anni di presenza al Salone, va invece a BPM Motori Marini e Industriali, Canepa e Campi, Istituto Idrografico della Marina, Pin-Craft e Sanguineti Chiavari. La premiazione è in programma stasera alle 20.30 alla sala delle Grida del Palazzo della Borsa di Genova, dopo l’inaugurazione di GenovaInBlu. CARTHAGO In sala stampa tradizionale presentazione della regata “Carthago dilecta est 2013”, organizzata dal Circolo Velico Ventotene. La quindicesima edizione della regata, che prendera’ il mare il 3 agosto 2013,si svilupperà in maniera più articolata rispetto al passato. La Carthago dilecta est ,che partira’ da Roma per raggiungere  Biserta, al nord della Tunisia, due regate che partiranno dalla Sicilia e dalla Sardegna, per congiungersi con la Carthago a Biserta ed iniziare insieme le regate costiere della Tunisie Sailing week, che raggiungera’ i porti di Gammarth, di Hammamet ed infine di Monastir, la tappa di ritorno in Italia, Monastir-Lampedusa, in collaborazione con la lega navale di Lampedusa e Linosa. L’intera manifestazione sara’ preceduta dalla sfida ai record della Carthag ,  rappresentata in conferenza stampa dallo sfidante Sergio Papagni dell’ Achab Yacht club di Roma e da Andrea Mura, attuale detentore del record Ventotene – Cartagine. Salvatore Lauro ha presenziato alla conferenza stampa in cui Marinedi, la prima rete di porti del Mediterraneo che raggruppa 21 strutture per un totale di oltre 12 mila posti barca, Snav e Alilauro hanno annunciato una serie di collegamenti facilitati e tariffe speciali per i diportisti che utilizzeranno i collegamenti verso le isole del golfo di Napoli. Gli appuntamenti di lunedì 7 ottobre Quella di lunedi sarà la prima delle due giornate di Techtrade, preferenziali per gli operatori professionali e segnerà l’avvio della prima giornata di incontri business-to-business organizzata da Ucina, Agenzia ICE e Liguria International nel quadro del programma di internazionalizzazione del settore e del Salone Nautico, a cui ha collaborato Fiera di Genova. Attesa in Salone una folta delegazione di buyers e operatori professionali provenienti da Brasile, Cina, Emirati Arabi,Russia, Stati Uniti. Alle 9.30 al padiglione B (sala Mezzanino) si terrà il convegno “La nautica e l’economia” organizzato da Ucina, che vedrà la partecipazione di Giulio Tremonti, nella sua qualità di presidente di Aspen Institute Italia. Al termine si terrà la consegna del premio “Territori di mare 2012” alla provincia italiana vincitrice del Nautical Quality Index. Tre gli appuntamenti in mattinata al Teatro del Mare, allestito al padiglione C: alle 11 “Trent’anni di vele latine e trentennale della regata Vela Latina Stintino”, a cura di Univet, appuntamento collegato alla bella esposizione di imbarcazioni a vela da lavoro; si prosegue con due appuntamenti con la scienza a cura del Consiglio Nazionale delle Ricerche: “Verso un uso sostenibile delle risorse da pesca condivise in Mediterraneo”, alle 12, e “Il mare, il più grande ecosistema del pianeta”, alle 12.30. Sempre al Teatro del Mare, ma nel pomeriggio, alle 13 “Fraglia Vela Riva”, i programmi internazionali 2013 sul versante trentino del Garda, alle 14 presentazione dei Campionati Invernali di vela organizzati dalla I zona FIV della Liguria e alle 15 il premio “Emozioni sul mare”, concorso letterario organizzato dalla Capitaneria di Porto-Guardia Costiera e giunto alla terza edizione. Alle 15.30 in sala stampa, al padiglione C, importante appuntamento con “Il Mediterraneo unisce i popoli - Lo sport come propellente per lo sviluppo del territorio” organizzato dalla onlus Learn To Be Free e dalla Marina Militare Italiana per celebrare il Mare Nostrum come luogo d’amicizia tra tutti i popoli che vi si affacciano. Verranno presentate iniziative di sviluppo come il futuro Centro Sportivo di Tirana, la promozione delle attività sportive, il coinvolgimento dei giovani con un occhio sempre vigile verso la valorizzazione e la difesa delle identità proprio di ogni popolo e territorio. Inoltre verrà consegnato un riconoscimento da parte del Comitato Regionale Liguria del Coni rappresentato dal presidente Vittorio Ottonello all’atleta Massimo Voltolina, protagonista della prima traversata a nuoto no-stop del Mare Adriatico. Presenzieranno al dibattito il presidente di Learn To Be FreeOnlus, Irene Pivetti e il realizzatore del futuro Centro Sportivo di Tirana nonché gestore del centro sportivo“modello” di Parma, Raffaele Quarantelli. Al padiglione B alle 15 “Buy buy Italy – L’Italia conviene”, seminario a cura di Ucina. Nello “Spazio Ingegneria”  dell’Ordine degli Ingegneri alle 10.00 tavola rotonda “Slimport: nuova frontiera per la logistica portuale e intermodale”, alle 11.40 Forum di prevenzione incendi e alle 16 tavola rotonda dal titolo “Perizia e consulenza tecnica d’ufficio: albi e ruoli”. Orari di apertura e biglietti Il 52° Salone Nautico è aperto tutti i giorni dalle 10 alle 18.30. Il biglietto d’ingresso costa 15 Euro, 13 il ridotto. Novità 2012 è l’ ingresso gratuito, in tutti i nove giorni di manifestazione, per i ragazzi nati a partire dall’1.1.98 se accompagnati. Ticket on line su www.genoaboatshow.com <http://www.genoaboatshow.com> , www.happyticket.it <http://www.happyticket.it> , www.ticketone.it <http://www.ticketone.it> . Prevendita in tutti gli sportelli bancari del Gruppo Carige. Servizio battelli da e per Porto Antico, Pegli-Molo Archetti e Sestri Ponente-Marina Aeroporto. Servizio elicotteri di connessione con l’aeroporto e di voli turistici dall’elisuperficie della Banchina H nella Nuova Marina. Per i bambini, oltre alle attività sportive presso il villaggio olimpico della Fiv, allo Stadio del Mar e della vela e nello spazio Fim c’è anche il servizio “Kinder Boat” di Atlantic Challenge, un servizio di baby sitting dove si impara l’abc della marineria. Un servizio accoglienza realizzato in collaborazione con Terre di Mare è dedicato alle persone con disabilità: a disposizione scooter elettrici a quattro ruote e sedie a rotelle. Per prenotazioni e info: www.terredimare.it <http://www.terredimare.it>  010.542098 – 339.1309249 www.genoaboatshow.com Leggi i commenti I commenti dei lettori 
NAPOLI - Il Napoli aggancia la Juventus in vetta, e Walter Mazzarri si divide tra l'analisi della gara e l'attesa per il big match contro i bianconeri che caratterizzerà la ripresa del campionato. "La vera crescita che stiamo facendo si vede, perchè alcune partite come questa forse in passato non l'avremmo vinta. Siamo stati bravi a gestirla ed avere la forza nervosa fino alla fine. Anche se, secondo me, dovevamo chiuderla prima", spiega a Sky. "Faccio i complimenti a Guidolin e all'Udinese per come stanno giocando. Oggi dovevamo sfruttare meglio alcune situazioni di gioco, e non rischiare di essere beffati al 90' in mischia. Avrei preferito vincere in maniera più tranquilla e non così, in panchina mi stava venendo un infarto" Un'attesa che sarà lunga due settimane, anche se Mazzarri si dice un po' preoccupato perchè molti dei suoi saranno convocati nelle nazionali. "Sfrutterò queste due settimane per lavorare - afferma - ma perderò molti giocatori e alcuni tra i più importanti torneranno solo a due giorni dalla gara. E' un peccato, anche se per la Juve sarà lo stesso". Mazzarri non lesina elogi per Hamsik: "Lui è un fuoriclasse nella mente, lo è sempre, anche quando non gioca come stasera perchè è sempre utile, non pensa mai a sè stesso, ma alla squadra e sono questi i giocatori che vorrei sempre. Oggi lui e Pandev hanno stretto i denti per giocare, sono stati bravi tutti, ma Marek sta sorprendendo, sembra più continuo, più maturo, più uomo squadra". Detto che per lui non ci sono dubbi: "il fallo di Pinzi era da rigore, perchè si vede che cerca d'istinto la palla con il braccio", Mazzarri spiega che per lui questa squadra va sempre motivata e mai esaltata. "Quando sono stanchi cerco di attingere alle loro energie nervose, ecco perchè qnche quando vinciamo cerco il pelo nell'uovo per non fargli mai alzare la testa, perchè la differenza la fa l'avere sempre la testa sul manubrio. Siamo vicini a essere al top, vediamo se possiamo reggere il ritmo tutto l'anno". Leggi i commenti I commenti dei lettori 
