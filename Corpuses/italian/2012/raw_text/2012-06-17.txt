SAN PAOLO - Per l'Italia si chiude con una sconfitta il secondo weekend del World Grand prix di pallavolo femminile. La squadra guidata da Marco Bracci perde 3-0 (30-28, 25-13, 26-24) contro la Germania, al primo successo nella manifestazione, e confeziona la quinta sconfitta in sei partite. Un gruppo nuovo e giovane alla ricerca di un'identità che ha poco tempo per lavorare e amalgamarsi. Le azzurre sono costrette sempre a inseguire per cercare di restare aggrappate al match. Mentre è da dimenticare l'atteggiamento visto nel secondo parziale finito con un risultato umiliante. Nel complesso un match che anche nei numeri dice Germania con undici muri contro i sei azzurri e quattro ace a zero. Tra le sette atlete scese in campo, solo Cristina Barcellini si alza dalla panchina, spiccano i 15 punti di Serena Ortolani. Rispetto a ieri rallentano Francesca Piccinini fermata a sei punti (due muri) e Lucia Bosetti 9 punti. In casa tedesca il capitano Kozuch confeziona 17 punti ben coadiuvata da Ssuschke con 15 punti e ben quattro muri. Anche la Furst è protagonista del muro con 5 punti complessivi di cui quattro ottenuti con il fondamentale preferito. In evidenza Heike Beier con 13 punti. PRIMO SET - La partenza è abbastanza equilibrata con le azzurre che si fanno fermare un paio di volte dal muro (quattro nel primo set) dalle ragazze allenate da Giovanni Guidetti. Il primo importante break nasce dalla pressione delle tedesche, con il capitano Kozuch in evidenza. Per restare incollate alle avversarie la palleggiatrice Rondon prova a variare le soluzioni offensive e distribuisce palloni al centro e lungo le bande. Nelle fase finale la Germania vuole amministrare ma l'Italia si sveglia e rosicchia tutta la differenza, con Ortolani e Lucia Bosetti, un muro della Piccinini e qualche errore di troppo in casa tedesca, fino al pareggio. Si porta, così, ai vantaggi. Diventa un set interminabile fino al 30-28 per la Germania. SECONDO SET - L'equilibrio della fase finale del set precedente si ritrova pure in avvio di seconda fase. Ma il sogno dura poco perché le ragazze di Bracci si disuniscono sotto i colpi di Kozuch e compagne e in soli ventitré minuti il parziale assume un punteggio pesante 25-13. TERZO SET - Meno umiliante la sconfitta nel terzo e decisivo set. Nella fase conclusiva del parziale l'Italia passa per la prima volta in vantaggio e ottiene in break con Ortolani e Lucia Bosetti. Poi la squadra spreca tutto. Le due squadre vanno ai vantaggi e ancora una volta la spunta la Germania 26-24. ORTOLANI: "BATOSTA MERITATISSIMA" - A fine gara le accuse di Serena Ortolani: "Non avremmo meritato di vincere questa partita. La Germania ha giocato molto meglio in diversi fondamentali". Coach Bracci deluso: "Mi dispiace per questo risultato e soprattutto perché nel secondo set abbiamo subito un parziale davvero pesante. Nel primo e terzo set potevamo gestire meglio alcuni palloni. Credo che la squadra era stanca per la lunga sfida di ieri contro il Brasile, una delle migliori squadre al mondo". ORA AZZURRE A TAIPEI - Il prossimo fine settimana per la giovane truppa azzurra previsto un lungo viaggio a Kaohsiung, Taipei. La squadra diretta ancora da Marco Bracci è opposta alle padrone di casa, Polonia e Repubblica Dominicana. Nella sfida tra le big gli Stati Uniti superano 3-1 (20-25, 25-18, 25-18, 25-23) il Brasile e conservano l'imbattibilità con sei vittorie su altrettante partite disputate. A fare la differenza Larson Jordan con 20 punti e una prestazione da ricordare, coadiuvata da Destinee Hooker con 19 punti. In casa verdeoro Thaisa mette a segno 20 punti tra cui cinque muri vincenti. LE ALTRE SFIDE - Ora, per il prossimo turno, il destino delle due regine si divide. Gli Usa volano a Bangkok per affrontare Thailandia, Argentina e Serbia, mentre le sudamericane sono di scena a Luohe per vedersela contro Cina, Cuba e Portorico. La finale del World grand prix si gioca a Nungbo, in Cina, dal 27 giugno al primo luglio. Leggi i commenti I commenti dei lettori 
Continuano le ricerche di una donna di 36 anni di Fucecchio (Firenze) della quale dallo scorso 12 giugno si sono perse le tracce. Vanessa Rossi, agente di viaggio, abita nella frazione di Pinete e la mattina di martedì era partita di casa intorno alle 8 per raggiungere Lunata, nel comune di Capannori (Lucca), dove lavora in un'agenzia di viaggio di cui è socia. I familiari, i genitori, e il compagno hanno sporto denuncia ai carabinieri che stanno conducendo le indagini. Il cellulare della donna in questi giorni è sempre rimasto spento e la sua auto, una Lancia Y, è stata trovata dal fidanzato parcheggiata nei pressi della stazione ferroviaria di Pescia (Pistoia). A quanto sembra Vanessa non aveva lasciato intendere a nessuno del suo allontanamento. Non risultano prelievi di denaro dal suo conto bancario, nè avrebbe preso carte di credito o libretti degli assegni. I militari, al momento, propendono per un allontanamento volontario. 
SIENA - Siena cancella Milano e lo fa due volte in un colpo solo: sul campo la batte 84-73 in gara5 e si conferma campione d'Italia; e nell'albo d'oro s'innalza laddove nessuna era mai arrivata, col sesto titolo consecutivo. A cinque si era fermata la Borletti, sponsor di una volta della stessa Olimpia che oggi veste le insegne di Armani. E' già certo che la Milano di Scariolo rilancerà la sfida l'anno prossimo, con un paio di inserimenti importanti nel parco stranieri e che potrebbero essere annunciati (almeno uno) già nella giornata di domani, lunedì. Su Siena tante parole per un ciclo che dovrebbe andare a termine, come lascerebbe intendere una contrazione del budget che renderebbe non confermabili i pezzi migliori, come McCalebb ed Andersen, appetiti da club che puntano a vincere l'Eurolega: operazioni dalle quali a Siena entrerebbero denari importanti in cassa, dai buyout. "Sono una persona fortunata perché a pochissimi nello sport è concesso vivere quello che ho potuto vivere io qui, nella mia città, dalle giovanili ad oggi. I protagonisti sono i miei giocatori, io faccio un passo indietro. Se è l'ultima, per me? Non lo so, oggi festeggiamo" dice Pianigiani, pure se le sue parole somigliano alla chiusura, meravigliosa, di un cerchio. Assieme al desiderio di cimentarsi in uno dei prestigiosi club d'Europa che è disposto a trattarlo. Il momento-chiave - Pure a lungo a +20, Siena, le emozioni nell'ultimo quarto sono merito di Milano, che lo inizia sotto di 19 ma è capace di produrre una frazione da 29 punti segnati (con 11/15 al tiro). E di conseguenza di risalire fino al -6 coin una tripla di Hairston. Ma poco dopo segue quella di Stonerook, quindi una palla recuperata di McCalebb, con l'assist per Lavrinovic: messe assieme, scacciano l'incubo. Dopo che Zisis era stato grande protagonista nel momento in cui la partita s'è spaccata. Bo McCalebb viene eletto Mvp della finale, come era già accaduto l'anno scorso. Ed è la conferma che le novità, nel basket italiano, ci saranno quando Siena deciderà di concedere alle sfidanti la possibilità di vincere sul serio lo scudetto. Primo quarto  - Deciso di tenere ancora fuori David Moss, Pianigiani ripresenta Thornton non solo nel roster ma anche in quintetto dove però la vera novità è l'utilizzo di Carraretto su Fotsis. Due triple di Mancinelli (6-0) raffigurano l'approccio senza paura di Milano, che a Siena non vince da nove anni e stasera non ha alternative se vuole mantenere viva la serie. Altri due punti di Mancinelli in un primo quarto che sarà per lui da 10 punti (ma anche 3 perse; e poi non segnerà più), i primi problemi di falli sono per Melli (2), c'è un antisportivo a Zisis ma Milano lo sfrutta a metà. La voglia di scudetto di Siena si materializza col primo vantaggio, frutto di due rimbalzi in attacco dei piccoli e che consentono a Lavrinovic la tripla che sulla sirena porta davanti la Montepaschi (19-18). E' una quarto anomalo, perché Siena lo chiude avanti pur tirando 3/13 da 2. Secondo quarto  - C'è Aradori, aggressivo, attacca tre volte l'area e si guadagna sei liberi. E' l'anima del parziale di 9-2 che costringe Scariolo al timeout. Che, fuori Andersen, ha già visto di nuovo materializzarsi in Lavrinovic una minaccia irrisolta (7 punti). Anche i falli condizionano le scelte di Milano, pure Hairston sale a due. Mentre dopo il 3/5 iniziale da 3 punti, la serie aperta di padelle dall'arco è di 0/7 ed è evidente che servono altri spunti per l'attacco. Arriva il secondo fallo anche di Cook, poi quello di Bourousis che protesta: tecnico al greco, Scariolo lancia l'asciugamano verso il tavolo, tecnico pure per lui. Siena capitalizza con tre liberi a segno e poi una rovesciata di Ress: il 40-28 che ne consegue è l'immagine del primo strappo della gara, anche perché i nervi stanno saltando, in casa Olimpia, e le palle perse ne sono un segnale. Sull'ultimo possesso, palla a McCalebb e licenza d'uccidere, il play di Siena attacca l'area, finge di uscirne, Gentile ci crede, e McCalebb lo uccella sulla linea di fondo, per l'appoggio del +11. La Montepaschi può concedersi di tirare con un improbabile 30% da 2, perché ha 9 rimbalzi in attacco (contro 1) e forzato 9 palle perse dell'Olimpia. Ed ha trovato in Zisis un uomo da 10 punti, nella frazione. Terzo quarto  - Milano l'inizia come l'aveva finita, con una persa, subendo un canestro di Lavrinovic ed una tripla di Stonerook, che Fotsis si perde sui blocchi. La Montepaschi vola via. Non bastasse, la tripla ossigenante di Fotsis viene annullata. Siena, lestissima, chiede l'instant-replay che gli dà ragione a quanto s'era sospettato: quando scadono i 24" la palla è ancora nelle mani del tiratore greco. Ed il passivo, da un  complesso -13, diventa pessimo, sul -16, che McCalebb rimpingua dalla lunetta. L'onda di piena non si esaurisce, contro la zona Lavrinovic segna la tripla dall'angolo e su di lui esce in ritardo Melli, col fallo. L'azione da 4 punti del lituano è una sentenza, per il +21 (55-34 al 25') e, nel complesso, un'inerzia tutta a vantaggio della Montepaschi che nei primi sei minuti della frazione concede a Milano un solo canestro su azione. Mentre McCalebb si vuole andare a prendere il titolo di Mvp con un'altra delle sue imprendibili scorribande d'area. Messa alla corde, la reazione di Milano però arriva, con un 7-0 firmato da Gentile e Melli. Rocca ed Andersen se le danno e l'ardore viene spento da un doppio tecnico che però non ha alcuna incidenza sulla gara. Con la sirena che trova Siena sul +19 ed a dieci minuti effettivi dal titolo, perché il parziale dei due quarti centrali è di 44-26. Stordente. Ultimo quarto  - Cook dall'arco riporta Milano a -15 e Pianigiani annusa segnali poco confortanti. E soprattutto che non può permettersi McCalebb e Stonerook in panchina. Il campo gli dà ragione, la Montepaschi sembra perdere un po' il filo con la gara, qualche scelta di tiro non ben consigliata e la tripla di Hairston allarmano. Il vantaggio s'è dimezzato (64-52) e quel parziale di 8-1 consiglia il tecnico di Siena a fermare il gioco e serrare le fila della sua squadra. Milano va col quintetto piccolo, con Mancinelli in ala forte e Rocca a piazzare blocchi solidi per i tiratori. Ma da Rocca arriva pure l'assist per il volo in schiacciata di Hairston. Quello che l'Olimpia crea in attacco perde però in difesa, lasciandosi battere dal taglio per il canestro e fallo di Lavrinovic (che sale a 18, ed è un altro grande protagonista). Hairston crea a sua volta un 2+1, McCalebb non può accettarlo, rompe il pick and roll, resiste a Gentile che gli si aggrappa alle braccia e segna anche lui col fallo. Si entra negli ultimi cinque minuti sul +13 per la Montepaschi, ma non è finita. Bourousis segna una tripla pazzesca sulla sirena dei 24", il rientro difensivo di Siena è pigro e concede ad Hairston l'ennesima schiacciata: Milano a -8 (64-72). Altro timeout di Pianigiani, è di 9-20 il parziale per gli avversari e che fa correre più di qualche brivido, con quattro minuti da giocare. Siena ne esce con un altro dei suoi protagonisti di serata, Zisis, con la tripla. Gentile ne azzera gli effetti, ancora Zisis con due liberi, Bourousis non eguaglia il compagno di Nazionale, segnandone uno. Hairston (13 punti nella frazione) vuole riportare la serie a Milano, altro missile che vale il -6 (71-77). Ma Stonerook (il capitano che potrebbe anche rivedere la sua idea di chiudere qui l'attività) segna da tre, McCalebb ruba palla ad Hairston ed offre a Lavrinovic la schiacciata del nuovo +11, che a 1'50" scaccia l'incubo. I tifosi di Milano espongono lo striscione che ringrazia per la finale raggiunta. Ma quelli di Siena sono ancora più contenti. Montepaschi Siena-EA7 Milano 84-73 (19-18; 42-31, 63-44) Montepaschi Siena: McCalebb 16, Thornton 3, Carraretto, Stonerook 11, Andersen 7; Zisis 15, Kaukenas, Aradori 8, Ress 2, Lavrinovic 22. N. e. Michelori, Lechthaler. EA7 Milano: Cook 4, Hairston 15, Mancinelli 10, Fotsis 5, Bourousis 18; Bremer 3, Gentile 9, Melli 3, Rocca 4, Radosevic 2. N. e: Giachetti, Filloy. NOTE  - Arbitri: Facchini, Chiari, Weidmann. Tiri da 2: Si 18/46; Mi 17/24. Tiri da 3: Si 7/15; Mi 10/28. Tiri liberi: Si 27/30; Mi 9/14. Rimbalzi: Si 32; Mi 29. Massimo vantaggio Siena: +22 (57-35 al 26'). Massimo vantaggio Milano: +6 (11-5 al 4'). Usciti per 5 falli: nessuno. Situazione: 4-1 Siena. La Montepaschi si laurea campione d'Italia: è la sesta volta consecutiva, la settima della sua storia. Leggi i commenti I commenti dei lettori 
POZNAN - Quindici minuti di rifinitura aperti alla stampa per gli azzurri di Prandelli, alla vigilia del match contro l'Irlanda, decisivo per l'Europeo della Nazionale. In campo anche Mario Balotelli che si è allenato con i compagni, dopo il risentimento al ginocchio destro che lo aveva bloccato ieri. Ancora incerottato, ma apparentemente in buone condizioni, l'attaccante del Manchester City ha partecipato alla partitella prima di pallamano (con conclusioni a rete con i piedi) e poi di calcio. Poche indicative le formazioni messe in campo dal punto di vista degli uomini, ma non del modulo. Entrambe con la difesa a 4 e il trequartista. Nella prima, con Buffon tra i pali, da destra a sinistra Maggio, Ogbonna, Barzagli e Giaccherini. A centrocampo Pirlo vertice basso, quindi Nocerino e Montolivo interni e Thiago Motta alle spalle della coppia Di Natale-Cassano, la stessa che il ct ha cominciato a provare da ieri, ancor prima del leggero risentimento al ginocchio accusato da Balotelli. Dall'altra parte Abate, Bonucci, Chiellini e Balzaretti in difesa, in mezzo Marchisio, De Rossi e Diamanti, con Giovinco alle spalle della coppia Borini-Balotelli. Nei pochi minuti di partitella a porte aperte, due gol: di Marchisio da una parte e Nocerino dall'altra. 
ROMA - Stavolta viene dalla Grecia il battito d'ali di farfalla che ha effetti in tutto il mondo. I primi a reagire all'esito delle elezioni, con la vittoria della destra pro-euro , sono stati i mercati: l'euro recupera e le borse aprono in terreno positivo . Ma anche la politica e le istituzioni finanziarie mondiali accolgono con un sospiro di sollievo il risultato delle urne. L'Eurogruppo - Poco dopo le dichiarazioni di Antonis Samaras, leader di Nea Dimokratia, e il suo appello per un governo di unità nazionale, è arrivata anche la reazione ufficiale dell'Eurogruppo, concordata attraverso una conference call alla quale il premier italiano, Mario Monti, ha partecipato dall'aereo che lo sta portando in Messico per il vertice del G20. La speranza dell'Europa, si legge nella nota congiunta, è quella della "formazione veloce" di un nuovo governo greco: solo successivamente la Troika tornerà ad Atene per valutare i progressi fatti nella ristrutturazione dei conti. L'Eurogruppo ribadisce la necessità che il nuovo esecutivo aderisca al programma di salvataggio concordato finora con Bce, Ue e Fondo monetario internazionale. "L'Eurogruppo - si legge ancora - riconosce i notevoli sforzi già fatti dai cittadini greci ed è convinto che continuare con le riforme di bilancio e strutturali sia la migliore garanzia per superare le attuali sfide economiche e sociali" e "ribadisce il suo impegno ad assistere la Grecia nei suoi sforzi per fare fronte alle principali sfide dell'economia". L'Unione europea - "I greci hanno scelto, rispettiamo la loro scelta democratica in pieno e confidiamo che i risultati delle elezioni consentano la rapida formazione di un governo". E' quanto scrivono invece il presidente del Consiglio d'Europa, Herman Van Rompuy, e quello della Commissione, Josè Barroso, in un comunicato congiunto. "Il secondo programma di aggiustamento economico - si legge nella nota - accordato con l'Eurogruppo è la base su cui costruire una ripresa della crescita, della prosperità e per far ripartire l'occupazione del Paese. Siamo pronti a continuare ad assistere il Paese nel raggiungere questi obiettivi". Il Fondo monetario - Il Fondo Monetario Internazionale (Fmi), dal canto suo, ha annunciato di essere pronto a dialogare con il nuovo governo: "Prendiamo atto dei risultati in Grecia e siamo pronti a impegnarci - si legge in una nota - con il nuovo governo sulla strada per aiutare la Grecia a raggiungere i suoi obiettivi di riportare stabilità finanziaria, crescita economica e occupazione". Berlino e Parigi - Il ministro delle Finanze tedesco, Wolfgang Schaeuble, ha detto invece che il risultato delle elezioni in Grecia mostra che il Paese ha votato per profonde riforme economiche e di bilancio. Il governo tedesco considera il risultato elettorale "una decisione dei greci per andare avanti con l'attuazione di riforme economiche e fiscali di ampia portata". La cancelliera tedesca Angela Merkel ha avuto direttamente un colloquio telefonico con il leader dei conservatori greci, Antonis Samaras. Si è congratulata per la vittoria alle elezioni e ha detto di aspettarsi che Atene rispetti gli obblighi europei. Il presidente francese Francois Hollande, un socialista, ha telefonato in serata al leader del Pasok, il partito socialista greco, Evanghelos Venizelos. Secondo fonti del Pasok, al centro della telefonata ci sono stati "i risultati delle elezioni greche ed il calendario per il nuovo governo greco". La Casa Bianca - Anche la Casa Bianca si è "congratulata" con il popolo greco per il risultato elettorale ed ha espresso la speranza che il Paese riesca al più presto a formare un governo per affrontare i problemi economici del Paese. "Come hanno già detto Obama e altri leader mondiali - ha affermato il portavoce Jim Carney - noi crediamo che sia interesse di tutti che la Grecia resti nell'Eurozona e rispetti il programma di riforme". Bersani - Il segretario del Pd, Pier Luigi Bersani, unisce Grecia e Francia nella lettura del voto odierno: "Gli esiti delle elezioni in Francia e in Grecia  - dice Bersani - ci dicono una cosa chiara: euro sì, ma non così. Mi pare che pur in situazioni diverse, i risultati mettono l'Europa davanti all'esigenza di un cambio di passo, che riceve una spinta evidente dalle elezioni francesi e che può essere la condizione per una discussione realistica e positiva con la Grecia, tale da rendere effettivamente gestibili gli impegni a cui la Grecia deve corrispondere. A questo punto - conclude il leader del Pd - l'occasione del vertice europeo non può essere persa, dando ai mercati un segno inequivocabile di svolta". 
POZNAN  - Potrebbe essere una delle tre-quattro novità di formazione preannunciate da Cesare Prandelli per la sfida contro l'Irlanda, decisiva per il cammino dell'Italia. Sembra proprio che l'Europeo di Federico Balzaretti possa iniziare lunedì sera e anche dal primo minuto, contro i 'verdì di Giovanni Trapattoni. BALZARETTI: "SFIDA CHE TUTTI VORREBBERO GIOCARE" - "Dentro o fuori, partite così ti danno grande carica, ti danno una tensione positiva  -  sottolinea l'esterno azzurro - Sì, spero di esserci e di esordire in questo Europeo, partite come quella di domani le vorrebbero giocare tutti". Se il ct deciderà di farlo giocare, potrà schierare il laterale del Palermo sia come esterno nella difesa a quattro, sia come cursore a supporto della difesa a tre. "Abbiamo provato entrambi i moduli, non so con quale giocheremo", dice Balzaretti, smanioso di fare il suo debutto. "NON PENSIAMO A SPAGNA-CROAZIA" - Nessuna paura di non farcela, solo una gran voglia di entrare in campo e conquistare quella vittoria che agli azzurri, tra amichevoli ed Euro2012, manca da cinque partite. "Non dobbiamo cercare di vincere, ma vincere e basta, sperando che il risultato dell'altra gara del girone sia positivo per noi. Non dobbiamo pensarci e non lo faremo, non cercheremo di sapere cosa fanno Croazia e Spagna perché altrimenti corriamo il rischio di deconcentrarci". "GIUSTA TENSIONE NEL GRUPPO, CONTA SOLO VINCERE" - Finora Prandelli, con il 3-5-2, gli ha preferito Giaccherini, domani dovrebbe toccare a lui. "Me lo auguro, se finora non ho giocato è perché le scelte tecniche del mister sono state diverse, ma non c'è nessun problema, conta solo vincere domani", taglia corto Balzaretti, assicurando che nello spogliatoio azzurro l'atmosfera "è buona, positiva, c'è la giusta carica e la giusta tensione". CASTELLACCI: "BALOTELLI E' A DISPOSIZIONE" - Rischia seriamente di restare fuori contro l'Irlanda invece Balotelli. "Mario sta bene, ieri ha avuto questo piccolo problema al ginocchio, ma oggi ha fatto tutto l'allenamento con noi ed è a disposizione. L'ho visto sereno", chiude l'esterno del Palermo prima di raggiugere il pullman. Di Balotelli, oltre a Prandelli in conferenza stampa ("sta molto meglio di ieri, vediamo, se si allena sarà disponibile"), ha parlato anche il responsabile dello staff medico azzurro, Enrico Castellacci. "Il giocatore è recuperato, si è sottoposto alle terapie e il problema al ginocchio destro che gli ha già dato qualche fastidio è superato. Sta bene, è a disposizione, se non giocherà sarà una scelta tecnica di Prandelli". BARZAGLI RECUPERATO, OK ANCHE MARCHISIO - Nessun problema per tutti gli altri azzurri, Barzagli ormai da qualche allenamento si allena in gruppo e domani potrebbe anche lui debuttare da titolare in questo Europeo. Ok anche Marchisio, che oggi ha lasciato lo stadio con una borsa del ghiaccio sulla spalla che da un po' lo tormenta. "Ma nulla di particolare, una piccola contusione che non desta alcuna preoccupazione", spiega Castellacci. Del resto l'Europeo degli azzurri è arrivato a un crocevia fondamentale: il destino dell'Italia passa proprio dal match contro la squadra del Trap e Tardelli, sempre che da Danzica non arrivi qualche notizia indigesta. 
LEOPOLI – E adesso godiamoci l'Euro-quarto tra Grecia e Germania che  -  inevitabilmente  -  richiama suggestioni e interessi extrasportivi. Il quattordicesimo rintocco della Germania  in campo internazionale conferma la squadra di Loew come una vera corazzata. Anche nella serata in cui le motivazioni sono scarsine, di fronte a una Danimarca che non può sbagliare, la Germania fa la partita, dall'inizio alla fine. E soprattutto limita al minimo tabellare i rischi. Un'altra dimostrazione di forza, come lo è un team in cui chi esce fa spazio a giovani di sicuro avvenire. Lo dice il tabellino: Boateng è squalificato, ebbene Bender centrocampista difensivo decide, seguendo con il passo di un grande mezzofondista una velocissima manovra di contropiede, fino a rendere semplice il tocco di piatto sotto misura che fa fuori il pur bravo Andersen. La Danimarca fa la sua parte, confermando le doti del suo movimento, la partecipazione corale alla manovra. Bendtner è una colonna portante, ma si vede confezionare pochissime palle giocabili. Primo tempo. Il match lo fa la Germania: l'assenza di Boateng, squalificato, non modifica affatto l'equilibrio tattico di Loew, il giovane Bender è ordinato, magari non ha la personalità del titolare, ma si fa pure notare per qualche sovrapposizione. Sarà forse per amicizia con Robben... sta di fatto che i più attivi sono quelli del Bayern. Gomez vede Andersen negargli la gioia del gol sotto misura con riflesso prodigioso, Muller fila via a S. Poulsen appena può. Ed è dal suo piede che arriva il traversone teso e basso per Gomez, abile con la parte esterna dello scarpino a far proseguire appena dietro per Podolski che festeggia la sua centesima partita con la nazionale scaricando un missile imparabile. La gioia tedesca dura appena 4'. Come nelle altre gare che l'hanno vista in campo, questa Danimarca vanta una lucidità sotto porta, ogniqualvolta le si presenti l'occasione, da primato. Una sola volta s'affaccia dalle parti di Neuer, una basta per andare a segno e restare in corsa. Lo schema è il solito: il gigante Bendtner incorna sul palo opposto al cross rimettendo in mezzo per il tap in eventuale di qualche compagno. Puntuale (nomen homen) Krohn Dehli tocca di testa quel che basta per beffare Neuer. Si sa che il match è un susseguirsi di emozioni su due campi. Esulta la marea biancorossa quando segna l'Olanda, poi in silenzio segue l'evolversi della situazione, quando il Portogallo pareggia. Alla fine del primo tempo il pari è legittimo, sebbene la Germania crei e sbagli molto di più. In particolare  -  dopo quella di Gomez  -  è una chance per Khedira che resta impressa, poco prima del riposo. Kvist sbaglia un rinvio elementare e ferma la sfera davanti al mediano del Real, sorpreso da cotanto regalo. Ci prova di punta, la palla esce. Secondo tempo. In avvio i panzer sono più distratti che mai. Ma la Danimarca teme si tratti di una trappola. Non punge. O meglio, quando si vede aperta una autostrada, arriva alla conclusione con troppa veemenza, Jacob Poulsen servito a meraviglia dal solito Bendtner calcia fuori. Lo scampato pericolo scuote i Panzer che tornano a fare possesso palla per non cedere alla tentazione di mollare. Non fa parte del suo ruolo, del resto.  Il gol nel finale di Bender punisce oltremodo in difensori danesi, spostati in avanti e in particolare l'ottimo Agger che nel finale con un guizzo d'orgoglio va vicino al pareggio (colpo di testa imponente sotto misura, alto di poco). E' uno dei pochissimi palloni pericolosi indirizzati verso un Neuer annoiato (a un certo punto si mette a fare il centromediano, uscendo dall'area come faceva il grande dottor Boranga). Neppure un ammonito in un match vero, fatto di reciproco rispetto. Anche tra una regina e una bella cenerentola. Lascia l'Europeo una squadra interessante, un bel gruppo, eccezion fatta per quel Poulsen, Christian, che entra alla fine per offrire la sua specialità della casa: il fallo, rischiando di finire ricordato come unico ammonito di un match correttissimo. Non ne sentiremo la mancanza . GERMANIA: Neuer 6  -  Bender 7, Hummels 5,5, Badstuber 6, Lahm 7 -  Khedira 5,5, Schweinsteiger 6,5 -  Muller 6,5 (83' Kroos sv.), Ozil 5,5, Podolski 6,5 (64' Schurrle 6)  -  Gomez 5,5 (74' Klose 6). All. Loew. DANIMARCA : Andersen 7  -  Jacobsen 6, Kjaer 6, Agger 6,5, S. Poulsen 6,5 -  Zimling 6 (79' C. Poulsen sv.), J. Poulsen 5,5 (81' Mikkelsen sv.), Kvist 6  -  Eriksen 5,5, Bendtner 7, Krohn Dehli 6,5. All. Olsen. ARBITRO: Velasco Carballo 6,5 (Spa). RETI: 18' Podolski, 23' Krohn Dehli, 80' Bender. 
ROMA - Allo smart Grand slam di Roma, ottava tappa del World tour, trionfano nel tabellone maschile gli americani Gibb-Rosenthal e tra le donne le svizzere Kuhn-Zumkher. Invece finisce ai piedi del podio, quarto posto, l'avventura di Greta Cicolari e Marta Menegatti. Nella finale per il terzo posto le azzurre si arrendono infatti alle americane Kessy-Ross 2-1 (21-17- 15-21, 15-13). LA VITTORIA USA SULLE AZZURRE - Nonostante il caldo, al Foro Italico si assiste a una partita tirata, portata a casa dalle atlete a stelle e strisce soprattutto grazie alla maggiore esperienza e ai minori errori nei momenti clou del match. L'andamento della gara è altalenante con le ragazze del ct Lissandro che perdono la prima frazione e si rifanno nella seconda con una serie di buone giocate. Il tie break, giocato punto a punto, lascia l'amaro in bocca. Si chiude comunque in maniera positiva, seppur senza medaglia, l'impegno nella Capitale della giocatrici dell'aeronautica. MARTA E GRETA BRAVE LO STESSO - Per Marta e Greta, che difenderanno ai Giochi olimpici di Londra i colori italiani nel torneo femminile, la quarta posizione a Roma rappresenta il terzo migliore risultato stagionale dopo i podi di Brasilia e Pechino. Per le americane, che nel 2010 avevano vinto a Roma, si tratta del primo podio stagionale, finora tre quinti posti a coronare una discreta stagione a Shangai, Pechino e Mosca. KUHN: "CORONATO UN SOGNO" - A vincere il torneo romano, dunque, le svizzere Kuhn-Zumkher, coppia  numero dodici del tabellone, che piegano in finale le tedesche  Goller-Ludwig in due set (21-12, 21-18) senza troppi sforzi. Per le tedesche di questo è il settimo argento del loro curriculum, al secondo oro in carriera le svizzere (l'altro addirittura nel 2009 nell'open di Sanya). Kuhn: "Abbiamo coronato un sogno. E' stato importante vincere questo torneo, era da troppo tempo che non assaporavamo la gioia di una medaglia d'oro. Da domani penseremo a riposarci anche se la mente è, chiaramente, rivolta ai Giochi". La compagna Zumkher analizza la sfida: "Non è stato facile, siamo riuscite a servire bene e mettere in difficoltà le tedesche. Sapevamo che non si sarebbero arrese fino all'ultima azione". UOMINI: FESTA PER GIBB-ROSENTHAL - Festa grande nel tabellone maschile per gli statunitensi Gibb-Rosenthal che schiantano i campioni del mondo i brasiliani Alison-Emanuel con un netto 2-0 (21-13, 21-12). Punto debole della coppia verderoro un Emanuel troppo frettoloso e impreciso. Dall'altra parte i giocatori a stelle e strisce scendono in campo con il piede giusto e concedono poco. Il terzo posto va alla coppia svizzera Heyer-Chevallier che nella cosiddetta finalina battono gli americani Fuerbringer-Lucena con il punteggio di 2-0 (23-21, 21-13). Gli elvetici grazie a questo piazzamento conquistano il pass olimpico per Londra. Leggi i commenti I commenti dei lettori 
KHARKIV - Lo aspettavano tutti, sin dall'esordio. Cristiano Ronaldo se l'è presa comoda nelle prime due partite, poi ha deciso di iniziare il suo europeo. E lo ha fatto in maniera deflagrante, prendendosi la scena di prepotenza per lanciare il Portogallo ai quarti di finale, superando l'Olanda ben oltre il 2-1 espresso dal risultato di Kharkiv. I lusitani strappano la qualificazione e prenotano la sfida con la Repubblica Ceca, lasciando un velo di sgomento sull'Europeo della banda van Marwijk, passata dalla finale mondiale di due anni fa a un misero zero alla casella punti nel girone della rassegna continentale. ILLUSIONE VDV  - Lo spartito dell'avvio di gara non può che prevedere l'assalto olandese. La pressione "oranje" sembra sterile ma all'11' Rafa van der Vaart toglie il tappo al match. Robben va via sulla destra e arrivato in area scarica all'indietro, il mancino del fantasista del Tottenham trova il giro giusto e diventa imparabile per Rui Patricio. La partita si infiamma: subito dopo il quarto d'ora Ronaldo scappa in dribbling e la sua conclusione viene respinta dal palo, poi è Postiga a sprecare l'occasione del pari, concessagli gentilmente da un folle retropassaggio di van der Wiel. Il centravanti del Saragozza è ancora protagonista al 20', bel dribbling su Vlaar ma l'esitazione al momento del tiro agevola il rientro di Mathijsen. RONALDO SHOW  - La notizia del vantaggio tedesco è una molla in più per entrambe le formazioni. Minuto 22, de Jong mette alto di testa da due metri. Il capovolgimento è pressoché immediato, stacco aereo di Ronaldo che non impensierisce Stekelenburg. Il fuoriclasse del Real impatta al 28'. Splendido assist di esterno destro di Pereira per il suo taglio da sinistra e conclusione a tu per tu con l'estremo romanista che non può nulla. CR7 ci prova ancora al 33'  -  botta violentissima da oltre 35 metri, Stekelenburg respinge come può  -  e al 35', girando di testa a lato. All'intervallo, complice il pari danese, le speranze olandesi si affievoliscono. IL SECONDO ATTO -  In avvio di ripresa Willems rischia il rosso, Rizzoli lo grazia. La crescita portoghese è inesorabile. Al quarto d'ora Postiga segna a gioco fermo, al 21' un bel mancino di Coentrão esalta i riflessi di Stekelenburg. La situazione disperata spinge van Marwijk ad inserire Afellay per Willems, sbilanciando eccessivamente i suoi. È il 27' quando Nani spreca l'assist di Ronaldo, calciando sul corpo del portiere olandese a botta sicura. L'esterno del Manchester riesce a farsi perdonare quasi subito. Scocca la mezz'ora, ripartenza in 3 contro 3, cross da destra che CR7 raccoglie alla perfezione, mettendo a sedere van der Wiel per poi insaccare di rabbia e precisione il gol del 2-1. C'è tempo per altri due legni: il primo lo colpisce van der Vaart con un destro da fuori area a giro, il secondo è quello che nega la tripletta a Ronaldo. L'obiettivo minimo, per i ragazzi di Paulo Bento, è comunque raggiunto: se il suo numero 7 è questo, l'Europa deve tremare. Portogallo-Olanda 2-1 (1-1) Portogallo (4-3-3): Rui Patrício 6; Pereira 7, Pepe 6, Alves 6.5, Coentrão 6.5; Meireles 6 (27' st Custodio 6), Veloso 6.5, Moutinho 7.5; Nani 7.5 (42' st Rolando sv), Postiga 5.5 (19' st Oliveira 6), Ronaldo 8.5. (Eduardo, Beto, Costa, Lopes, Quaresma, Micael, Viana, Almeida, Varela). All.: Bento Olanda (4-2-3-1): Stekelenburg 6.5; van der Wiel 4, Vlaar 5, Mathijsen 5.5, Willems 4.5 (22' st Afellay 5); N. De Jong 5.5, van der Vaart 6.5; Robben 5.5, van Persie 5, Sneijder 5.5; Huntelaar 5. (Vorm, Krul, Heitinga, Bouma, Boulahrouz, van Bommel, Schaars, Strootman, Kuyt, L. De Jong, Narsingh). All.: van Marwijk Arbitro : Rizzoli (ITA) Reti : 11' pt van der Vaart, 28' pt e 29' st Ronaldo Ammoniti : Pereira, van Persie e Willems per gioco falloso Recupero : 0 e 4' 
