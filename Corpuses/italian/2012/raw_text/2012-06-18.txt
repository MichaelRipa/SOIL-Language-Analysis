DANZICA - Una paratissima di Iker Casillas e un guizzo, il solo, dell'attacco campione del mondo di Jesus Navas: così, la Spagna più brutta degli ultimi tempi piega una Croazia che sciupa la migliore occasione del match. Con il sivigliano Rakitic. Altro che biscotto! La Spagna si mangia la torta del primato nel girone e aspetta di sapere chi tra Ucraina, Inghilterra e Francia le toccherà nei quarti. PRIMO TEMPO - La Croazia difende in undici e amplifica, se necessario, le ruvidezze viste con l'Italia. Bilic evidentemente ama il gioco intimidatorio, la Spagna da parte sua con un palleggio svogliato, lento, e meno movimento senza palla del solito, attira su di sé i tackle dei grevi avversari. Stark è sempre lontano dall'azione, e di tedesco ha la stessa nazionalità del Papa. Tollera. Anche quello che non vede. Sa quindi di legittima difesa la scarpata che Sergi Ramos allunga al solito Mandzukic sulla linea dell'area di rigore, entrata con piede a martello che Stark ovviamente non vede. Anzi, l'arbitro ammonisce Corluka che a modo suo glielo fa notare. E' il fallimento dell'arbitro che staziona sulla linea di fondo, spettatori non paganti di questo Euro 2012. Ed è l'unico brivido di un primo tempo insulso, con pochissimi interventi da lontano dei due portieri.  Anzi, un'altra annotazione: finisce sul taccuino dell'arbitro il subdolo Srna, tira la stessa gomitata al collo-nuca riservata a Thiago Motta, vittima stavoltra è Busquets, e Stark almeno una ne azzecca. Per noi il capitano croato dovrebbe già essere in tribuna. No, non ci piace questa Croazia solida, puntellata sull'intimidazione, sul fallo tattico, sulle piccole furbizie. SECONDO TEMPO - Il match non cambia, la Croazia accentua il suo camaleontismo. Sta molto sulle sue, chiude bene, continua a collezionare falli tattici che Stark tollera, spegne il Messi di Del Bosque, Silva, ma non Iniesta che accetta la sfida e sale in cattedra. Il trasformismo croato però è un dato di fatto quando entra in possesso palla. Se la Spagna non punge (Navas al posto di Torres dà vivacità, ma sul lato), Modric accetta la sfida di centrocampo non sfigura affatto in mezzo ai giocolieri del tocco di palla. Tanto da confezionare la palla gol più nitida: il cross del trequartista del Tottenham per la testa ravvicinata di Rakitic è un invito a nozze, ma il mediano, in tuffo di testa, trova i riflessi di Casillas a negargli la gioia. Ancora il portiere madri dista protagonista su un tiro da lontano (rimbalzante) di Modric. I croati non passano e si innervosiscono, Stark fa collezione di nomi per proteste, non proprio immotivate (vedi trattenuta in area di Busquets su Corluka). E' Iniesta, figura dominante, a filar via su un "cucchiaio" di Fabregas, stop e immediato passaggio per Navas che a porta vuota la scaraventa. Passano Spagna e Italia, la tecnica prevale sulla fisicità. CROAZIA-SPAGNA 0-1 (0-0) CROAZIA : Pletikosa - Vida 6 (65' Perisic 5,5), Corluka 6,5, Schildenfeld 6, Strinic 6,5 - Vukojevic 6 (80' Eduardo sv.) Rakitic 5  -  Srna 5, Modric 7, Pranijc 5 (65' Jelavic 5) -  Mandzukic 6,5. All. Bilic SPAGNA : Casillas 7,5  -  Arbeloa 5,5, Piquè 6,5, Ramos 6, Alba 5 -  X. Alonso 5,5, Busquets 6, Xavi H. 6 (88' Negredo sv.)  -  Silva 5,5 (71' Fabregas 6), Iniesta 7 - Torres 5,5 (60' Navas 7). All. Del Bosque. ARBITRO : Stark 5 (Ger) RETE : 87' Navas NOTE : Serata calda, ammoniti: Corluka, Srna, Strinic, rakitic, Mandzukic e Jelavic. Recupero: 2' e 4'. Angoli 11 a 4 per la Spagna. 
Bologna è stata prima di tutto la gente. Non un pubblico per settanta eventi di alto livello, ma persone che hanno voluto partecipare ed essere in qualche modo protagoniste. Tutti i relatori hanno notato l'alto livello delle domande, la conoscenza dei temi, la pertinenza del confronto. Voi che siete venuti a Repubblica delle Idee, voi che vi siete fatti le code sotto il sole, che avete protestato sempre civilmente quando vi sembrava ingiusto non poter ascoltare Bauman o Giddens, Sargent o la Ebadi perché non c'era più posto, voi avete fatto vivere il nostro evento. Anche quando vi presentavate a Casa Repubblica a chiedere come funzionano il giornale o il sito, a informarsi, persino a ringraziare.... Di tutto questo, di voi, delle vostre giornate a Bologna, vorremmo avere un ricordo. Per metterlo a disposizione di tutti, per conservarlo nel nostro sito che continuerà a essere il sito di Repubblica delle Idee, quello dove si continuerà a cercare di scrivere il futuro. Per questo vi chiediamo, se volete, di inviarci le vostre fotografie dell'evento di Bologna: quelle che, secondo voi, meglio esprimono quelle che avete visto, capito, "sentito" della nostra festa. Mandate le vostre foto a fotografie@repubblica.it. Il formato dovrà essere 800x600 pixel. Per favore, specificate il vostro nome e cognome e, se volete, una nota sul giorno, il momento e chi c'è nella foto. Una didascalia, insomma. 
POZNAN - In una notte si rovescia tutto: destino, risultato e futuro. Lo rovesciano la rovesciata di Balotelli e la spizzicata di Cassano, alto un metro e 75 ma ciclopico dentro la difesa statuaria degli irlandesi. La svolta dell’Italia sono proprio loro, gli attaccanti che non attaccavano, le punte che non segnavano mai: zero reti nelle due prime partite, una a testa stavolta, quella che contava di più. L'Italia ha vissuto una notte per cuori forti, perché negli ultimi minuti neppure il 2-0 poteva bastare per qualificarsi, se la Croazia fosse riuscita a segnare almeno una volta contro la Spagna, pareggiando. Ma così non è stato. Niente biscotti, e niente budini, nel senso che gli azzurri si sono solidificati dopo un inizio in cui davvero erano molli come un tortino della nonna. Non è stato per nulla facile andare oltre la paura e il pantano del gioco: per lunghi minuti, persino l’Irlanda sembrava un avversario duro e vero. Poi, la capocciata del piccolo Cassano ha aperto una strada diversa al nostro destino. Il gesto tecnico più bello, certamente la rovesciata di Super Mario, entrato nel finale. Potrebbe essere simbolica: domenica avremo il quarto di finale a Kiev e sarà essenziale che i due gemelli del gol ritrovato, Cassano & Balotelli, proseguano nel loro mestiere, che appunto è far male ai portieri. Una prova d’orgoglio, anche le mosse di Prandelli alla fine sono state giuste, tutte. ''Ora comincia un altro Europeo per noi'', ha detto Cassano. Potrebbe anche essere vero. 

DANZICA - Del Bosque, tecnico spagnolo, laconico nel commentare Croazia-Spagna nel dopo gara. Alla fine tira un sospiro di sollievo, mentre il suo collega croato Slaven Bilic recrimina sull'occasione mancata dai suoi ma anche su due penalty che l'arbitro Stark non ha concesso nel primo tempo dopo un duro intervento di Sergio Ramos su Mandzukic (le proteste dei croati sono apparse giustificate), e nella ripresa dopo una spinta in area di Busquets a Corluka. Tutto ciò dimostra che la Spagna, pur vincendo, ha sofferto come non mai. "Sì, è stata una partita molto dura e tesa - ammette Del Bosque -: noi non avevamo profondità, loro ripiegavano e si difendevano molto bene non concedendoci spazi". Ma nonostante la difficoltà della partita, Del Bosque non ha mai dubitato della qualificazione. Comunque ringrazia Casillas: "Su quell'azione nel finale ha compiuto una parata decisiva (su Rakitic sullo 0-0 ndr) - dice il ct - e ci ha dato la carica per andare poi noi a cercare il vantaggio. Così ci siamo tolti di dosso il peso di tutti quei discorsi sul pareggio che hanno il solo effetto di dare alla gente un'immagine negativa del calcio". L'ingresso in campo di Navas e poi anche di Fabregas e Negredo "sono serviti - spiega Del Bosque - a dare ossigeno alla squadra, in quel momento mi servivano uomini freschi". Adesso chi vorrebbe trovare nei quarti? "Non ci ho mai pensato, volevo solo qualificarmi - risponde - e non m'importa chi troveremo tra Inghilterra, Francia ed Ucraina". Jesus Navas, autore del gol decisivo ammette che "è stata una partita complicata fino alla fine, perchè sia loro che noi ci giocavamo molto. Alla fine abbiamo prevalso perchè cerchiamo sempre la vittoria, è ciò in cui crediamo fino all'ultimo momento. Il successo è maturato perchè avevamo troppa voglia dei tre punti. Spero che il bello venga adesso". 
POZNAN - Nel momento di stasi tattica della Nazionale italiana, è stato Antonio Di Natale con una azione in profondità neutralizzata dalla difesa irlandese: "Quando ho scartato il portiere ho calciato e pensavo che la palla andava in porta, è stato bravo il difensore ad andare verso la porta. Siamo stati concentrati fino alla fine, è stato un buon risultato". Di Natale esprime una preferenza per la squadra da incontrare ai quarti: "Adesso ci sono tre squadre forti, tutti dicono Francia e speriamo di incontrare la Francia. Gli attaccanti? Tutti insieme si deve cercare di dare una mano a questa Nazionale, quando il mister ha bisogno di noi dobbiamo farci trovare pronti. Ringrazio il mister perchè mi ha chiamato dopo due anni di lavoro in cui non ci sono stato. In due anni ho fatto tanti gol fino alla fine, mi dispiace che Rossi non c'è visto che ha fatto benissimo, in bocca al lupo a lui speriamo che torni presto in Nazionale" ha detto Di Natale che ha detto di essersi trovato bene in coppia con Cassano. "Mi sono trovato bene, con Antonio è facile giocare, va incontro alla palla e ti mette delle belle giocate". PIRLO: "POSSIAMO ARRIVARE FINO IN FONDO" - "Pensiamo che possiamo andare avanti, sapevamo che avevamo un girone difficile, siamo convinti di essere un grande gruppo e che possiamo arrivare fino in fondo", spiega Andrea Pirlo. Il regista è anche severo con sè stesso:  "E' stata una delle peggiori prove per me, ma l'importante è che la squadra andasse avanti e vincesse questa gara. E' stato un finale tra i più emozionanti, abbiamo fatto gol e poi abbiamo sentito del gol della Spagna, ci siamo impauriti negli ultimi minuti, poi siamo esplosi al fischio finale. Adesso iniziano le gare che contano davvero, ora viene il bello, giocheremo degli scontri diretti contro grandi squadre e ce la giocheremo fino alla fine". DE ROSSI: "SOFFERTO NEGLI ULTIMI DUE MINUTI" - "Gli ultimi due minuti sono stati molto sofferti, non capivo dal campo i gesti che venivano fatti dalla panchina, ho solo capito che sarebbe servito il terzo gol per mettere al sicuro la qualificazione. Per fortuna è andata bene, ma il patema d'animo c'è stato". Al contrario di Di Natale, De Rossi non ha preferenze per i quarti:  "Ricordo ancora quanto ho sghignazzato dopo il sorteggio della fase a gironi dei Mondiali in Sudafrica e invece poi abbiamo fatto una brutta figura, quindi sto attento a dire adesso Ucraina e poi sia Ucraina, che Francia e Inghilterra hanno grandi individualità. Forse la Francia mi sembra un po' più forte" 
POZNAN - Giovanni Trapattoni è sì il ct dell'Irlanda, ma da italiano non può che parlare degli azzurri e delle prospettive nel torneo: "Ho visto un'Italia molto buona, una squadra concreta, che è riuscita a superare il turno scrollandosi di dosso tutti i timori che c'erano". E' buono il giudizio del Trap sulla squadra di Prandelli: "Adesso può andare avanti, può fare un bell'Europeo, ha già affrontato  la Spagna e adesso vedremo con chi farà i conti ai quarti di finale. Ma  secondo me è una squadra che ha buone chance". Già fuori dall'Europeo ancora prima di affrontare gli azzurri, l'Irlanda torna a casa con zero punti in classifica, ma il ct è soddisfatto della prova dei suoi: "Avevo detto alla vigilia che avremmo dato il massimo per i nostri tifosi. L'abbiamo fatto ed è giusto così perché sono davvero straordinari. Ora penso già alle qualificazioni per i mondiali in Brasile. Io ho voglia di ricominciare perché quando non vinco dormo male e penso subito alla rivincita". Ha parlato anche il vice di Trapattoni, Marco Tardelli: "Io sono italiano e sono contento che l'Italia abbia passato il turno, ma mi dispiace per l'Irlanda: abbiamo fatto una bella gara ma abbiamo preso gol su due palle inattive, sono cose che non devono succedere e che invece questa sera sono successe". Poi Tardelli torna a parlare degli azzurri. "L'Italia ha ottime possibilità di arrivare in finale, perché ha un ottimo allenatore, ottimi giocatori, di fantasia, ha le qualità per arrivare fino in fondo". 
L'Italia ha meritato di vincere anche senza giocare bene. Il primo tempo con l'Irlanda è stato brutto, però è difficile affrontare con la giusta lucidità una partita di tale importanza. Il risultato era fondamentale, è inevitabile che i giocatori scendano in campo contratti e titubanti. Quando una partita vale il passaggio del turno o la vittoria finale - la gara di Poznan era di fatto una finale - è difficile fare di meglio. Non si è vista certo una squadra in grado di vincere il torneo, ma l'obiettivo minimo di superare il primo turno è stato raggiunto. Ed è già importante. Prandelli ha avuto tanto coraggio: ha cambiato praticamente tutto, il modulo e i giocatori, si è presentato all'appuntamento decisivo con due quasi debuttanti. E' stato coraggioso, è stato premiato e gliene va riconosciuto il merito. Sulla partita con l'Irlanda c'è poco da dire: non è stata bella. Il gol di Cassano nel primo tempo non era facile da vedere, la palla è entrata il giusto, l'uomo di porta lo ha visto subito e ha risolto così quei problemi che in Italia si vogliono risolvere con la tecnologia. E' difficile giudicare la prova dei singoli, comunque tutti hanno svolto a dovere il loro compito. Però di un giocatore voglio parlare: Balotelli è l'uomo al quale l'Italia non può rinunciare. Se la Nazionale andrà avanti nel torneo l'attaccante del City diventa fondamentale, e non perché fa tanti gol (anche se con l'Irlanda ne ha fatto uno bellissimo): fin quando rimane nel gruppo è il migliore, è quello di maggior classe e di migliore istinto. C'è un gioco divertente che tutti i tifosi azzurri possono fare: qual è il modulo più adatto per la Nazionale. Io credo che il 3-5-2 con Bonucci e Ogbonna, e De Rossi in mezzo al campo, sia l'opzione migliore. Contro l'Irlanda avrei messo Balotelli titolare e non Cassano. Con l'infortunio di Chiellini adesso si aprono anche nuove prospettive. Il dibattito è aperto: può essere molto divertente mettersi al posto di Prandelli e dire come dovrebbero giocare gli azzurri. Parliamone, giochiamo, però facciamolo prima della partita, troppo facile a posteriori, aspettando che i giochi siano ormai fatti. Ora non resta che aspettare l'avversaria: io spero che nei quarti l'Italia 'peschi' la più forte. La nostra è una squadra che ha bisogno di una grande avversaria e di grandi stimoli per esprimersi al meglio. Intanto guardiamo avanti e facciamo i complimenti a Prandelli per il coraggio che ha avuto prima dell'ultima partita e per come ha saputo gestire finora tutte le situazioni, anche le più difficili. 
