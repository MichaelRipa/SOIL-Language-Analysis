DAI mercati finanziari italiani sono arrivate venerdì tre buone notizie: i Bot a dodici mesi sono stati oggetto di ampia domanda e collocati a tassi molto più bassi rispetto a quelli registrati appena un mese fa; i Btp a tre anni hanno avuto anch'essi notevole successo e anch'essi hanno segnato un tasso inferiore di un punto rispetto a giugno. Infine la Borsa di Milano ha snobbato il declassamento dell'Italia con un aumento dell'1 per cento rispetto al giorno precedente. Dunque risparmiatori e operatori italiani e stranieri hanno ricominciato a comprare i titoli emessi dal Tesoro e non solo a breve ma anche a medio termine. Lo "spread" del Btp decennale è ancora molto elevato sul mercato secondario, ma il Tesoro ha saggiamente deciso di rallentare le emissioni a lunga scadenza in attesa che il meccanismo di intervento deciso dall'Europa entri concretamente in funzione. Ci vorranno alcuni mesi e fino ad allora le emissioni quinquennali e decennali saranno ridotte al minimo senza alcun nocumento per il finanziamento del fabbisogno. Queste le buone notizie. Ma il "downgrading" di Moody's , anche se Piazza degli Affari ha risposto con un'alzata di spalla, non è campato in aria. Non è un declassamento economico ma politico, segnala un elemento negativo per il dopo-Monti e a ragione perché quegli elementi negativi esistono e il "rieccolo" di Berlusconi è uno di quelli e va quindi analizzato con estrema attenzione. Berlusconi sa che avrà un flop elettorale, questo è già nel conto. Se dovesse arrivare al 20 per cento dei consensi sarebbe oggettivamente un successo clamoroso. Ma il suo problema non è questo. Il suo problema è di mantenere in vita un simulacro di partito e impedirne l'implosione in mille frammenti. Questo risultato l'ha già ottenuto, è bastato l'annuncio della sua ri-presentazione per bloccare la fuga dei quadri, delle clientele e dei rimbambiti del "Silvio c'è". Moderati? Ma quali! Conservatori? Non se ne vedono in giro. Liberali? Forse Ostellino, ma con lui non si va lontano. Niente di tutto ciò, ma i suoi colonnelli ex An restano in linea, Cicchitto anche, Quagliarello e Lupi pure, perfino Scajola, perfino Galan. Forse arriva Storace. Certamente Micciché. E Daniela. Daniela è la vera vincitrice. I Santanché-boys non valgono più dell'1 per cento, ma è il "folk" che conta. Il partito non c'era, non c'è mai stato e continua a non esserci, ma le clientele sì, quelle ci sono sempre state e adesso serrano i ranghi. Certo, ci vuole una legge elettorale che assecondi. E poi quel pizzico di bravura nell'ingannare i gonzi, specie quelli di mezza età. Sono tanti in questo Paese e per lui sono l'ideale. Allora forza con l'aquilone tricolore, forza coi discorsi del predellino. E se ci fosse un pazzoide che gli tirasse un sasso in faccia come avvenne a Piazza del Duomo qualche anno fa, beh quello sarebbe l'ideale. Il partito non c'è mai stato, ma volete che non ci sia un 15 per cento di allocchi che poi, su un 60 per cento di votanti sarebbe più o meno il 7 per cento della platea elettorale? Questo è l'obiettivo. Ma ci vuole una legge elettorale come si deve e questo è lo strumento necessario. * * * Niente più bipolarismo, niente più sistema maggioritario. Per raggiungere l'obiettivo ci vuole un sistema proporzionale, su questo non si discute. Chi altri vuole quel sistema? Certamente la Lega. Certamente Casini. Dunque la maggioranza c'è. Soglia di sbarramento alta ma ragionevole (serve a scoraggiare le possibili liste del para-centro, diciamo alla Montezemolo). Un premio al primo partito, ma molto ridotto, diciamo il 10 per cento. Preferenze o collegi, oppure un mix tra liste con preferenze e collegi. Un sistema proporzionale di questo tipo va a pennello per la Lega e per Berlusconi. Anche per Casini che in quel caso sarebbe molto più forte nella possibile alleanza post-elettorale con il centrosinistra. Se prevalesse un sistema maggioritario l'alleanza Casini-Bersani dovrebbe essere pre-elettorale; col proporzionale si fa dopo e ci si fa tirare per la calzetta. La differenza è evidente. Diciamo: il partito dell'Aquilone al 15-18 per cento, l'Udc all'8-10, il Pd (con Vendola in pancia) al 25-30 e al 35 col premio. Non c'è maggioranza se non tutti e tre insieme. E tutti e tre al governo. E Monti che li presiede. Questo è il progetto, pacatamente ma fermamente sponsorizzato da Giuliano Ferrara. Non malvisto dai montiani del Pd. Per il Berlusca un terno al lotto. Per Casini anche. Per la spazzatura mediatica anche: campane a festa per il "Giornale", campane a festa per "Libero" e campane con doppia festa per il "Fatto" che potrebbe di nuovo sparare col suo fucile a due canne non solo contro la casta di centrosinistra ma anche contro quella berlusconiana che sembrava scomparsa. Un governo lobbistico presieduto da un anti-lobbista. Grillo all'opposizione ma un po' spompato (lo è già). Maroni pronto a rientrare in gioco ma a ranghi ridotti. Non è un cibo digeribile. Allora la domanda è questa: c'è un'alternativa? * * * Prima di ragionare sulla possibile alternativa debbo però formulare due osservazioni, pertinenti e non marginali. Ernesto Galli della Loggia ha descritto sul "Corriere della Sera" che cos'è in realtà la classe dirigente italiana e che cosa sono nella loro maggioranza gli italiani: un Paese che da trent'anni si è auto-paralizzato dandosi una struttura corporativa, clientelare, mafiosa in tutti i sensi. Insomma una casta nazionale, mondo dei "media" compreso e senza eccezioni. Consento in gran parte con la diagnosi di della Loggia, ma non su quest'ultimo punto. L'informazione castale ha avuto le sue eccezioni, caro Ernesto, e tu lo sai bene. L'eccezione principale è stata "Repubblica" fin da quando esiste, cioè dal 1976. E prima di Repubblica l'eccezione era stata "L'Espresso". Nei pochi anni della sua direzione l'eccezione fu anche il "Corriere" diretto da Piero Ottone. La seconda osservazione riguarda invece la "scivolata" di Mario Monti sul tema della concertazione, che sarebbe stata "dannosa per l'Italia perché ha determinato la formazione d'un sistema assistenziale che favorisce i privilegi di pochi a scapito della libera partecipazione di molti e specialmente dei giovani. E perché ha reso possibile la creazione d'un debito pubblico enorme che è la causa delle nostre attuali difficoltà". Questa "scivolata" - come già è stato scritto nei giorni scorsi sul nostro giornale - è storicamente sbagliata. La concertazione fu introdotta da Giuliano Amato e soprattutto da Carlo Azeglio Ciampi nel 1992-93 e rese possibile il superamento della crisi in quegli anni e l'ingresso in Europa durante il ministero Prodi-Ciampi. Ma prima di allora, dieci anni prima d'allora, senza bisogno di concertare, il sindacalismo operaio - come allora lo si chiamava - aveva imboccato da solo la via dell'austerità per realizzare la piena occupazione. Luciano Lama fu il vessillifero di quella politica e la proseguì fin tanto che rimase al suo posto, fiancheggiato da analoga posizione di Giorgio Amendola e poi anche di Enrico Berlinguer. La differenza di ora rispetto all'allora sta nel fatto che la classe operaia non somiglia più in nulla a quella di Lama e di Amendola. Non è più un blocco sociale portatore di valori e interessi generali, ma un coacervo di contratti, di precariato, di immobilismo parcellizzato. Uno sfrizzolio innumerevole. Dalla spigola al sale - direbbe uno chef - al fritto misto. In questa situazione Camusso e Bonanni cercano di tutelare il fritto misto. Che cos'altro potrebbero fare? Perciò, caro presidente Monti, lei condanna un fenomeno che non c'è più e che, quando ci fu, risultò positivo e non vincolante perché - come Ciampi può testimoniare meglio d'ogni altro - a monte e a valle della concertazione restava sempre e comunque la decisione del governo e del Parlamento. Quanto al debito pubblico, fu creato dalla partitocrazia dell'epoca come tante altre magagne che abbiamo ancora sulle spalle. * * * L'alternativa è la sinistra e il centro che debbono crearla e debbono farla, pena l'irrilevanza in cui stanno precipitando. Anzi: in cui sono già precipitati. Ho letto nei giorni scorsi due articoli scritti da persone con biografie politiche diverse ma tutte e due marcatamente di sinistra: Alfredo Reichlin sull'"Unità" e Alberto Asor Rosa sul "Manifesto". Tutti e due gli autori arrivano a conclusioni analoghe: la sinistra deve scoprire nuovi orizzonti e ad essi improntare la sua azione. Non esiste più la sinistra autarchica operante nei singoli Stati nazionali. Esiste già un'economia globale; esisterà - se vuole sopravvivere - un'Europa-Stato. In queste nuove condizioni la sinistra non può che esser riformista. Radicalmente riformista. Deve coniugare i valori della libertà con quelli dell'eguaglianza. Deve togliere le bende che l'hanno da tempo mummificata. Deve disciplinare la concorrenza con le regole. Deve smantellare i privilegi, le mafie, le clientele, a cominciare dalle proprie. E il centro deve fare altrettanto. Non è più tempo di radunare i moderati. Bisogna radunare i liberali, quelli veri e non quelli fasulli. Quelli che non vogliono i privilegi, le rendite, i monopoli, che detestano la demagogia e la legge del più forte. A quel punto si accorgeranno - il centro e la sinistra - che non solo il loro obiettivo, ma la loro stessa natura è identica. Questa è l'alternativa. A me ricorda lo slogan "giustizia e libertà"; ad altri potrà legittimamente ricordare Giuseppe Di Vittorio, Lama e Amendola, Antonio Labriola e Gramsci, ad altri ancora Giustino Fortunato e Danilo Dolci, ed anche Luigi Einaudi delle "Lezioni di politica sociale". Andate a rileggerli quei testi, voi Bersani, voi Casini, voi Vendola, voi Pisapia, voi Tabacci. Giorgio Napolitano li conosce bene, lui è sempre stato un uomo di sinistra anche se da Capo dello Stato ha appeso quella vocazione all'attaccapanni prima di varcare la soglia del Quirinale. Un uomo di sinistra, di quella sinistra. Non c'è un'altra strada. Quella è la sola vincente e l'obiettivo è di rifondare l'anima dei democratici e chiamare a raccolta gli spiriti liberi e forti del Paese. Forse è la maggioranza degli italiani, ma se non lo fosse pazienza, si lavorerà per il futuro. Nell'uno come nell'altro caso sarà comunque una vittoria. Berlusconi - ovviamente - con queste prospettive non ha niente a che fare. Lui rappresenta l'Italia di Santanché che certo non è la nostra. Leggi i commenti I commenti dei lettori In caricamento.. 
Trentasette anni e non sentirli. Leonard Bundu sembra, incontro dopo incontro, sempre più convinto dei propri mezzi e si conferma degno campione d'Europa dei pesi welter. Non ha avuto storia il quarto derby italiano consecutivo per la corona continentale. Opposto a Stefano Castellucci, Bundu ha subito un taglio all'arcata sopraccigliare per una testata involontaria dell'avversario nel corso del quinto round. Su parere del medico, il puntuale arbitro Massimo Barrovecchio (solo Italia sul ring) ha decretato l'interruzione dell'incontro. Si è quindi andati alla lettura dei cartellini, che hanno rispecchiato fedelmente quello che fino ad allora si era visto: i tre giudici hanno visto tutti un 50-44 per il campione, tradotto significa una superiorità schiacciante. Non c'è stata di fatto storia. L'italiano originario della Sierra Leone doveva temere due cose dell'avversario: un'allungo nettamente maggiore frutto di una statura ben diversa, una certa pesantezza dei colpi. Castellucci non ha potuto far vedere nè l'uno nè l'altro. Bundu già dal primo gong ha messo in pratica una boxe scintillante, fatta di velocità e tecnica. Colpi corti che hanno spesso raggiunto il bersaglio, con tanto di conteggio inflitto alla sfidante, che nel secondo round ha toccato il tappeto dopo aver subito una combinazione veloce e precisa. Tornando alla storia dei derby continentali, Bundu prima di incontrare Castellucci aveva battuto Petrucci, nella rivincita di un match finito con un pari molto generoso per il romano, e l'acerbo Moscatiello. Per lui ora la strada si fa più dura. Ad attenderlo c'è lo sloveno Jan Zaveck, ex campione mondiale ed europeo. Avversario di ben altra caratura rispetto a quelli incotnrati finora, ma anche grimandello per dare ottenere una chance mondiale che a questo punto sarebbe meritata. Leggi i commenti I commenti dei lettori In caricamento.. 
DAMASCO - La missione di osservatori dell'Onu che oggi ha visitato il villaggio di Tremseh, teatro nei giorni scorsi di un massacro dal bilancio ancora incerto , ha dichiarato che l'attacco "sembra aver preso di mira gruppi e abitazioni specifiche, in maggioranza di disertori e di militanti". Nell'attaco delle forze siriane contro il villagio di Tremsa giovedi, che ha causto oltre 150 vittime, "sono state impiegate diverse armi, inclusa l'artiglieria, mortai ed armi leggere" e "gli obiettivi sembrano essere stati un gruppo specifico di case, principalmente di disertori dell'esercito e di attivisti", anti Assad, ha detto il portavoce della missione Sausan Ghosehh. Gli osservatori, ha proseguito il portavoce, hanno trovato, "pozze di sangue e schizzi di sangue in stanze di diverse case, oltre a fori di proiettile". "La squadra delle Nazioni Unite ha potuto vedere una scuola bruciata e delle case danneggiate, con tracce di incendi in cinque di esse". Gli ispettori hanno rilevato che "sono state impiegate numerosi tipi di arma, fra cui artiglieria, mortai e armi leggere". Secondo quanto aveva raccontato l'organizzazione d'opposizione Osservatorio siriano dei diritti umani, gran parte dei morti del massacro di Tremseh sono vittime di "esecuzioni sommarie", mentre altre persone, fra cui anche dei bambini, sono state assassinate mentre cercavano di fuggire. "La squadra dell'Onu prevede di ritornare domani a Tremseh per continuare la sua missione di verifica", si legge infine nel comunicato. Anche secondo i dati raccolti dal New York Times, quella di Tremseh più che una strage di civili è stata una carneficina di ribelli: uno scontro impari tra truppe siriane più numerose e ben armate e forze dell'opposizione in numero inferiore e dotate solo di armi leggere. Il Nyt cita a suo supporto una serie di video e le liste parziali delle vittime da cui emerge che i morti sarebbero - tranne pochissime eccezioni, tra cui un bimbo di 6 anni - tutti uomini tra i 19 e i 36 anni, età normale tra i combattenti. L'Osservatorio Siriano per i Diritti Umani, una delle sigle più note che opera da Londra, prudentemente ha sostenuto dall'inizio di avere un elenco di 103 vittime, il 90% dei quali di giovani uomini ma senza alcuna donna. Il quotidiano americano sottolinea l'apparente discrepanza tra il precedente massacro attribuito alle forze di Bashar el Assad ad Houla (25 maggio) in cui venne accertata, a differenza di Tremsa, l'alto numero di donne e bambini tra le 108 vittime. Gli oppositori denunciano anche oggi però attacchi in tutto il Paese con un bilancio provvisorio di almeno 88 morti. Del totale, scrive l'Osservatorio, 43 sono civili, 17 ribelli e 28 soldati. Citando testimoni, scrive che "carri trasporto truppe con centinaia di soldati hanno preso d'assalto Khirbet Ghazaleh", in provincia di Deraa, dopo aver attaccato il villaggio con elicotteri da combattimento. 
Trecentomila persone hanno deciso di partecipare al Festino di Santa Rosalia. Alle 21,30 puntuale dalla Cattedrale è partita la sfilata per accompagnare il carro della Santuzza, fino al mare per i giochi di fuoco accompagnati dalla musica dal vivo dell'orchestra del Conservatorio. Dopo dieci anni Leoluca Orlando è tornato così sul carro più importante della città. Tra la folla tantissimi stranieri. A partire dalle 19,30 il centro è diventato una grande isola pedonale. Niente macchine dal Teatro Massimo alla stazione, spazio solo ai pedoni pure sul lungomare, da piazza Tredici Vittime all'inizio di via Messina Marine. Chiuse via Maqueda, via Roma, via Lincoln. "Non abbiamo dati precisi  -  dice il comandante della polizia municipale Vincenzo Messina  -  ma stimiamo un aumento di presenza di almeno il 30 per cento rispetto agli anni precedenti. I vigili per strada hanno raccolto grande fermento e attesa". A richiamare la folla, secondo la polizia municipale, anche la novità di quest'anno: i concerti al prato del Foro Italico. Ieri il Comune ha annunciato di aver rimosso per ragioni di sicurezza i birilli danneggiato di Italo Rota che circondavano lo spazio verde. A vigilare sulla sicurezza degli spettatori anche le altre forze dell'ordine e i volontari. Per i vigili un lavoro complesso: almeno duecento i mezzi degli addetti ai lavori autorizzati a entrare nell'area vietata. Il corteo è multietnico, coloratissimo. Un palcoscenico mobile sul Cassaro ha accolto un'orchestra, gli Ottoni animati, e preceduto il carro della Santa. La sfilata è stata caratterizzata dai rappresentanti in costume delle maggiori comunità, tamil in testa, con un grande elefante in polistirolo. Tappe a piazza Bologni, per il primo momento del "Fest mob" con un centinaio di giovani danzatori impegnati in una coreografia semplice, ideata da Giovanna Velardi e diffusa nei giorni scorsi sul web, per consentire a tutti di eseguire "i passi" della festa. Ai Quattro Canti un video interattivo di immagini 3D con le facciate del monumento, in video Franco Scaldati ha raccontato un piccolo miracolo, prima del tradizionale grido del sindaco sul carro: Viva Palermo e Santa Rosalia, sotto una cascata di petali. Al taglio di via Roma il "Fest mob" e poi ultima tappa a Porta Felice, con 30 attori in scena con un particolare saluto alla Santa. Alla mezzanotte i "botti" e il concerto con un ensemble del conservatorio, su musiche da film arrangiate da Giuseppe Vasapolli. 
PALERMO -  Prosegue il fantastico 2012 di Sara Errani. La tennista azzurra, finalista del Roland Garros, si è infatti qualificata per l'ultimo atto del XXV Italiacom Open, torneo Wta da 220 mila dollari giunto alle battute conclusive sui campi del Country Club di Palermo, quinta finale stagionale per la giocatrice di Massa Lombarda. BEGU SCONFITTA, ERRANI TERZA FINALE A PALERMO - La romagnola, attuale numero nove del ranking mondiale e prima testa di serie del torneo siciliano (da lei già vinto nel 2008, mentre un anno più tardi perse in finale), ha confermato di essere davvero in un brillante momento, sia fisico che mentale, non concedendo scampo alla romena, Irina Camelia Begu, n. 73 della classifica mondiale: 6-4 6-1 il punteggio, in 1 ora e 16 minuti, per Sarita che si era aggiudicata anche l'unico precedente testa a testa, quest'anno a Barcellona, in due set piuttosto combattuti. INIZIO IN SALITA PER LA ROMAGNOLA - A dire il vero Sarita ha dovuto soffrire molto nel primo set, giocato quasi tutto in difesa sotto i colpi dell'avversaria, molto aggressiva fin dall'inizio. L'azzurra ha infatti dovuto rimontare uno svantaggio iniziale di 2-0, prima di rimettere il parziale in parità. Il set se l'è portato a casa con una zampata vincente sul 5-4, servizio Begu, quando ha strappato il break decisivo con un'ottima contro-smorzata, dopo uno scambio in cui si era superata in difesa. Poi nel secondo ha preso subito il largo, dominando la scena. SARITA CERCA UN POKER DA RECORD - Ostacolo da superare per l'Errani (la finale è alle 19.30) per centrare un poker di titoli quest'anno (e sarebbe un record per il tennis tricolore) è ora la ceca Barbora Zahlavova Strycova, ottava testa di sere, che dopo aver estromesso in tre set la tedesca Julia Goerges, terza favorita, si è ripetuta ai danni della 18enne britannica Laura Robson, colei che aveva imposto l'alt all'altra azzurra Roberta Vinci al secondo turno e poi aveva eliminato anche la spagnola Carla Suarez Navarro, guadagnando la prima semifinale Wta in carriera: la tennista ceca si è imposta in rimonta per 2-6 7-5 6-2. ATP STOCCARDA: TIPSAREVIC-MONACO PER IL TITOLO -  Nessuna sorpresa nel torneo Atp di Stoccarda, uno dei tre appuntamenti su terra in programma questa settimana per il circuito maschile (calendario compresso per via delle Olimpiadi) visto che a contendersi il successo saranno i due protagonisti più attesi. Il serbo Janko Tipsarevic, n.8 del mondo e prima testa di serie, ha superato il brasiliano Thomaz Bellucci (n.64 Atp) per 6-4 2-6 6-4, mentre a sua volta l'argentino Juan Monaco, 14° nel ranking e seconda testa di serie in Germania, ha piegato 6-3 3-6 7-5 lo spagnolo Guillermo Garcia-Lopez (n.87 Atp) dopo 2 ore e 40'. A BASTAAD DERBY SPAGNOLO FERRER-ALMAGRO -  Principali favoriti regolarmente in finale anche allo "Skistar Swedish Open", torneo Atp 250 da 410.175 euro di montepremi sui campi in terra rossa di Bastaad, in Svezia. David Ferrer, numero 5 del mondo e prima testa di serie, ha prevalso sul bulgaro Grigor Dimitrov per 6-3 7-5, imitato dal connazionale Nicolas Almagro, che nel rispetto del pronostico ha regolato il ceco Jan Hajek per 6-4 6-3. UMAGO: CIRIC-GRANOLLERS IN FINALE -  Meno scontato del previsto sarà invece il match clou della 23/a edizione dei Croatia Open, torneo Atp in svolgimento ad Umago (terra, 450.000 dollari di montepremi). Nella prima semifinale lo spagnolo Marcel Granollers, numero 4 del tabellone, ha estromesso il connazionale Fernando Verdasco, testa di serie numero 1, prevalendo per 6-2 6-7 6-1 dopo 2 ore e 52 minuti. Nella sfida conclusiva troverà il croato Marin Cilic, seconda forza del torneo, che per la gioia degli appassionati locali ha sconfitto 7-5 6-2 l'ucraino Alexandr Dolgopolov, n.3 del seeding e campione uscente. Leggi i commenti I commenti dei lettori In caricamento.. 
