La croce è arrivata dal cielo. Appesa a un elicottero del servizio antincendio della Regione Campania che ha sorvolato, prima la valle del Mingardo, e poi il borgo disabitato di San Severino di Centola. Realizzata in bronzo, dagli artisti Andrea Celano e Rocco Cardinali della fonderia "Arte 2000" di Nola, è stata collocata in un terrazzo del villaggio medievale di San Severino. Alla cerimonia hanno partecipato centinaia di cittadini, autorità civili e religiose. "Si tratta di una vera e propria opera d'arte realizzata grazie ad un contributo dello Stato ricevuto per interessamento del parlamentare, originario di San Severino, Lino Duilio  -  spiega il vicesindaco Silverio D'Angelo, che ha partecipato personalmente ai lavori di posizionamento della croce - Tutto nasce dall'idea di avere un simbolo religioso su questo luogo particolarmente caro alla nostra comunità". Il parroco don Mario Gagliotta ha benedetto la croce, del valore di circa 70 mila euro, tra gli applausi dei fedeli. "E' un giorno di festa per il nostro Comune  -  ha aggiunto il sindaco di Centola Carmelo Stanziola, giunto sul borgo di San Severino in elicottero  -   invito i turisti a vedere quest'opera d'arte e a visitare il borgo medievale che rappresenta una tappa obbligatoria per chi vuole rilassarsi e godere di panorami mozzafiato tra chiese e castelli usurati dal tempo". La croce sarà visibile dalla valle del Mingardo e dalla Statale 18, anche di notte, grazie ad un sistema di illuminazione all'avanguardia. 
LONDRA - Davanti a ottantamila spettatori, che hanno riempito Wembley, fischiato sonoramente il presidente della Fifa Blatter durante la cerimonia della premiazione e stabilito il record di presenze per una finale di calcio femminile alle Olimpiadi (il primato precedente, del '96, era di 76  mila), gli Usa hanno vinto la quarta edizione su cinque del torneo a cinque cerchi: una vera egemonia, da quando, nel 1996, anche le donne hanno ottenuto il diritto a contendersi la medaglia d'oro. L'eccezione al loro strapotere, nel 2000, fu la Norvegia, che le sconfisse in finale. Stavolta ci ha provato il Giappone, campione del mondo in carica proprio per avere battuto gli Usa lo scorso anno, e il duello, equilibrato e divertente, è rimasto in bilico fino all'ultimo. La vittoria è stata costruita dalla squadra allenata dalla svedese Pia Sundhage su un avvio folgorante, nel quale ha sfruttato la superiorità fisica sulle giapponesi, costrette a limitarsi per lo più al contropiede. Riuscendo a tagliare fuori dal gioco proprio per queste difficoltà tattiche la più illustre tra le calciatrici in campo, il Pallone d'Oro Homare Sawa, gli Usa hanno colpito al primo vero affondo, all'8': cross di sinistro in giravolta dal fondo di Alex Morgan, accompagnata alle Olimpiadi da una fama anche extrasportiva, per avere posato in body painting per Sports Illustrated, e girata ravvicinata al volo di sinistro della Lloyd. La star del calcio americano di questi Giochi, la trentaduenne Abby Wamback, che voleva strappare il titolo di capocannoniere alla canadese Sinclair (6 gol), si è fermata a 5, ma è ugualmente tra le candidate a succedere proprio alla Sawa come Pallone d'Oro: sarà verosimilmente un affare di famiglia tra le americane, con il portiere Hope Solo in prima fila. Il Giappone, però, ha reagito bene allo svantaggio ed è stata appunto la numero 10, con la prima giocata di classe, ad offrire alla Kawasumi l'assist per il diagonale del pareggio: ha salvato sulla linea la Rampone e sul successivo rimpallo è stata la Solo, salita a sua volta alla ribalta per le recenti dichiarazioni sul sesso libero nel Villaggio Olimpico, a meritare attenzione per le sue parate: ha infatti respinto il sinistro da un passo della Ohno e subito dopo, su colpo di testa della Ogimi, è volata ancora a custodire l'1-0. Il Giappone, però, avrebbe legittimamente potuto segnare su rigore, se l'arbitro, la tedesca Steinhaus, avesse concesso un netto rigore per un fallo di mano in area: in semifinale il Canada si era già lamentato per il presunto arbitraggio a favore degli Usa e la Fifa aveva aperto  -  e subito chiuso  -  un'inchiesta per le dure proteste delle giocatrici canadesi. Le giapponesi hanno continuato ad attaccare, nonostante il palo colpito fortuitamente dalle avversarie, per un avventato colpo di testa all'indietro della Ivashimizu. La nuova reazione le ha portate ancora molto vicine al pari, prima con la traversa della Ogimi con un piatto da centro area su azione manovrata e poi con un elegante destro a girare della Ohno, finito appena a lato. Anche nella ripresa, tuttavia, la partenza delle avversarie è stata fatale alla squadra di Sasaki. Un'avanzata centrale della Lloyd, con un tagliente destro angolato da fuori area, ha fruttato il 2-0 al 9'. Un'incursione della Sawa ha comunque fruttato il gol in mischia della Ogimi al 18' e ha messo apprensione agli Usa per il resto del tempo. Nel finale c'è voluta un'altra grande parata della Solo, su un contropiede dell'attaccante tascabile Ivabuchi, da poco entrata, per conservare la vittoria, festeggiata a lungo sul campo dalle calciatrici in maglia blu, che dopo il fischio finale erano corse ad abbracciare proprio la Solo, chiarendo definitivamente chi sia stata l'artefice della vittoria. Poi la premiazione, con la contestazione al presidente della Fifa Blatter. Nel pomeriggio il Canada, ancora furioso per il fresco ricordo della partita con gli Usa, aveva conquistato la medaglia di bronzo, battendo la Francia per 1-0 nella poco consolatoria finale di consolazione. 
Finalmente una medaglia dall'atletica italiana. Fabrizio Donato, campione d'Europa in carica e primatista italiano, ha conquistato la medaglia di bronzo nel salto triplo. L'azzurro è salito sul podio olimpico grazie alla misura di 17,48 ottenuta al quarto tentativo, chiudendo dietro agli statunitensi Christian Taylor, oro in 17,81, e Will Claye, argento in 17,62. LE FOTO "Una gara dura" secondo Donato che aveva vissuto una difficile vigilia a causa di un malessere al tendine d'Achille. L'azzurro ha spiegato di aver preso un antidolorifico prima della competizione per sopportare meglio le gare e che deve delle scuse al suo allenatore: "Non mi sentivo in condizione, mi dispiace aver fatto dei salti poco puliti, ma se con dei salti sporchi arrivo a vincere il bronzo alle Olimpiadi, va bene così. Devo anche delle scuse al mio allenatore al quale ho urlato durante le prove, ero scoraggiato". Donato ammette di non rendersi ancora conto di aver vinto, e che continuerà ad allenarsi per coltivare altri sogni, sempre divertendosi: "Sono contento per questa medaglia ottenuta con il lavoro, con dedizione, con amore. Perché non posso definirla sofferenza, io mi diverto. Ho sempre pensato che il salto triplo è un gioco e tale deve rimanere. Se riesce bene, se non va, bene lo stesso". Ai piedi del podio l'altro azzurro Daniele Greco, quarto con 17,34. Per l'Italia dell'atletica quella conquistata da Donato è la prima medaglia in questa edizione dei Giochi ed arriva dopo lo choc per l'esclusione di Alex Schwazer, oro alle Olimpiadi di Pechino nella 50 km, risultato positivo all'Epo.  Prima di oggi l'Italia aveva conquistato una sola medaglia olimpica nel triplo con Giuseppe Gentile, bronzo a Città del Messico nel 1968. 
MILANO  - Sapessi com'è strano, giocare d'agosto in Europa, a Milano... Arriva l'Hajduk e San Siro si riempie: 44mila spettatori. Dicono che almeno il 30% degli italiani per via della crisi non sia partito per le vacanze. Molti tifosi della Beneamata hanno scelto l'austerity, quindi sono in perfetta sintonia con la società. A parte le interpretazioni puritane, c'è molta curiosità per vedere l'Inter low cost allestita dal club. Lavori in corso, certo, a cominciare con la tattica. A Spalato è finita 0 a 3, sta a vedere che si fa goleada... Balle. Come dice l'inno: pazza Inter, no? Contro i non trascendentali spalatini  -  che pure sono più avanti nella preparazione (già alla terza di campionato)  -  l'Inter soffre in avvio quando gioca a tre a centrocampo e a tre davanti (Snejider fa il trequartista, ma non torna mai, Coutinho non aiuta il reparto centrale). M'Baye è, di fatto, a mal partito contro due avversari alla volta, tant'è che sale di quota quando l'Inter, subìto il primo gol (rigore, fallo sbadato di Samuel), si mette a 4 a centrocampo. Ne trae giovamento Coutinho, troppo alla ricerca delle giocate difficili, bene quando fa le cose semplici, e Sneijder che cresce di intesa con Guarin e offre a Milito e a Coutinho due palle gol  rifiutate dai destinatari. Il migliore dopo 45 minuti? Naturalmente Javier Zanetti, alla 799ma presenza con la maglia dell'Inter, praticamente imprendibile quando mette il turbo sulla fascia destra. Dei croati piace l'intraprendenza a centrocampo del diciottenne Radosevic; l'eleganza della punta, il giovane Vukusic, quello che spiazza Handanovic dagli undici metri e offre un delizioso assist gol ai ruvidi piedi di Milic; e poi Vrsajevic che davanti a M'Baye (18enne senegalese) fa quello che vuole. Stramaccioni se ne accorge e nella ripresa entra al posto dell'imberbe terzino senegalese il più esperto Nagatomo. L'Inter però ha poca benzina, è lentissima, questo consente all'Hajduk  -  più avanti  -  di fare quello che vuole con irrisoria facilità, grazie a due cursori come Vrsajevic e Jozinovic, a un gioco elementare che però diventa facile grazie a esecuzioni perfette; e grazie a due punte volitive. Handanovic si erge a protagonista e toglie al guizzante Vukusevic la palla del due a zero. Appuntamento solo rinviato, poiché Vukovic controlla in area un pallone servitogli da Jozinovic, se lo alza e con una splendida girata di sinistro indovina l'incrocio. Zero a due. L'Hajduk si rifà la reputazione. E almeno questo  -  rispetto agli anni d'oro  -  è rimasto. Sempre stata squadra da trasferta in Europa: fortissima fuori, capace di fare clamorosi patatrac in casa. Se qualcuno però ha visto, qualche nome di promesse croate (vedi il diciottenne Radosevic) se lo sarà segnato. O no? Inter indietro, Stramaccioni non fa drammi. "Siamo al 9 agosto non eravamo mostri prima e non siamo brocchi oggi. E' un percorso, quello che stiamo facendo. La palle gol che abbiamo concesso nascono da nostri errori. Ci sta anche questo". Insomma, aspettiamo. Però, francamente, la torcida qualcosina in più dal mercato se lo aspetta. INTER: Handanovic 7  -  Jonathan 6, Ranocchia 6, Samuel 5,5, M'Baye 5 (dal 54' Nagatomo 6)  -  Zanetti 7, Cambiasso 6, Guarin 5,5  -  Coutinho 5,5 (dal 63' Longo 5,5), Sneijder  5 (dall'83' Silvestre sv.)  -  Milito 5. All. Stramaccioni. HAJDUK: Blazevic 6  -  Jozinovic 6,5, Maloca sv. (dal 9' Jonijc 6), Milic 5,5, Milovic 5,5  -  Vrsajevic 6,5, Oremus 6,5, Radosevic 6,5, Andrijasevic 6  -  Vukovic 7 (83' Caktas sv.), Vukusic 6,5. All. Krsticevic. ARBITRO Turpin (Fra) 6,5. RETI : 22' Vukusic (rigore); 58' Vukovic. NOTE : scontri tra tifosi croati e forze dela Polizia, due feriti, prima del fischio d'avvio. Ammoniti: Samuel, Vsajevic e Radosevic. Recupero: 2' e 3'. Spettatori 44mila circa. Leggi i commenti I commenti dei lettori 


