LONDRA - Il crollo dell'australiano Adam Scott, in testa con quattro colpi di vantaggio a 4 buche dalle fine, e un ultimo giro da dimenticare di Tiger Woods, regalano di fatto al 41enne sudafricano Ernie Els la 138/a edizione del British Open 2012, uno dei quattro major del circuito golfistico mondiale. Els, che aveva già vinto l'Open Championship nel 2002 (due i successi nello Us Open), trionfa con un birdie all'ultima buca che gli permette di completare il sorpasso su Adam Scott, evitando anche il play-off di spareggio, e di chiudere il torneo a -7 sotto il par. Quattro bogey nelle ultime quattro buche (e un complessivo +5 all'ultimo giro) condannano, infatti, Adam Scott ad un'atroce sconfitta (2/o a -6 sotto il par): poteva essere il suo primo Major e invece, dopo nove vincitori inediti consecutivi nei grandi tornei, stavolta a esultare è un veterano. I primi inseguitori di Scott, che partiva nell'ultimo giro con quattro colpi di vantaggio su McDowell (5/o alla fine) a Snedeker (3/o), non hanno fatto molto meglio, chiudendo l'ultimo giro rispettivamente a +5 e a +4. E lo stesso Tiger Woods (+3 nelle ultime 18 buche) ha deluso con 4 bogey e addirittura un triplo bogey che hanno reso impossibile la sua rimonta, rendendo vani i 4 birdie realizzati. Un buon terzo posto (a -3), comunque, quello dell'americano che sembra vicino ai suoi livelli abituali, ma che non riesce ancora ad interrompere il digiuno di vittorie negli Slam: l'ultimo successo nel 2008 agli Us Open. Solo 39/o Francesco Molinari che ha chiuso con cinque colpi sopra il par. Leggi i commenti I commenti dei lettori In caricamento.. 
Margherita è nata oggi pomeriggio alle 18.50 ed è la prima bambina a venire alla luce nel nuovo padiglione della maternità di Careggi. Poche ore prima, alle 13.02, Leonardo è stato l'ultimo bambino assistito dalle ostetriche nelle vecchia ostetricia dell'ospedale, che si trova a pochi metri dalla nuova struttura e finalmente è stata dismessa. Per il policlinico è stato un giorno molto importante, perchè ha segnato il rinnovamento atteso da anni della struttura dedicata al parto. In molti hanno notato che la prima nata si chiama come la struttura per il parto naturale che è collegata con due corridoi ai nuovi ambienti, per assicurare il massimo dell'assistenza in caso di emergenza anche alle donne che decidono di partorire senza il medico. Il Polo materno infantile è stato inaugurato lo scorso 30 maggio ma oggi è stato il giorno cardine del trasferimento. Domani toccherà anche alla neonatologia. Il 26 e 27 luglio è previsto invece lo spostamento dei reparti di ginecologia. Dall'ospedale hanno chiesto aiuto a tutte le strutture fiorentine per supportare Careggi nel momento di passaggio. "Abbiamo bisogno di una mano fino alla completa attivazione del nuovo Polo Materno Infantile prevista entro luglio", ha spiegato il direttore sanitario Valerio Del Ministro. Sempre oggi alle 18 è stato attivato anche l'ingresso del nuovo pronto soccorso (accettazione ostetrico ginecologica) del Polo materno infantile per ambulanze e utenti. Si entra da via Lungo il Rio Freddo.  "La Direzione di Careggi - prosegue Del Ministro - ringrazia le associazioni di volontariato che, coordinate dal Centro servizi volontariato della Toscana, ci aiutano con il trasloco". 
BAGDAD - Giorno di sangue in Iraq come non succedeva da tempo. L'esplosione di una serie di autobomba e ordigni in due città a sud di Baghdad e a Najaf hanno ucciso almeno 20 persone e ne hanno ferito 80. Lo riferiscono fonti della polizia. Tre autobomba hanno ucciso 11 persone e ferito 38 a Mahmudiya, 30 km asud della capitale. A Madaen, 30 km a sud-est diBaghdad, l'esplosione di due ordigni ha ucciso 5 residenti e ne ha ferito 14 in un mercato moto affollato. Un'autobomba, infine a Najaf, 160 km a sud della capitale, ne ha ucciso 4 e ferito 28. 
ROMA  - Pioggia di reti, come ormai tradizione del resto, in questa domenica in cui erano in programma tante amichevoli per i club di serie impegnati nella preparazione alla prossima stagione. UDINESE: 8 RETI A RAPPR. FRIULI, POKER MURIEL - Otto reti nella seconda amichevole stagionale dell'Udinese di Francesco Guidolin che ad Imponzo ha chiuso la prima settimana di ritiro in Carnia. Mattatore dell'incontro è stato, come contro l'Arta/Cedarchis, il colombiano Muriel autore di quattro reti, di cui una su rigore, che si sommano ai sigilli di Fabbrini, Pasquale, Badu e Pereyra. Pinzi e compagni torneranno ad allenarsi domani pomeriggio sul rettangolo di Imponzo. La terza amichevole stagionale, con il Portogruaro, è in programma mercoledì alle ore 18.15 a Villa Santina, mentre sabato l'Udinese volerà alla volta di Bergamo per sfidare l'Atalanta nel "Torneo Bortolotti". FIORENTINA: 11 GOL RETI AL VIGONOVO - La Fiorentina ha vinto 11-0 sul Vigonovo la seconda amichevole stagionale. Nella gara, disputata a Moena (Nastasic ha giocato con la fascia da capitano), cinque reti sono state siglate da El Hamdaoui e due gol portano la firma di Ljajic. In rete, poi, anche Seferovic, Roncaglia, Zohore e Romulo. PALERMO TENNISTICO, DOPPIETTE MICCOLI E VAZQUEZ - Segnali positivi per l'allenatore del Palermo Giuseppe Sannino alla fine del test vinto contro la selezione Venosta per 6-0. Nel primo tempo a garantire spettacolo ci pensa capitan Miccoli: al 5' il numero 10 rosanero mette a segno la rete dell'1-0 con una delle specialità della casa, la punizione a giro. Il salentino si ripete al 15' con un tiro di controbalzo su cross di Di Matteo: fra i suoi due gol, la rete del 2-0 firmata da Vazquez quattro minuti prima con un bel colpo di testa. Al 42' anche l'argentino trova la doppietta personale su suggerimento di Nicolas Bertolo. Nella ripresa Sannino opera numerosi cambi e concede 45' al nuovo acquisto rosanero Paulo Dybala, che prova subito a dialogare con Miccoli e tenta di rendersi pericoloso sotto porta. E nel finale (al 39') il numero 9 rosanero dimostra di cosa è capace con una rete da applausi, la sua prima con la nuova maglia: l'argentino viene servito da Zahavi, brucia due avversari e batte il portiere con un tocco morbido di sinistro. A realizzare l'altra rete della seconda frazione è Nicolas Bertolo, che al 14' insacca il 5-0 su assist di Fabrizio Miccoli. Non hanno preso parte al test Nicolas Viola, Josip Ilicic, Agon Mehmeti e Mauro Bollino. Il Palermo tornerà in campo mercoledì 25 alle 18: a Merano la squadra di Sannino affronterà in un triangolare SudTirol (Prima Divisione) e Maia Alta (Eccellenza). PARMA OK IN TRIANGOLARE, BENE PELLE' E PALLADINO - Dopo il pareggio per 3-3 contro lo Slavia Praga il Parma si impone 2-0 contro i dilettanti del Levico Terme e 5-0 contro la rappresentativa Memorial Barbieri nel secondo impegno estivo stagionale. La squadra di Parma ha giocato un triangolare - aggiudicandoselo - contro le due squadre locali. I gol nella prima partita sono arrivati da due nuovi acquisti. Al 16' è andato in gol Pabon e un quarto d'ora più tardi è stata la volta di Belfodil. Donadoni ha fatto scendere in campo giocatori diversi rispetto all'ultimo match disputato per riuscire a vedere tutti all'opera nel corso del ritiro precampionato. Nella seconda partita doppietta di Palladino e tripletta di uno scatenato Pellè. CHIEVO SCONFITTO DAL FERALPISALO' - A San Zeno di Montagna, il Chievo ha perso in amichevole, per 1-0, contro il FeralpiSalò, squadra che milita in Lega Pro Prima Divisione. La rete decisiva è stata siglata da Montella, all'11 del primo tempo. La gara è stata disturbata dalle cattive condizioni atmosferiche. SIENA VINCE TRIANGOLARE CON TORINO E LA FIORITA - Il Siena si aggiudica il triangolare di Sappada contro Torino e La Fiorita San Marino. I bianconeri di Serse Cosmi hanno chiuso il torneo con cinque punti, frutto della vittoria per 2-0 sulla squadra sammarinese, grazie alle reti di D'Agostino e Paolucci, e del successo ai calci di rigore (che fruttava due punti) sul Torino. La sfida con i granata, antipasto del prossimo campionato di serie A, si era chiusa sullo 0-0. Poche emozioni e poche occasioni su entrambi i fronti; le due squadre, pur schierando la miglior formazione possibile, hanno fatto fatica a produrre calcio di qualità. Si è andati così ai rigori dove hanno fatto la differenza gli errori di Sansone e Di Cesare. Nella prima delle tre partite il Torino aveva battuto con il punteggio di 2-0 La Fiorita (gol di Verdi e Sgrigna), club sammarinese, che ha partecipato al turno preliminare di Europa League. ATALANTA A FORZA 7 IN VAL SERIANA, DOPPIETTA PARRA - Sette gol dell'Atalanta nell'amichevole con la rappresentativa dell'Alta Val Seriana, con il nuovo arrivato Parra in evidenza. Dopo la partitella in famiglia di qualche giorno fa, per la squadra di Colantuono si è trattato del primo vero test stagionale. Dopo quindici minuti ad aprire le danze è stato Denis su rigore. Nel primo tempo il raddoppio porta la firma di Mologni. Nella seconda frazione di gioco doppietta di Parra e gol di Bonaventura, Tiribocchi e Peluso. PESCARA CON IL PALLOTTOLLIERE, CINQUINA MANIERO - Il Pescara ha battuto, sotto la pioggia battente, il Torre Alex 17-0 nella prima uscita stagionale giocata a Rivinsondoli, in provincia de L'Aquila. Grande protagonista Maniero, autore di cinque reti. Bene anche il nuovo acquisto Celik e Bjarnason autori entrambi di una tripletta. Questa la successione delle reti: 10' pt e 25' pt rig. Chiaretti, 14', 18' e 41' pt Bjarnason, 22' e 40' pt Abbruscato, 9' e 16' st Sciarra, 13', 24', 26', 36' e 39' st Maniero, 28', 32' e 45'st Celik. CESENA CINQUINA ALLA SAMPIERANA, BENE LAPADULA - Il Cesena, alla seconda uscita stagionale, a Villa Silvia ha superato per 5-0 la Sampierana, che milita nel campionato di Eccellenza (3-0 il primo tempo). In evidenza l'attaccante Lapadula, che ha segnato una doppietta. Le altre reti sono state realizzate da Turchetta, Meza Colli e D'Alessandro BARI, UNO... SCONTRONE DA 6 GOL - Il Bari ha vinto per 6-0 contro i dilettanti dello Scontrone il secondo test del precampionato. La gara è stata disputata sul campo di Alfedena (L'Aquila). I marcatori sono stati: Borghese, Albadoro, Gherardi, Grandolfo (2), Ghezal. Leggi i commenti I commenti dei lettori In caricamento.. 
(Dal latino titulus, iscrizione, registrazione) Certificati che esprimono il "debito sovrano", ovvero che comprovano che lo Stato ha ricevuto in prestito denaro, che restituirà entro una certa data, pagando un certo tasso d'interesse. Lo scopo di questo indebitamento è di finanziare il debito pubblico e il deficit annuale. Secondo le modalità di pagamento degli interessi e della loro diversa durata, i titoli di Stato hanno diverse tipologie: Bot, Btp, Cct, ecc. Storicamente i titoli di Stato erano a basso rischio, come la moneta stampata dallo Stato. Tuttavia si registrano casi di insolvenza: la Spagna ha dichiarato ripetutamente bancarotta fra il XIX e il XX secolo; e recentemente lo hanno fatto l'Argentina e la Grecia; ciò implica che i titoli di Stato non vengono più onorati, né come capitale né come interessi, oppure che vengono consolidati e ristrutturati, con decurtazioni a carico dei creditori e con rinvio delle scadenze di rimborso. Ciò avviene quando  il debito da finanziare è troppo elevato o cresce troppo velocemente; allora  cala la fiducia dei creditori verso la capacità dello Stato debitore di pagare gli interessi e di restituire il capitale. In questo caso il finanziamento del debito può avvenire solo se si corrispondono interessi più alti. Ma quando il tasso cresce oltre una certa soglia, lo Stato deve indebitarsi ulteriormente per pagare i propri debiti, e quindi rischia l'insolvenza. Il tasso d'interesse dei titoli di Stato è il giudizio dei mercati sui conti pubblici e sulle prospettive di uno Stato. Tanto più importante per i Paesi dell'euro, che con i loro differenti tassi sottopongono l'euro a tensioni interne che potrebbero preannunciare  la frattura dell'eurozona. La capacità a parte di uno Stato di tenere sotto controllo i titoli di Stato, e i tassi corrisposti,  è quindi oggi più che mai decisiva. I titoli emessi per finanziare crescita e infrastrutture possono essere utili; ma se  servono solo a rimborsare vecchi debiti e i loro interessi, allora sono una patologia e una debolezza. I titoli di Stato possono insomma destabilizzare lo Stato. Infatti, il peso dei grandi investitori istituzionali, o addirittura di fondi d'investimento espressione di altri Stati (fondi sovrani), può essere grandissimo,  soprattutto se l'acquisto di titoli di Stato è fatto a scopi speculativi,  con strategie ribassiste che deprezzano il valore del debito e alzano quindi i tassi d'interesse che lo Stato deve garantire per rifinanziarsi. A fronte dell'instabilità che ne sorge, i privati cittadini sono distolti dall'investire in titoli di Stato, giudicati insicuri; in tal caso, devono subentrare negli acquisti le banche nazionali, che però così facendo sottraggono denaro a investimenti produttivi. In tal modo i titoli di Stato, un  tempo emblema di solidità, di avversione per l'avventura, di conservatorismo (almeno economico), o addirittura di patriottismo (i prestiti di guerra, o per la ricostruzione) sono diventati un terreno scivoloso. In essi si esprime  non fiducia ma ansia e incertezza. Anche per questa via, insomma, si misura quanto la società del rischio ha modificato credenze e abitudini consolidate, e quanto le vicende degli ultimi anni hanno intaccato i pilastri della politica e dell'economia. 
Colpo grosso al magazzino di Ikea di Santa Palomba. Sabato notte una banda di almeno 15 persone ha forzato uno dei cancelli della Box 3 srl, la società che si occupa della raccolta differenziata per il comune di Roma, rubando 3 tir che ha poi utilizzato per svaligiare il capannone accanto dove, appunto, era in giacenza la merce Ikea. Del caso si stanno occupando i carabinieri di Pomezia, il bottino è di almeno cento mila euro. 
Il trenino turistico si ribalta e otto ragazze, ferite in modo lieve, vengono trasportate all'ospedale di Piacenza. E' finita così quella che doveva essere una giornata di festa in alta Valnure, nel comune appenninico di Ferriere, dove era in corso la sagra paesana con musica, stand gastronomici, artisti di strada e, appunto, il trenino turistico del Comune. Oggi pomeriggio il mezzo stava compiendo una delle tradizionali corse domenicali nelle vie del paese, quando - intorno alle 18 - in una curva si è ribaltata la carrozza di coda. L'impatto è stato forte, lo spavento per i passeggeri tanto. Sul trenino viaggiavano anche bambini. Sanitari della Croce azzurra di Ferriere e della Croce Rossa di Farini hanno prestato soccorso alle otto ragazze che viaggiavano sull'ultima carrozza (lavorano tutte per la pro loco ed erano in costume tipico della Valnure). Se la sono cavata con contusioni, escoriazioni e qualche frattura. Sul posto sono intervenuti anche i carabinieri della compagnia di Bobbio, per accertare la dinamica dell'incidente. (ansa) 
SIRACUSA - Erano a Rashid, a 65 chilometri da Alessandria, il porto dove da ieri si trova il peschereccio Fatima II . Sono due dei tre extracomunitari componenti l'equipaggio del motopeschereccio che si sarebbero "ammutinati" lasciando su una zattera tre pescatori italiani. Il Fatima II era scomparso il 19 luglio . Da allora, ancora nessuna traccia del comandante, il siracusano Gianluca Bianca. Al momento non si hanno notizie di due componenti l'equipaggio: un marittimo tunisino, che sarebbe il terzo "ammutinato", e Bianca. Che giovedì della scorsa settimana quando telefonò alla moglie, Monica Patania, che è anche armatrice dell'unità. I familiari del capitano. "Non e' stato un giorno di festa per noi questa  domenica: rimaniamo in attesa di una notizia che non è ancora arrivata. Certo, il fatto che sono stati trovati i due egiziani che erano sulla barca con mio fratello è importante. Loro sanno e devono dire cosa è accaduto esattamente" ha detto all'Ansa Anna Bianca, sorella del capobarca del 'Fatima II' Gianluca. "Immagino che di cose da dire ne avranno - ha osservato - Adesso attendiamo che ci sia quella svolta che speriamo sia quella decisiva". 
