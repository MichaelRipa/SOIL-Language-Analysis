DANZICA - Signori e signore a voi la Spagna. Nella seconda giornata del gruppo C i campioni d'Europa e del Mondo in carica dominano, danno spettacolo, travolgono 4-0 l'Irlanda di Trapattoni, eliminandola, e inguaiano l'Italia alla quale ora potrebbe non bastare un'ampia vittoria nell'ultima giornata del girone per accedere agli ottavi di finale. E' un assolo quello iberico che surclassa l'avversario sotto ogni punto di vista. Ora gli uomini di Del Bosque agganciano la Croazia in testa alla classifica, ottenendo il vantaggio della differenza reti, e con lo scontro diretto da giocare la probabilità di un "biscotto" per eliminare gli azzurri come avvenne nel 2004 in Portogallo tra Danimarca e Svezia (2-2, ndr) è più di un semplice timore. I Boys in Green salutano la competizione dopo due sconfitte consecutive e un gioco praticamente inesistente. LA ZAMPATA DEL NINO - Pronti via e la sensazione è che sia una gara equilibrata, al 2', infatti, Cox impegna subito Casillas con una conclusione da fuori, 180'' più tardi, però, El Nino Torres scrolla di dosso le critiche che lo hanno accompagnato dopo la gara d'esordio con l'Italia e scaraventa in rete di potenza l'1-0. L'Irlanda accusa il colpo, non riesce a rialzare la testa e rischia il tracollo poco dopo ancora con Torres lesto nel girare di prima dal limite dell'area piccola dopo una sponda di testa di Arbolea: il destro del chiacchieratissimo attaccante del Chelsea esce di pochissimo. La retroguardia irlandese balla e a tenerla a galla ci pensa Given. L'estremo difensore prima blocca una conclusione dal limite di Xabi Alonso, poi fa suo il pallone calciato da Pique, quindi respinge con i pugni su Iniesta e devia un rasoterra di precisione di Xavi. La Spagna preme, l'Irlanda è alle corde, ma Given la regge in piedi con le sue parate. Ottime le risposte nel finale in rapida successione su Xavi, Arbolea e Iniesta. TRACOLLO VERDE - Il vantaggio di misura e le tante occasioni da gol non concretizzate nel primo tempo spingono la formazione di Del Bosque a partire subito col piede sull'acceleratore e al 4' arriva il raddoppio: conclusione da dentro l'area di sinistra di Iniesta, Given con i pugni respinge addosso a Silva che dagli undici metri ha tutto il tempo di stoppare, sistemare il pallone, fintare un paio di volte ai danni del trio Dunne-St Ledger-Ward e depositare di precisione alla destra dell'estremo irlandese. Le Furie rosse oggi sono davvero indiavolate, così poco prima del quarto d'ora è ancora il numero uno verde ad arginare i danni compiendo una splendida parata su un tiro destinato in rete da parte di Xavi. E' il preludio al gol che arriva puntuale con lo scatenato Fernando Torres lanciato a tu per tu da Silva e bravo nel trovare il varco giusto tra i guanti del portiere e il palo. Alla mezz'ora la seconda conclusione in porta di tutta la gara della formazione di Trapattoni, ma il diagonale di Keane viene deviato da un attento Casillas. Al 38' il gioiello di Cesc Fabregas, appena entrato al posto dell'applauditissimo Nino, da posizione defilata: destro violento che si infila sul palo più lontano e affonda definitivamente i verdi d'Irlanda. Spagna-Irlanda 4-0 (1-0) Spagna (4-2-3-1): Casillas 6.5, Arbeloa 6.5, Piquè 6.5, Sergio Ramos 6.5, Jordi Alba 6, Xabi Alonso 7.5 (20' st Javi Martinez 6), Busquets 7, David Silva 7, Xavi 7.5, Iniesta 7.5 (34' st Cazorla 6.5), Torres 8 (29' st Fabregas 6.5). (12 Victor Valdes, 2 Albiol, 5 Juanfran, 11 Negredo, 22 Jesus Navas, 7 Pedro, 13 Mata, 19 Llorente, 23 Reina). All.: Del Bosque Irlanda (4-4-2): Given 6, O'Shea 5, St Ledger 5, Dunne 5, Ward 5, Duff 5 (32' st McLean 5.5), Andrews 5.5, Whelan 5 (35' st Green sv), McGeady 5.5, Keane 5.5, Cox 4.5 (1' st Walters 5). (16 Westwood, 12 Kelly, 13 McShane, 18 O'Dea, 15 Gibson 17 Hunt, 9 Doyle, 19 Long, 23 Forde). All.: Trapattoni Arbitro : Proenca (Portogallo) Reti : nel pt 4' e nel st 25' Torres, nel st 4' Silva, 37' Fabregas NOTE : Angoli: 8-2 per la Spagna. Recupero: 1' e 3'. Ammoniti: Keane, Whelan, Xabi Alonso, Javi Martinez e St. Ledger per gioco scorretto. 
E' stato dichiarato inammissibile dal giudice Luigia Stravino, del Tribunale civile di Napoli. il ricorso d'urgenza presentato dai legali di Giovanni Cosentino, fratello del parlamentare del Pdl Nicola Cosentino contro la casa editrice Cento Autori e lo stampatore del libro "Il Casalese - Ascesa e tramonto di un leader politico di Terra di Lavoro". Il fratello dell'ex sottosegretario all'Economia, ed ex coordinatore regionale del Pdl, aveva chiesto il sequestro e la distruzione delle copie del volume, nonché un risarcimento di 1,2 milioni di euro. Il giudice ha accolto le richieste dell'avvocato Marino Maffei, legale dell'editore. Soddisfazione per la decisione del giudice è stata espressa in una nota dall'editore Pietro Valente nonchè dal presidente dell'Ordine dei giornalisti della Campania, Ottavio Lucarelli, per il quale quella di oggi "è una sentenza che riafferma il principio della libertà d'informazione". 
POZNAN - Slaven Bilic è certo che la qualificazione ai quarti di finale dell'Europeo la sua Croazia saprà meritarsela sul campo. Il ct fa i complimenti all'Italia ed evita strane domande su quanto potrebbe succedere contro la Spagna:  "Non voglio parlare adesso della nostra partita contro gli spagnoli. Ci sarà tempo e modo di analizzare cosa può succedere. Intanto rilevo che dopo due partite ci troviamo in un'ottima situazione. Abbiamo 4 punti e ciò mi rende ottimista a proposito del prossimo match e del nostro futuro in questo torneo, anche se stasera avrei preferito ritrovarmi con sei punti". Poi prosegue: "L'intera nazione non si aspettava questo da noi, che ora abbiamo in mano una concreta possibilità di passare: è una cosa fantastica". IL MATCH - Bilic ha analizzato così la sfida con gli azzurri di Prandelli: "Non è stata facile perché loro sono una grande squadra, e nel primo tempo hanno giocato meglio di noi. Noi avremmo dovuto essere pazienti ed aspettare la nostra chance, e invece non l'abbiamo fatto, preferendo affidarci ai tiri da fuori". La Croazia è uscita nel secondo tempo: "Nell'intervallo ho detto ai miei di essere più aggressivi e tenere maggiormente la palla. Questi cambiamenti tattici hanno fatto sì che Mandzukic giocasse più in profondità ed anche il gol è nato così". Gli azzurri sono calati nella ripresa concedendo più campo ai croati: "Non stanno fisicamente bene come noi, e si è visto, però hanno maggiore energia mentale. In questo l'Italia è come la Germania, mentre noi dobbiamo migliorare per prepararci al meglio in vista della Spagna. Ma non è un problema, perché, pur non essendo uno che grida, lavoro tantissimo con i miei giocatori". "WEBB NON MI E' PIACIUTO" - Il tecnico ha infine recriminato per alcune occasioni che hanno sfavorito la sua squadra, puntando il dito sul direttore di gara Webb: "L'arbitro è un elemento importante nel mio lavoro. Io non sarò obiettivo, ma era chiaro il rigore su Jelavic e non c'era fallo sulla punizione di Pirlo. Webb non mi è piaciuto, ha aiutato l'Italia. Non posso parlarne bene". 
ROMA - Il latte materno potrebbe rivelarsi un'arma efficace per proteggere i bambini dal virus dell'Aids. Anche se all'allattamento al seno viene attribuito un ruolo chiave nella  trasmissione del virus Hiv, la maggior parte dei bebè alimentati  con la poppata naturale non vengono infettati. Il latte materno  rappresenta quindi per gli scienziati un enigma: uccide l'Hiv  o lo trasmette? Ora in uno studio pubblicato su Plos Pathogens , condotto  su topi umanizzati - modificati cioè in laboratorio in modo da avere un  sistema immunitario umano - un gruppo di ricercatori americani ha dimostrato  che in sè il latte di mamma è un killer del germe dell'Aids, che colpisce i bambini per oltre il 15 per cento delle nuove infezioni. Lo studio è firmato da Victor Garcia e colleghi dell'University of North Carolina School of Medicine, che per prima cosa hanno creato un particolare modello animale che avesse le difese immunitarie dell'uomo. In topi privi di difese immunitarie hanno introdotto tessuti umani di midollo osseo, fegato e timo, in modo tale da 'equipaggiare' i roditori con difese immunitarie che mimassero in modo affidabile le nostre. Dopo avere verificato che nella cavità orale e nella parte alta dell'apparato digerente dei topi ci fossero effettivamente le stesse cellule responsabili della trasmissione dell'Hiv nell'uomo per questa via, e che i topi venissero effettivamente contagiati dal virus come gli umani attraverso questo stesso canale, gli scienziati hanno provato a trasmettere agli animali il virus Hiv oralmente attraverso il latte di una donna Hiv-negativa. Ed hanno visto che l'infezione non passava: il latte bloccava il virus sia sotto forma di particelle virali sia in forma di cellule infettate. Il che farebbe crollare anche l'ipotesi che l'Hiv riesca a trasmettersi tramite il latte proprio attraverso cellule già infettate che funzionano come un cavallo di Troia. I ricercatori hanno infine confermato l'efficacia della profilassi antivirale pre-esposizione (terapia Prep, con il farmaco somministrato ai topi nei 3 giorni prima e nei 4 successivi al tentativo di infettarli), osservando che evitava il contagio nel 100% dei casi. "Nessun bambino dovrebbe essere infettato dall'Hiv perché si nutre al seno della mamma", ha osservato Garcia ricordando la funzione cruciale del latte materno anche nello sviluppo delle difese contro altre infezioni. Ecco perché "capire come l'Hiv viene trasmesso ai neonati nonostante l'effetto protettivo del latte - conclude l'autore - ci aiuterà a sbarrare le porte al virus". 
DANZICA - La Spagna ritrova il sereno dopo le polemiche dei giorni scorsi, ed anche Vicente Del Bosque loda la squadra dopo il 4-0 all'Eire: "Stasera siamo stati un esempio straordinario di quello che vogliamo fare quando giochiamo a calcio. Abbiamo dimostrato che anche a risultato acquisito continuiamo a giocare. E cercheremo di farlo sempre in tutte le partite", ha risposto a chi gli ha riportato le paure degli italiani sulla possibilità di un "biscotto" nell'ultima partita con la Croazia. Circa la soluzione tattica di mettere una punta di peso: "Ho messo Torres e lui ha giocato bene e ha anche segnato. L'altra volta ho scelto Fabregas. Sono scelte tecniche. Cerco di sfruttare ogni momento e ogni partita al meglio delle mie possibilità e spero di raggiungere la finale". "Era molto importante vincere - commenta Piquè - e lo abbiamo fatto giocando bene. Il risultato di 4-0 sembra positivo per quanto riguarda il discorso qualificazione, ma dobbiamo fare attenzione perchè la Croazia è una grande squadra. Dopo il secondo gol oggi per noi è stato tutto molto più facile". Contento per il gol David Silva. "E' stata una partita che poteva sembrare difficile  questo è un risultato che ci fa ben sperare per il prosieguo nel torneo. Sul mio gol sono stato in grado di prendere bene la mira e alla fine è andata bene". 
BISCOTTO - In sala stampa a Poznan i giornalisti stranieri chiedono agli italiani che cos'è il biscotto. E' la parola sulla bocca di tutti: biscotto, già ribatezzato il "bolero" vista l'assonanza spagnola del cioccolatino.  Con la Spagna vittoriosa sull'Irlanda, se gli iberici e i croati fanno 2-2 l'Italia è fuori. Prandelli dice "non ci penso nemmeno" Eppure fuori dallo stadio polacco non si pensa ad altro. E qualcuno giustamente ricorda che è l'Italia, in questa estate, la patria delle combine. CHIELLINI E L'ALTRO SUPER MARIO - Stessa altezza stesso peso, purtroppo però l'uno ha fregato l'altro. Gemelli nel fisico l'attacante croato Mario Mandzukic e il difensore italiano Giorgio Chiellini. Entrambi pesano 76 kg per 1,86 cm. Chiellini - e su questo ha già fatto mea culpa - ha però perso in area la punta del Wolfsburg. Mandzukic ha segnato in questo Europeo2012 la sua terza rete dopo i due gol rifilati all'Irlandi. A Poznan i tifosi hanno inventato un nuovo coro, che suona pressapoco così: "Super Mario ce l'abbiamo solo noi". FUMOGENI - A ogni fumogeno lanciato un messaggio audio in tre lingue. Se da una parte si sono evitati i temuti scontri fra gli ultras croati e la polizia, i tifosi della squadra di Bilic non si può dire che siano stati proprio tranquilli. Due fumogeni sono stati lanciati dal settore dei tifosi croati in campo, attorno al 55' di Italia-Croazia. Gli steward hanno subito provveduto a spegnerli e a buttarli fuori. L'altoparlante dello stadio ha informato prima in polacco, poi in italiano e infine in croato che per gesti come questo "c'è l'arresto, la polizia non tollera". RITIRATO LO STRISCIONE SULL'IMU - Prima della gara controlli serrati ai cancelli da parte della polizia polacca. A due tifosi italiani è stata vietata la possibilità di introdurre allo stadio uno striscione considerato "politico" da carabinieri in supporto alle forze dell'ordine di Poznan. Recitava così: "L'IMUrtacci tua". 
ROMA - Una giornata positiva, nonostante qualche debacle, per le coppie femminili del beach volley azzurro impegnate nello smart Grand slam di Roma. Tutte superano la prima fase. Marta Menegatti e Greta Cicolari si sono qualificate al primo turno a eliminazione diretta superando in mattinata le belghe Mohua-Gielen con il punteggio di 2-0 (21-19, 21-8) per poi cedere alle elvetiche Kuhn-Zumkehr 1-2 (21-16, 16-21, 15-17). Bella prestazione pure di Gioria-Momoli. Le due italianE battono le austriache Montagnoli-Hansel 2-1 (15-21, 21-12, 16-14) al termine di un tie break combattuto. E nel pomeriggio vengono sconfitte dalle ceche Kolocova-Slukova 2-0 (21-15, 21-15). Avanti pure le giovani Laura Giombini-Viktoria Orsi Toth che prima vincono per forfait delle canadesi Bansley-Maloney e poi finiscono ko contro le brasiliane Vivian-Lima. Netto il punteggio per le sudamericane che si sono imposte 2-0 (21-12, 21-18). Per venerdì un sorteggio beffardo mette di fronte Cicolari-Menegatti e Giombini-Orsi Toth in un derby italiano che costringe una delle due coppie azzurre ad abbandonare la manifestazione capitolina. L'altra coppia nostrana composta da Daniela Gioria e Giulia Momoli ha un avversario davvero tosto: le campionesse del mondo (titolo conquistato un anno fa proprio a Roma) brasiliane Larissa-Juliana. Accesso diretto, invece, al secondo turno per i team primi classificati: Xue-Zhang Xi, Schwaiger D.-Schwaiger S., Kessy-Ross, Kuhn-Zumkher, Borger-Buthe, Turner-Branagh, May Treanor-Walsh e Goller-Ludwig. Soddisfatte della bella atmosfera al Foro Italico di Roma le due volte campionesse olimpiche ad Atene 2004 e Pechino 2008 May Treanor e Kerri Walsh: "E' un torneo divertente in un luogo meraviglioso. Noi stiamo bene fisicamente, nei primi tornei della stagione stavano ancora trovando il ritmo giusto. Ormai lo sport del beach volley femminile è diventato molto fisico, tipo quello maschile, e richiede una grande preparazione". Giornata storta per la coppia Nicolai-Lupo battuta nel pomeriggio dai tedeschi Erdmann-Matysik 2-0 (24-22, 22-20) al termine di un lungo e dispendioso tie break e in serata dagli svizzeri Euscher-Bellaguarda per 2-0 (21-18, 21-18). La coppia azzurra non gioca bene nei momenti decisivi del match e lascia l'iniziativa agli avversari. Venerdì terza sfida. Anche in caso di vittoria la coppia è eliminata. I campioni del mondo Alison-Emanuel  e i cechi Kubala-Benes mandano ko Fenili-Giumelli con un duplice 2-0. A sorridere sono solo i gemelli Ingrosso. Doppio successo per i fratelli del beach volley azzurro che piegano 2- 0 (21-12, 21-13) i russi Bogatov-Prokpiev e 2-1 (21-19, 19-21, 15-9) gli elvetici Laciga-Weingard. Intanto nel pomeriggio al villaggio del grand slam è stato presentato il campionato italiano di beach volley 2012 targato Del Monte. Un torneo lungo che propone l'atto finale addirittura dopo le olimpiadi. Leggi i commenti I commenti dei lettori 
DANZICA - giovanni Trapattoni e la sua Irlanda lasciano l'Europeo dopo appena due partite: "Abbiamo già detto che avremmo affrontato una squadra che era molto forte. La rispettavamo, ma non siamo riusciti ad aiutare il centrocampo come volevamo. Abbiamo lasciato Keane troppo isolato in attacco. Il gol subito subito in avvio di ripresa ci ha tagliato le gambe", commenta il tecnico lombardo. "Se concedi spazio a degli avversari tecnicamente più forti di te rischi molto - prosegue Trapattoni - e noi lo sapevamo. Siamo molto dispiaciuti per come è andata. Sicuramente la sconfitta con la Croazia ci ha caricato di paure a livello psicologico e stasera ne abbiamo pagato le conseguenze". Trapattoni ora sarà arbitro della qualificazione dell'Italia: "Ovviamente devo pensare alla nostra nazionale, che è quella irlandese. Devo pensare alla delusione che hanno i nostri giocatori. Bisogna avere grande rispetto per noi. I giocatori non devono dimenticare che noi rappresentiamo un paese. Affrontiamo l'Italia e dobbiamo uscire a testa alta, facendo fino in fondo il nostro dovere". Sollecitato poi sulle paure italiane di un "biscotto" come quello che è successo alla sua Italia nel 2004, Trapattoni ha risposto che non bisogna pensarci troppo. "Non in ogni circostanza sorgono dubbi, ma in questa circostanza è legittimo pensarlo. Ma credo che chi controlla le partite avrà modo di verificare che tutto si svolgerà nel migliore dei modi. Cose successe in passato non devono ripetersi". 
MILANO - Thiago Silva resta al Milan. E' questa la decisione presa dal presidente rossonero Silvio Berlusconi, come riportato da una breve nota sul sito ufficiale del club. Sul difensore brasiliano c'era il fortissimo interesse del Paris Saint Germain con il quale il Milan sembrava ieri aver raggiunto l'accordo per la cessione. Poi, la retromarcia. "Il presidente Silvio Berlusconi ha deciso: Thiago Silva resta al Milan", così si legge sul portale web della società rossonera. La conferma anche dal Psg, che ha annunciato, sul suo account ufficiale di Twitter, di aver "preso la decisione di ritirarsi dalle trattative in corso con il Milan riguardo al giocatore Thiago Silva". Un annuncio che ora aprirà un altro fronte, quello dell'ingaggio del brasiliano. Eloquenti le parole del suo agente Paulo Tonietto: "Se il Milan non ha interesse nel vendere Thiago Silva al Psg - ha dichiarato a Tuttomercato.web -ho la certezza che la società rossonera riconoscerà il suo valore e farà uno sforzo molto grande per dare a Thiago un nuovo contratto, come quello percepito dal giocatore più valutato ad oggi della rosa del Milan". Significa che, in caso di permanenza al Milan, il brasiliano chiederà di guadagnare come Zlatan Ibrahimovic che percepisce 12 milioni netti all'anno. GALLIANI: "STO MOLTO MEGLIO GRAZIE A BERLUSCONI" - "Sto molto meglio grazie al presidente Berlusconi. I tifosi milanisti sono contenti? Anche io sono milanista. Dovreste ringraziare Berlusconi, questo è un atto d'eroismo. Tenendo Thiago Silva il Milan perderà tanti soldi anche nel 2012. Soldi che metterà Silvio Berlusconi". Lo ha detto in serata Adriano Galliani, secondo quanto riporta milannews.it, parlando della decisione del presidente rossonero di tenere Thiago Silva, chiudendo così la trattativa con il Psg. "Tante squadre vendono grandi giocatori che vanno verso l'estero. Le parole del procuratore di Thiago? Parleremo con calma, tranquillità, vedremo cosa succederà, col Milan ha un contratto per altri quattro anni, le dichiarazioni non sono quelle che sono apparse all'inizio, è moderato, tranquillo, troveremo delle soluzioni partendo da questo. Fino al 30 giugno 2016 Thiago Silva resterà al Milan. Dovete ringraziare Berlusconi, i tifosi del Milan devono ricordarsi quello che sta facendo il presidente da 26 anni a questa parte. E' prevalso il cuore di Silvio Berlusconi. Ibrahimovic? Rimane, certo che rimane". Si chiude quindi una vicenda che aveva suscvitato l'interesse anche di altri giocatori rossoneri. Aperto il dissenso di Cassano dal ritiro della Nazionale, ma dal ritiro della Svezia si sarebbe fatto sentire anche Ibrahimovic, che a sentire le cronache dei soliti bene informati avrebbe inviato un sms con le sue lamentele direttamente a Galliani. Leggi i commenti I commenti dei lettori 
PISTOIA - Era quella che non tornava mai in Serie A. Poi, quando c'è riuscita, l'ebbrezza è durata lo spazio di una stagione, quella scorsa, ma per ridiscendere subito al piano inferiore. Vincendo gara4 a Pistoia, e chiudendo la serie di finale sul 3-1, Brindisi è stata capace di eguagliare una grande del nostro basket come Varese: ora sono in due ad essere risalite nel massimo campionato al primo tentativo, dopo una sola stagione in Legadue. L'Enel, perché lo sponsor è marchio noto a tutti in Italia, c'è riuscita con un cammino importante nei playoff eliminando prima Ostuni nel derby pugliese (3-0), poi Barcellona Pozzo di Gotto (3-0), ed ora battendo Pistoia. Una sola macchia nel tabellone per la squadra di Piero Bucchi, l'allenatore bolognese che guidò Milano alla finale per lo scudetto nel 2009 e 2010. Ed ora una finale l'ha vinta. Non è solo la storia di una promozione, la sua, la terza in A dopo averci portato Rimini e Napoli (dieci anni fa esatti); ma quella di un tecnico che accettando l'offerta di Brindisi retrocedeva a sua volta, dopo essere arrivato a sfidare due volte Siena col tricolore in palio. E Brindisi il suo scudetto l'ha vinto stile-Siena, col 9-1 in postseason. E' Legadue, ma dove c'è una finale non c'è categoria. Una finale è sempre il massimo. E' il campionato dove si comincia ascoltando l'inno di Mameli, più famoso qui tra i giocatori a referto perché le regole limitano a non più di tre gli stranieri per squadra. Ed allora la maggioranza l'Inno può cantarlo. In campo si sono ritrovate Brindisi e Pistoia, la seconda della stagione regolare contro la terza: gara 1 e 2 erano andate ai pugliesi (79-47, 79-67), la terza ai toscani (92-91 dopo un supplementare). La finale logica, alle spalle di Reggio Emilia che dominando la classifica s'era presa la promozione diretta. E' il campionato degli italiani, questo, ed in campo per Pistoia c'è anche Giacomo Galanda, capitano degli ultimi successi azzurri, le medaglie agli Europei 2003 ed alle Olimpiadi 2004. Brindisi ha italiani solidi per la categoria, come Formenti, Maestrello, Ndoja e Giuri. E poi in stagione s'è aggiunto tale Andrea Zerini, tale perché fino all'anno scorso giocava in B1, a Ruvo di Puglia, ed a Brindisi l'hanno preso per dare una mano ad una squadra che voleva vincere il campionato. E Zerini, 24enne di 2.05, toscano di Firenze, in gara3 ha fatto paura con le sue tre triple, lui che dall'arco aveva tirato in stagione col 16.7%. Ed in gara4 tirato giù 7 rimbalzi nei primi 11 minuti sul campo. La partita  -  L'ambiente è caldissimo, Pistoia ha tradizione alle spalle, desiderio ancora vivo oggi di dimostrare di valere fino in fondo questa finale, persa di 32 la prima, di 12 la seconda, ma strappata con grande voglia la terza. Perché Paolo Moretti, ex azzurro passato alla panchina, ha messo assieme una squadra di guerrieri. La quarta pesa più sulle spalle di Brindisi, che prova subito a mettere le mani sulla partita affidandosi a Jonathan Gibson, l'ultimo pezzo ingaggiato e che in poche settimane s'è preso il proscenio segnando canestri a grappoli (23.5 punti di media, col 49% da 3). Segna 16 punti nei primi due quarti. Gioca con scarpe rosa shocking, sembrerebbe esagerare con l'eccentrico ma in realtà simboleggiano la lotta contro i tumori femminili. Mette la gara in controllo assieme a Klaudio Ndoja, il capitano che ne ha giocate tante di gare così. E Bucchi lo premia col quintetto. Mentre per tutto il primo tempo resta silente Dwight Hardy (1/4), la stella di Pistoia, eletto miglior americano del campionato ed è possibile che ritroveremo anche lui in Serie A, l'anno prossimo. Anche Pistoia vuol mostrare che ha italiani di livello, come Giacomo Gurini, pesarese e figlio d'arte, alla sua miglior stagione in Legadue. Dopo essere stato tra gli eroi di gara3, mette la firma sul finale di nuovo zeppo d'emozioni.  Cinque suoi punti per riportare a -1 Pistoia (79-80), dopo che nel canestro di Brindisi si erano scaricate la tripla numero cinque e sei di Tavernari, oriundo brasiliano arrivato in prestito da Biella e che spara neanche fosse Oscar. Brindisi era salita fino al +16 ad inizio terzo quarto (53-37), ma chi ha pensato che la partita avesse già scritto la sua storia si sbagliava. Il parziale di 23-9 per Pistoia la faceva somigliare tremendamente a quella di 48 ore prima, finita dopo un supplementare. Ad ogni minuto che scorreva sul cronometro il margine si riduceva perché il cuore di Pistoia non ha limiti. Ancora Ndoja, con sei punti consecutivi, tiene Brindisi in linea di galleggiamento, ma l'onda d'urto dei toscani è travolgente. Si entra nell'ultimo minuto e Callahan, proprio il bocciato dal quintetto, segna la tripla del +4 (83-79) in un quarto da 10 punti. Sarà il canestro decisivo. Replica Hardy, a sua volta protagonista nel secondo tempo (19 punti), poi si inizia a lavorare sul fallo che manda in lunetta per vedere chi ha sangue più freddo. Gibson, Ndoja (19 alla fine) ed ancora Gibson (28) fanno il proprio dovere. Cioè riportare Brindisi in Serie A. La promozione non era invece nei programmi di Pistoia, con risorse molto più ridotte. Eppure la sua è stata una storia altrettanto bella da scrivere. GIORGIO TESI GROUP PISTOIA: Della Torre ne, Mathis 6, Jones 12, Tuci ne, Toppo 11, Galanda, Della Rosa ne, Hardy 21, Evotti ne, Saccaggi 7, Gurini 9, Tavernari 20. Allenatore: Moretti. ENEL BRINDISI: Maestrello 2, Formenti, Renfroe 7, Ndoja 19, Borovnjak 3, Callahan 19, Zerini 5, Giuri 5, Gibson 28, Vorzillo ne. Allenatore: Bucchi. ARBITRI: Ursi-Di Francesco-Mazzoni NOTE: parziali 17-20, 35-50, 60-66. Tiri liberi Pistoia 14/19, Giorgio Tesi Group 15/20. Usciti per 5 falli Tavernari. Leggi i commenti I commenti dei lettori 
