
EINDHOVEN - Walter Mazzarri spera che la batosta di Eindhoven possa servire: battuto per 3-0 dal PSV, il Napoli esce fortemente ridimensionato dalla seconda uscita nella fase a gironi di Europa League, nonostante l'ampio turnover attuato dal tecnico di San Vincenzo possa valere da parziale alibi. "Nel primo tempo ci siamo complicati la vita da soli, anche se loro ci sono stati superiori  -  riconosce l'allenatore azzurro -  nel secondo tempo abbiamo provato a partire in un altro modo ma, su angolo, abbiamo commesso gli stessi errori di marcatura dello scorso anno. È stata una partita storta, da archiviare, ma che ci servirà da lezione. Quando si valuta una partita, bisogna anche pensare alla forza dell'avversario ". "QUEL GOL BALORDO CI HA FATTO MALE" - "Il Psv è forse la squadra più forte del girone per valori e blasone, prendere un gol così balordo come quello dell'1-0 ha fatto male al morale dei più giovani  -  riconosce il tecnico dei partenopei  -  nel calcio si può perdere contro una signora squadra, sul suo campo. Se nel futuro cambieremo atteggiamento in Europa League? Vedremo, con la società quest'anno abbiamo deciso di fare in maniera diversa rispetto alla passata stagione". "I GIOVANI DEVONO CRESCERE" - "Siamo una realtà che deve per forza affrontare così i molti impegni, vogliamo puntare sui giovani, devono crescere - spiega Mazzarri, difendendo le proprie scelte di formazione  -  poi in Italia ci lamentiamo che si punta poco sui ragazzi... Se non perdi punti in campionato, li perdi nelle coppe: se oggi avessi schierato tutti i titolari, se fossimo andati a mille all'ora, avremmo pagato di sicuro domenica contro l'Udinese". Leggi i commenti I commenti dei lettori 

"In seguito a diverse denunce di cittadini mi sono recato ieri presso piazza Enrico De Nicola per constatare di persona e per fotografare quanto avveniva da diversi giorni e che molti cittadini da tempo denunciavano: la circolazione indiscriminata di motorini nell'area pedonale antistante le Torri Di Portacapuana. Ma subito dopo aver parlato con alcuni cittadini ed aver fotografato il blocco violato e i veicoli che indisturbati giravano nella piazza sono stato aggredito da alcuni giovani che mi hanno tra l'altro minacciato violentemente". E' quanto fa sapere, attraverso una nota, Enrico Cella consigliere della IV Municipalità che ha presentato denuncia contro ignoti ai Carabinieri della Sezione Arenaccia per l'aggressione subita ieri in piazza Enrico De Nicola. "Evidentemente - ha continuato Cella - ai violenti che scorrazzano pericolosamente nella zona pedonale mettendo in pericolo cittadini e soprattutto bambini non è piaciuto il mio intervento. Sono tranquillo e ritengo che le forze dell'ordine sapranno ripristinare al più presto le condizioni di legalità nella zona interessata". 
EINDHOVEN - Dopo un settembre di gloria e complimenti, il Napoli comincia il suo mese di ottobre nel peggiore dei modi: non è tanto la sconfitta sul campo del PSV a far male (i biancorossi arrivano a 21 gare d'imbattibilità interna in Europa) quanto il modo in cui è arrivato questo risultato. Gli uomini di Mazzarri non sono mai entrati in partita, surclassati da una formazione rapida, determinata, a tratti incontenibile. È difficile capire dove finiscano i meriti della squadra di Advocaat e dove comincino i demeriti di un Napoli svogliato, disattento e nervoso. L'1-0 E' UN REGALO DELLA DIFESA - Mazzarri presenta la formazione 'B', già annunciata alla vigilia, con il solo Cannavaro a fare da 'intruso', vista la sua squalifica in campionato. Gli azzurri sembrano in grado di tenere botta nei primi minuti, ma l'illusione svanisce presto: il PSV è più compatto, più tonico, ed attacca in massa mettendo in seria difficoltà la difesa di Mazzarri. Ad aiutare i padroni di casa ci pensa la premiata ditta Rosati-Fernandez, che confeziona la frittata al minuto 19: Lens insacca nella porta sguarnita e porta avanti i suoi. CONTI CHIUSI A INIZIO RIPRESA - Ci si aspetterebbe la reazione azzurra, ma il Napoli stasera non trova mai la giusta lucidità per rendersi pericoloso; d'altro canto, il PSV si accorge del momento di difficoltà degli ospiti e continua nel suo assedio, che si interromperà (temporaneamente) solo all'intervallo, trovando il raddoppio al 41' per mano di Mertens, ispirato dall'arrembante Narsingh. Già prima del duplice fischio di Tudor, Mazzarri catechizza Cavani, che entrerà già ad inizio ripresa, ma il suo inserimento è tardivo quanto poco efficace. Marcelo, al 7' della ripresa, dà il colpo di grazia ai partenopei, approfittando dell'immobilismo degli azzurri sui calci piazzati. POCHI LAMPI AZZURRI - Restano da giocare trentotto minuti più recupero, nei quali il Napoli prova a fare qualcosina, anche grazie all'ingresso di Pandev. L'unico vero rischio per Waterman è un taglio centrale di Cavani, ben assistito da Insigne, sul quale il portiere di casa è bravissimo a limitare i danni. Per il resto, sarà monologo PSV fino al fischio finale, con Rosati che si rifà parzialmente dell'erroraccio del primo tempo ed evita che il passivo diventi davvero umiliante. A rovinare ancor più la serata ci sono le ammonizioni, troppe, e per gran parte frutto del nervosismo: saranno otto i cartellini gialli sul groppone degli azzurri, al termine di una partita davvero da dimenticare. PSV EINDHOVEN-NAPOLI 3-0 (2-0) NAPOLI (3-5-2): Rosati, Cannavaro, Fernandez, Aronica, Mesto, Donadel, Dzemaili, El Kaddouri (1' st Cavani ), Dossena (27' st Zuniga), Insigne (17' st Pandev), Vargas. (1 De Sanctis, 14 Campagnaro, 85 Behrami, 88 Inler). All.: Mazzarri PSV EINDHOVEN (4-3-3): Waterman, Hutchinson, Derijck, Marcelo, Bouma, Van Bommel, Toivonen, Strootman, Narsingh, Lens, Mertens. (1 Tyton, 23 Manolev, 20 Van Ooijen, 24 Ritzmaier, 10 Wijnaldum, 19 Locadia, 22 Depay). All.: Advocaat. ARBITRO : Tudor (Rom) RETI : nel pt 19' Lens, 41' Mertens; nel st 7' Marcelo RECUPERO : 0' e 3' ANGOLI : 6-2 per il PSV Eindhoven AMMONITI : El Kaddouri, Bouma, Fernandez, Derijck, Cannavaro, Cavani ed Aronica per gioco scorretto; Dossena per comportamento non regolamentare;  Mesto e Pandev per proteste SPETTATORI : 20 mila. Leggi i commenti I commenti dei lettori 
La Procura di Napoli ha disposto il sequestro preventivo in via d'urgenza di una azienda di immagazzinamento di cereali nel proto di Napoli, la Silos Napoli srl. Le indagini, coordinate dall'aggiunto Nunzio Fragliasso, hanno mostrato che la ditta non aveva alcuna autorizzazione a operare in deroga al testo unico dell'ambiente nell'immettere le microparticelle che i cereali producono. L'urgenza è stata motivata dal fatto che oggi dovevano essere immagazzinate 3.200 tonnellate di frumento arrivate nel porto a bordo di una motonave. La Silos, inoltre, occupava abusivamente aree demaniali la cui concessione era stata data della ditta Granari della Sicilia srl, cui Silos poi è subentrata nell'aprile di due anni fa e cui il Tar aveva annullato la proroga perchè era necessaria una gara. Una ispezione con personale Asl del 27 settembre ha inoltre riscontrato carenze igienico-sanitarie comprese carcasse di colombi morti. 
LIVERPOOL - Match d'altri tempi ad Anfield. L'Udinese entra nella storia, cresce in autostima,  sale al comando del gruppo A, battendo a domicilio un Liverpool orgoglioso, sfortunato, punito oltre i suoi limiti. Che genio Guidolin! Le ha indovinate tutte. Ricorda Bagnoli e il Genoa che, guidato dall'Uomo della Bovisa, fece un'impresa proprio qui con le stesse caratteristiche: umiltà, fatica, idee e colpi di genio... e un po' di fortuna. PRIMO TEMPO - Dicono che la squadra inglese abbia faticato ad assimilare il calcio di Brendan Rodgers, il nuovo allenatore. Strano, ci pare proprio che l'uomo col taccuino seduto dove ci sono stati i Keegan o i Dalglish somigli molto, nella sua filosofia di calcio, a un altro grande tecnico di Anfield, quel Benitez maltrattato dall'Inter. Il suo calcio è fatto di possesso palla a ritmi altissimi per controllare il match in posizione di campo non pericolosa. E' così, sostanzialmente, che il Liverpool va al riposo in vantaggio di un gol su un'Udinese come sempre ben disposta sul campo,  comunque meglio di quella vista in casa con l'Anzhi. Un'Udinese che fa bene sul lato destro in attacco, ma concede tropo sull'altro, soprattutto nella fase difensiva. I pericoli arrivano tutti da quel Downing messo a destra per rientrare sul suo morbido sinistro. I cross dell'ala sono inviti a nozze prima per Coates che trova sulla sua strada un super Brkic, poi per Shelvey, un giraffone che gioca mezzala e che  -  a dispetto delle movenze - è dannatamente utile. Troppo libero, Shelvey, di allungare il collo e infilare dopo avere proprio lui invitato al traversone Downing. Dalla parte opposta, fa bene Faraoni, non dispiace Badu in mezzo, troppo solo è Di Natale. Udine, sorretta da un migliaio di friulani, ha la sua grande occasione quando ancora si è 0 a 0, ma Reyna compie un mezzo miracolo distendendosi sulla sua destra per mettere in angolo un grande colpo di testa di Benatia imbeccato dal magico sinistro di Totò. Il capitano ha un solo sussulto in tutta la prima parte, quando si allarga a destra e - fingendo il cross - sfiora l'incrocio con una conclusione di grande effetto che sbalordisce la Kop. SECONDO TEMPO -  Cloudy Liverpool: ora piove forte. Il terreno non ne risente, il calcio neanche.  Cosa potrebbe cambiare Guidolin? L'Udinese è equilibrata, forse potrebbe osare con un'ala davanti a Armero, arretrando quest'ultimo al ruolo di Pasquale. Guidolin forza il blocco, invece. in mezzo. Fuori Armero, dentro Lazzari. Un minuto e arriva il pareggio. Proprio Lazzari a Pasquale, cross teso per Di Natale che, di mezzo volo, infila l'incrocio. Tre tocchi ad alta velocità e precisione. E' il prologo di una ripresa memorabile. Il Liverpool accusa il colpo, anche perché il centrocampo bianconero aggredisce di più i portatori di palla in rosso. Il gol ospite ha tolto ai Reds la spavalderia. Insomma, Udine guadagna campo. Il match cambia padrone, in mezzo, e induce Rodgers a giocarsi gli assi, Gerrard e Suarez, risparmiati all'inizio. E' il 20'. Fuori il giovane Henderson (compitino) e il fumoso Assaidi (acerbo). Cinque minuti per capire che anche il livello del tackle è stato tarato con le nuove presenze più importanti (Benatia ammonito). Poi, punizione per l'Udinese e Domizzi a staccare, il preoccupatissimo Coates, alle sue spalle, piomba sul pallone e lo colpisce in modo incosciente. Alle spalle di Reyna. Udine è in vantaggio. Il Liverpool ha il sangue agli occhi, ma pure traballa. Un minuto e arriva un secondo colpo da ko. I natale palleggia in area di rigore, spalle alla porta, poi serve al limite per l'arrembante Pasquale, sinistro che sa di siluro e finisce nello stesso angolino oltre a Reyna. Un colpo al cuore. Udinese in vantaggio sul 3 a 1. Chiunque resterebbe al tappeto, dopo un 1-2 di queste proporzioni. Non il Liverpool (vero Milan?): altri secondi, poco più di 60, perché Willians, entrato a rilevare un Pinzi ammonito per un placcaggio plateale a doping stende Borini. Suarez sistema la palla e infila l'incrocio sopra la barriera: 2 a 3. Finale dei Reds, Brkic si distende subito per togliere all'uruguagio la gioia del pareggio, minuto 32, perso in area da Benatia. Poco prima ancora Suarez era andato al tiro in diagonale, trovando Shelvey sulla linea, o quasi, a ribattere, fortuitamente, nel tentativo di deviare il tiro cross in porta. Poi un tiro di Gerrard dal limite viene murato, l'Udinese è stanca, riparte meno, ancora Suarez cerca spazio sui lati, filtra da destra e scarica un diagonale sul primo palo che trova ancora pronto Brkic. Un assedio: si esalta Danilo, per senso della posizione, per precisione, per sangue freddo. L'ultimo sussulto del toro rosso è un tiro di Downing da destra, non impossibile: blocca Brkic. Prima del fischio finale c'è tempo per la passerella meritata di Di Natale, applaudito anche dalla Kop. LIVERPOOL-UDINESE 2-3 (1-0) LIVERPOOL : Reyna - Johnson, Coates, Carragher, Robinson - Henderson (64' Gerrard), Allen, Shelvey - Downing, Borini (80' Sterling), Assaidi (64' Suarez). All. Rodgers. UDINESE : Brkic - Benatia, Danilo, Domizzi - Faraoni, Badu, Pinzi (70' Pinzi), Pasquale - Pereyra, Armero (46'Lazzari) - Di Natale (85' Ranegie). All. Guidolin ARBITRO : Johannesson (Swe) RETI : 23' pt. Shelvey; 1 st. Di Natale; 25' st. Coates (autogol), 26' st. Pasquale, 29' st. Suarez NOTE : Tredici gradi ad Anfield. Si mette a piovere durante il match in modo insistente. Campo eccellente. Ammoniti: Benatia, Pinzi, Faraoni. Espulsi: nessuno Angoli: 6-6 (3-6) per il Liverpool. Recupero: 1' e 4'. Leggi i commenti I commenti dei lettori 
LIVERPOOL - "Una notte magica. Non la dimenticheremo mai". Francesco Guidolin ha gli occhi che gli brillano dalla gioia e dalla commozione per aver espugnato Anfield, uno dei templi del calcio. "E' un'impresa che noi friulani ricorderemo a lungo. Abbiamo buttato il cuore oltre l'ostacolo. Sono felice soprattutto per i ragazzi che avevo visto abbattuti all'intervallo". DECISIVI I CAMBI - Il tecnico bianconero spiega la metamorfosi: "Nel primo tempo il Liverpool è stato bravo a farci correre a vuoto con tanto possesso palla. Nella ripresa abbiamo apportato dei correttivi e la gara è cambiata. Credo che alla fine abbiamo meritato la vittoria". Cosa ha pensato quando sono entrati Gerrard e Suarez? "Che era duro tenere e poteva succedere di tutto. Abbiamo anche rischiato il 3-3 in qualche mischia ma abbiamo tenuto con carattere. Bravi davvero". A NAPOLI SARA' DURA - Il risultato potrebbe dare nuova linfa anche al campionato: "Sicuramente, anche perché credo che questa squadra, consapevole di essere diversa dagli ultimi due ani, può comunque far bene se crede in sé stessa. Certo adesso andremo a Napoli dove ci attende una squadra arrabbiata e sappiamo che sarà dura. Il Napoli ha perso? Mazzarri avrà fatto le sue scelte visto che è primo in classifica...". POZZO EMOZIONATO - Il presidente Pozzo non sta nella pelle: "E' stata una delle serata più belle in 27 anni di calcio. Una grandissima soddisfazione: vincere in uno stadio storico, importante come questo per una piccola società come la nostra non succede ogni giorno, sono veramente emozionato". Il patron bianconero dice di non aver mai vacillato, neppure alla fine del primo tempo: "Sapevo che la squadra non era quella, che c'era qualcosa che non andava. L'allenatore è stato bravo, ha fatto il cambio giusto, la situazione si è capovolta e abbiamo meritato la vittoria". DI NATALE? COSE CHE SUCCEDONO - Decisivo Di Natale, 'perdonato' dopo lo screzio che aveva portato alla sua esclusione a Genova. "E' un grande calciatore, lo dimostra il gol che ha fatto e l'Udinese ce l'ha nel sangue. E' un bravo ragazzo, poi succedono degli incidenti di percorso che con più maturità da parte della società si possono evitare". A fine gara i giocatori invocavano 'premio, premio'. "Sono divertenti", se la ride Pozzo. PASQUALE, DEDICA AL PAPA' - Antonio Di Natale è raggiante. "La squadra ha fatto una grandissima partita. Io e Guidolin? Col mister non abbiamo mai litigato, facciamo parte di una grande famiglia. Stasera festeggiamo e da domani pensiamo al Napoli". Giovanni Pasquale si è tolto anche la soddisfazione del gol: "E' stato un gol importantissimo. Eravamo partiti bene, poi nel secondo tempo abbiamo pareggiato subito, siamo poi riusciti ad andare in vantaggio, anche allungando, e infine siamo stati bravi a finire la partita. A chi dedico il gol? A mio papà". Leggi i commenti I commenti dei lettori 
