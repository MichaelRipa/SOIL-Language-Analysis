ATENE - Montepaschi travolta in Grecia in gara-3 della sfida dei quarti di finale di Eurolega con l'Olympiacos. Gli ellenici si sono imposti per 75-55 e ora conducono per 2-1 nella serie al meglio delle cinque partite. Nel quintetto campione d'Italia, 15 punti di McCalebb e 12 di Andersen, mentre tra i greci ne realizza 15 Hines. Venerdì gara-4 ancora in Grecia, l'Olympiacos ha la prima possibilità di chiudere i conti. La squadra di Pianigiani resiste solo nel primo quarto, chiuso 14-12, poi cede nel finale di primo tempo. I greci vanno all'intervallo lungo sul 32-21 dopo un break di 12-3 chiuso dalla tripla di Sloukas a 4" dalla sirena. A inizio terzo periodo, invece della reazione della Montepaschi, ecco il crollo: l'Olympiacos parte con un parziale di 8-0 che lo porta sul 40-21. La tripla di Stonerook sul finire del tempo serve a poco, perché i padroni di casa chiudono al 30' sul 48-30. La gara è di fatto finita e nell'ultimo quarto si assiste soltanto ai canestri in serie dei padroni di casa. A 4' dalla fine la squadra di coach Ivkovic tocca anche il massimo vantaggio sul +29, 66-37 dopo una tripla di Law, prima che Siena abbia un sussulto e riesca ad accorciare fino al definitivo 75-55. OLYMPIACOS PIREO - MONTEPASCHI SIENA 75-55 (14-12, 32-21, 48-30) Olympiacos: Hines 15, Antic 6, Spanoulis 2, Dorsey, Keselj 2, Gecevicius 5, Glyniadakis 2, Printezis 4, Papanikolau 9, Mantzaris 9, Sloukas 11, Law 10. All: Ivkovic. Siena: McCalebb 15, Zisis 2, Andersen 12, Rakocevic 4, Carraretto, Thornton, Lavrinovic 4, Ress 8, Lechtaler, Stonerook 6, Aradori 4, Moss. All: Pianigiani. Arbitri : Ziemblicki (Pol), Lottermoser (Ger), Perez Pizarro (Spa). Note - tiri liberi: Olympiacos 12/21, Siena 8/9. Tiri da tre: Olympiakos 7/20, Siena 5/12. Rimbalzi: Olympiacos 49, Siena 29. Spettatori: 12.100. Leggi i commenti I commenti dei lettori 
ROMA - Emilio Fede lascia Mediaset. Sarà Giovanni Toti, direttore responsabile di Studio aperto, il nuovo direttore del Tg4. Lo rende noto un comunicato di Mediaset. "In una logica di rinnovamento editoriale della testata, cambia la direzione del Tg4. Dopo una trattativa per la risoluzione consensuale del rapporto di lavoro non approdata a buon fine, Emilio Fede lascia l'azienda", spiega Mediaset. L'azienda - si legge - "lo ringrazia per il lavoro svolto in tanti anni di collaborazione e per il contributo assicurato alla nascita dell'informazione del gruppo". Un divorzio clamoroso per il giornalista approdato a Mediaset quando già era uno dei volti noti del telegionale Rai e che ha creato l'informazione delle tv di Berlusconi oltre che promuovere e accompagnare l'ascesa politica del suo amico Silvio. Accompagnando anche la vita privata del premier, onnipresente negli scandali fino all'"affare" Ruby e al caso Lele Mora. IL CASO RUBY - LA TRIADE FEDE, MORA, MINETTI Comunque, per Fede il rapporto con la Rai termina nel 1987, dopo 25 anni, in seguito a un processo per gioco d'azzardo (finito con la sua assoluzione). Due anni dopo il passaggio alla Fininvest come direttore di Video News e successivamente di Studio Aperto, che sarà il primo notiziario ad annunciare in diretta l'inizio della prima Guerra del Golfo il 17 gennaio 1991, proprio nel giorno della sua prima messa in onda su Canale 5. Il passaggio alla direzione del Tg4 arriva nel 1993, dove Fede è rimasto fino ad oggi dando al suo telegiornale un'impronta personalissima, fatta di notizie miste a commenti che nel corso degli anni hanno ispirato tanta satira e alimentato tante polemiche. Ma che le cose - proprio dopo gli scandali in cui è stato coinvolto con Berlusconi - si stessero mettendo male era ormai chiaro. Così come i segnali che insieme agli auguri per i suoi 80 anni (lo scorso anno) proprio Piersilvio Berlusconi gli aveva mandato perché si ritirasse. Segnali non raccolti. Anzi, nella difesa per l'esplosione dell'ultimo scandalo con l'accusa di aver esportato capitali in Svizzera lui stesso ha fatto esplicitamente riferimento a "un falso organizzato per colpirmi e convincermi a lasciare la direzione del Tg4". Parole che contrastavano con quanto lo stesso Fede aveva annunciato da tempo circa la sua intenzione di lasciare Mediaset a giugno (in vista delle 81 primavere), o comunque entro il 2012. Negli ultimi mesi l'ormai ex direttore del Tg4 aveva anche ipotizzato di scendere in politica, naturalmente nel Pdl. Aveva però a più riprese smentito di aver raggiunto un accordo con l'azienda, mentre circolavano indiscrezioni mai confermate su una buonuscita milionaria, con cifre oscillanti tra i cinque e i dieci milioni. Nella trattativa di questi mesi si è discusso di soluzioni consensuali, come la possibilità per Fede di continuare a condurre un programma di prima o seconda serata, di restare in azienda come consulente, di diventare - come ha spiegato lui stesso - direttore editoriale dell'informazione. Ma questa sera l'epilogo è stato diverso. Dopo il Tg, il capo del personale del gruppo e un avvocato sono andati nell'ufficio di Fede. Ne sono usciti un quarto d'ora più tardi. Poi è arrivato il comunicato di Mediaset. Alla direzione del Tg4 va Giovanni Toti, una scelta "interna" su un giornalista che ha fatto tutta la sua carriera all'interno di Mediaset, dove è entrato nel 1996 e a Studio Aperto ha lavorato come redattore di cronaca, poi caposervizio e caporedattore del servizio politico. Nella prima direzione di Mario Giordano, ha firmato, tra i curatori, i programmi settimanali della testata 'Lucignolo' e 'Live'. Dal 2007 al 2009, come vicedirettore, ha ricoperto l'incarico di responsabile dei rapporti con i media della holding Mediaset. Nell'ottobre del 2009 è tornato alla testata con la qualifica di condirettore e il 22 febbraio 2010 ha assunto la direzione del tg di Italia 1. Argomenti fede-licenziato Leggi i commenti I commenti dei lettori 
Bagnasco mette il silenziatore a Bregantini. Al presidente della Cei, infatti, non è affatto piaciuta l'uscita dell'arcivescovo di Campobasso e presidente della Commissione lavoro della Conferenza episcopale. Il capo dei vescovi italiani è stato piuttosto chiaro: Parlate di tutto, ma  -  per favore  -  non criticate pubblicamente l'operato del governo Monti. Una "raccomandazione" a non "disturbare" il lavoro dell'attuale esecutivo. Un eloquente invito ad andare avanti lanciato a Monti e ai suoi ministri, con uno stile ed un approccio diametralmente opposti a quanto sostenuto dal vescovo Bregantini. Un passato da ex prete operaio e per anni impegnato in prima linea contro cosche mafiose e 'ndrangheta quando era vescovo di Locri (Reggio Calabria), l'arcivescovo intervistato dal settimanale Famiglia Cristiana si era schierato decisamente accanto a quanti non vedono di buon occhio la riforma dell'articolo 18, ricordando che "i lavoratori non sono merce" e definendo "un errore" l'esclusione della Cgil dalle trattative. Stando a quanto è filtrato dagli ambienti episcopali, queste prese di posizione non sono piaciute nelle alte gerarchie ecclesiali. In particolare, tra i collaboratori del cardinale Bagnasco, alla vigilia del Consiglio permanente Cei, era circolato il timore che il vescovo-ex prete operaio avrebbe potuto ribadire le sue critiche alle riforme del governo proprio durante il dibattito che si svolge tra i trenta vescovi membri del "Parlamentino" della Cei. Uno scontro che al momento in effetti non si è consumato. Anche perché, a scanso di equivoci, il presidente della Cei all'apertura del Consiglio ha subito dato la sua "benedizione" all'operato dell'esecutivo, facendo chiaramente capire che eventuali voci contrarie alla sua linea "politica" non sarebbero state tollerate. E sulle prese di posizione di monsignor Bregantini in materia di lavoro, riforme, difesa dei lavoratori dai pericoli di licenziamenti selvaggi attraverso la riforma dell'articolo 18, è calato il silenzio. 
Una notizia scomoda su un giornale online, cancellata dai pirati informatici che hanno oscurato il sito. La denuncia è di faxonline.it, diventato il bersaglio degli hacker dopo la pubblicazione di un servizio sulla scoperta di rifiuti "dall'odore nauseabondo" nel sottosuolo della contrada 'Martucci', sversati illegalmente nel territorio di Conversano, alle porte di Bari. Una vicenda ancora da accertare, al vaglio delle autorità competenti, di Comune, Provincia e Arpa. GUARDA IL VIDEO La testata online, pronta a rivolgersi alla Polizia postale, ha raccontato di un dipendente della discarica Lombardi, Domenico Lestingi, di 50 anni, che ha rubato un escavatore alla sua azienda e con il mezzo si è diretto in un terreno in contrada 'Martuccì dove ha cominciato a scavare, facendo emergere dal sottosuolo i rifiuti. Un gesto compiuto dall'uomo "per segnalare il fatto che negli anni scorsi nelle campagne in contrada Martucci il sottosuolo sarebbe stato riempito da scarichi abusivi di rifiuti molto pericolosi. Lestingi è stato arrestato dai carabinieri con l'accusa di furto e danneggiamenti". Sulla vicenda è intervenuta anche l'Associazione della stampa pugliese. "La coincidenza di questo vile attacco con la pubblicazione di una notizia su presunte irregolarità nello smaltimento - si legge in una nota - getta una luce inquietante sulla vicenda. Auspichiamo che le autorità competenti facciano al più presto chiarezza sull'accaduto, assicurando alla giustizia i responsabili di tale atto che, se fosse accertato il nesso con la pubblicazione della notizia sullo smaltimento dei rifiuti, rappresenterebbe anche una grave intimidazione nei confronti dei giornalisti". 
LONDRA - Sali a Dorando Pietri e scendi a Pietro Mennea. Non è un viaggio nella storia dell'atletica italiana, bensì un viaggio nella metropolitana di Londra: che per celebrare le Olimpiadi di questa estate ha ribattezzato tutte le sue stazioni con i nomi di grandi campioni olimpici del passato e del presente. Per adesso è soltanto un poster, che si può acquistare per poche sterline e portare a casa come ricordo: la mappa dell'Underground londinese è considerata un'icona del design, in questa versione lo diventa anche dello sport. Ma chissà che, nelle due settimane e mezzo dei Giochi, le fermate non cambino veramente nome, o almeno portino quello di una celebrità sportiva accanto all'originale. INTERATTIVO La tube celebra i campioni Le stazioni sono 361 e tanti sono i prescelti. Ce n'è per tutte le discipline. Tra Mark Spitz e Greg Louganis, il nuoto si è impadronito della Central Line, la linea "rossa" che taglia a metà Londra. Basket e tennis corrono invece da nord a sud, con fermate come Magic Johnson e Kobe Bryant, Rafa Nadal e Roger Federer, senza dimenticare Venus Williams. L'atletica sfreccia da est a ovest, e qui ci siamo anche noi: a Mennea è stata data, chissà perché, la stazione di Kensigton High. Un po' più lontano ce n'è una anche dedicata a Dorando Pietri, il maratoneta italiano che tagliò per primo il traguardo alle Olimpiadi di Londra del 1908, ma fu poi squalificato perché alcuni dei giudici, vedendolo barcollare per la fatica, lo aiutarono a rimettersi in piedi negli ultimi metri del percorso. Per la maggior parte gli atleti selezionati per ribattezzare le stazioni sono campioni olimpici, detentori di almeno una medaglia d'oro, "ma ci sono anche campioni che si sono distinti per una indimenticabile sconfitta", come Pietri, che commosse gli appassionati ed entrò lo stesso nella leggenda, anche da squalificato e forse ancora di più proprio per questa atroce beffa al termine della sua impresa. Altri italiani finiti sulla mappa sono Paola Pezzo, Paolo Bettini, Edoardo Mangiarotti e i fratelli Abbagnale. L'onore di contraddistinguere le due fermate più vicine al parco olimpico, Stratford e Stratford International, è andato invece rispettivamente a un campionissimo del presente, Michael Phelps, 156 medaglie olimpiche di cui 14 d'oro, e a Cassius Clay, come si chiamava quando vinse l'oro nel pugilato, categoria pesi massimi, ai Giochi di Roma del 1960, prima di diventare Muhammad Alì. L'uomo più veloce del mondo, Usain Bolt, ha ricevuto la stazione Victoria, una delle più grandi della metropolitana, sede anche di una grande stazione ferroviaria: una scelta beneaugurante, forse, nella speranza che durante le Olimpiadi anche i treni della sotterranea corrano come si deve, magari senza fare il record del mondo ma neanche senza procedere a rilento o restare fermi per un guasto nelle gallerie come talvolta succede. Leggi i commenti I commenti dei lettori 
