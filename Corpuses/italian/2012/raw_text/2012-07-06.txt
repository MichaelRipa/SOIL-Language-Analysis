
IL VIDEO-EDITORIALE Si può fare di più di FRANCESCO MERLO Dossier VIDEO EDITORIALE Se le province sono enti inutili, e lo sono, non si capisce perché il governo non abbia deciso di cancellarle tutte. La verità è che quando si va a toccare i costi della politica (e le clientele) la mano diventa sempre leggera © Riproduzione riservata ( 06 luglio 2012 ) Tutti gli articoli di Sera 
BUCAREST - La Romania piomba nel caos istituzionale. Lo scontro fra il governo di centro-sinistra e la presidenza conservatrice ha raggiunto oggi il suo culmine con il voto del Parlamento che ha votato la destituzione del capo dello stato, Traian Basescu. La crisi romena preoccupa l'Unione europea che, dopo l'Ungheria, teme un altro fronte di rischio per un paese dell'Est europeo. Riunito in seduta congiunta di Camera e Senato, il parlamento di Bucarest ha votato per la sospensione dei poteri del presidente: i voti per la destituzione di Basescu sono stati 256, sul totale di 432 parlamentari, i contrari 114, mentre uno solo si è astenuto. In base alla legge, sulla destituzione del presidente si dovrà ora pronunciare definitivamente la popolazione in un referendum che si terrà entro trenta giorni, con tutta probabilità il 29 luglio. L'interim alla presidenza sarà assicurato dal nuovo presidente del Senato, Crin Antonescu, eletto l'altro ieri al pari del nuovo presidente della Camera con un autentico colpo di mano della maggioranza di centro-sinistra, che ha sfiduciato i due presidenti conservatori. Lo scontro è rimasto strisciante fin dall'insediamento del governo di centrosinistra, ma nell'ultimo periodo è esploso quando il premier socialdemocratico Victor Ponta ha accusato Basescu di aver violato la costituzione, avocando a sè poteri che non gli spettano e imponendo al paese misure di pesante austerità economica che hanno fortemente impoverito la popolazione. Il  presidente, intervenuto in aula prima del voto sulla sua destituzione, si è difeso dalle accuse denunciando il tentativo della maggioranza di voler controllare tutti gli organi dello stato, a cominciare dalla magistratura. "Ho la coscienza assolutamente tranquilla - ha detto Basescu - poichè sono certo di aver fatto il mio dovere verso il mio Paese e il mio popolo". La Corte costituzionale, in un parere consultivo, aveva riconosciuto alcune irregolarità nell'azione politica di Basescu, non tali tuttavia da costituire una violazione della Costituzione. Per cercare di rassicurare i partner dell'Unione europea e la comunità internazionale, Ponta era intervenuto con una dichiarazione, assicurando che la Romania resterà "un paese stabile nel quale viene rispettato in pieno lo stato di diritto". La Commissione europea, però, si è detta "preoccupata" per gli ultimi sviluppi politici che potrebbero mettere "a rischio i progressi fatti in questi anni" dal Paese. Giovedì, il premier andrà a Bruxelles per incontrare Josè Barroso, intanto però anche Berlino, attraverso il portavoce della Cancelleria, Steffen Seibert, ha espresso "seri dubbi" sulla legittimità delle riforme politiche in atto a Bucarest. Preoccupazione era stata espressa ieri da Italia e Francia. Basescu - eletto la prima volta nel 2004 e il cui secondo mandato scadrà nel 2014 - già nel 2007 era stato sospeso dalle sue funzioni a opera del parlamento, poco dopo l'ingresso della Romania nella Ue. Allora tuttavia la popolazione nel successivo referendum gli aveva accordato la fiducia reintegrandolo alla presidenza. Cosa questa che appare ora molto più difficile dopo che le misure di austerità imposte al paese hanno provocato una notevole perdita di popolarità del capo dello stato. 
PRIMO PIANO  -  I TAGLI DEL GOVERNO Addio a cinquantasette province "Basta con i microfeudi" di VALENTINA CONTE È l'ultima, vera, sorpresa della spending review. E arriva all'una di ieri notte, quando il premier Monti in conferenza stampa a Palazzo Chigi, al termine di un Consiglio dei ministri fiume durato sette ore, annuncia che il taglio alle Province ci sarà e si tratterà addirittura di un dimezzamento. Molto più di quanto preannunciato nei giorni scorsi e poi frettolosamente ritirato dalle bozze di decreto. In particolare, si dovrebbe scendere a "50 Province residue " dalle 107 amministrazioni oggi esistenti, come precisato sempre ieri notte dal ministro della Funzione pubblica, Filippo Patroni Griffi. Sarà così avviato "un processo di eliminazione o accorpamento" di 57 Province, da completare entro la fine dell'anno, in base a due criteri: dimensione territoriale e popolazione. La definizione esatta dei parametri, però, "sarà completata entro dieci giorni dall'entrata in vigore del decreto, con apposito provvedimento del Consiglio dei ministri". Al momento, dunque, si procede per ipotesi. In base a quelle che il governo ha finora preso in considerazione, i due limiti da considerare corrispondono ai 350 mila abitanti e ai 3 mila chilometri quadrati di estensione geografica, con esclusione però dei capoluoghi di Regione. Se consideriamo contestualmente i due tetti, al di sotto dei limiti ricadono appena 35 province. Se invece li calcoliamo in alternativa, come sembra che il governo stia facendo proprio in queste ore (numero abitanti oppure dimensione), allora il bacino da sfoltire è ben più ampio e arriva fino a 75 Province: 61 nelle regioni ordinarie, 14 in quelle a statuto speciale (con esclusione di Trentino Alto Adige e Valle d'Aosta). Non tutte saranno cancellate entro dicembre. Per raggiungere l'obiettivo di 57 fissato dal governo, molte potrebbero essere accorpate. Bisogna poi considerare che a partire dal primo gennaio del 2014 vengono istituite le dieci Città metropolitane, la cui nascita soppianterà le relative Province: Roma, Torino, Milano, Venezia, Genova, Bologna, Firenze, Bari, Napoli, Reggio Calabria. L'obiettivo netto finale potrebbe dunque essere pari a 47 province da eliminare e dunque le residue 32 da accorpare. L'iter è già scandito. Il governo trasmetterà al Consiglio delle autonomie locali, che nel frattempo verrà istituito in ogni Regione, i parametri rivisti in base ai quali procedere. Spetterà ai singoli Consigli approvare il piano di riduzione entro i successivi 40 giorni per arrivare alla fine di dicembre con una geografia istituzionale totalmente rinnovata. Non mancheranno discussioni e polemiche. In Lombardia e Toscana, ad esempio, rimarrebbero in piedi solo Milano, Brescia e Firenze. Due regioni in cui evidentemente gli accorpamenti sono molto probabili. Soddisfatto il ministro Patroni Griffi: "L'Italia, con il taglio delle province, compie una vera e propria svolta nell'assetto dello Stato. Basta con i microfeudi, ora è il momento di una riorganizzazione che deve essere il fulcro per uno Stato nuovo, innovativo, snello e più utile ai cittadini". Un traguardo storico visto che "per la prima volta nella storia repubblicana si è deciso di ridurre il numero delle province". © Riproduzione riservata ( 06 luglio 2012 ) Tutti gli articoli di Sera 
ULTIMO MINUTO Scommesse sportive la crisi non perdona Affari scesi del 4 per cento di MATTEO PUCCIARELLI Dossier ULTIMO MINUTO "Montalbano I am" Camilleri vince a Londra Assegnato il premio Dagger (seconda parte) © Riproduzione riservata ( 06 luglio 2012 ) Tutti gli articoli di Sera 
ECONOMIA Istat, redditi più bassi del Duemila di FULVIO NIBALI Le famiglie italiane consumano meno perché il loro potere d'acquisto è diminuito. Era evidente e oggi è anche ufficiale. Come affermano, lapidari, i dati Istat, il potere di acquisto degli italiani, considerata anche l'inflazione, si è ridotto dell'1% rispetto al primo trimestre del 2012 e del 2% rispetto al primo trimestre dello scorso anno. Si tratta del livello più basso dal terzo trimestre del 2000. Inoltre, nel primo trimestre del 2012 la propensione al risparmio, considerata anche la stagionalità, è stata pari al 9,2%, uguale al trimestre precedente e in aumento (+0,4%) rispetto al primo trimestre del 2011. Il reddito disponibile delle famiglie in valori correnti è minore dello 0,5% rispetto al trimestre precedente, mentre è aumentato dello 0,9% rispetto al corrispondente periodo del 2011. Il calo del potere d'acquisto delle famiglie è 4 volte superiore a quello del 2011 quando era stato dello 0,5%. In sostanza, gli italiani hanno le tasche quasi vuote e questo si tradurrà nell'impossibilità di spendere e influenzerà i consumi e persino i saldi. La difficoltà è palese e dal punto di vista politico, ci sono reazioni negative che insistono sui tagli del governo Monti. La speranza di tutti, comunque, è che il decreto della spending review, prossimo al varo, possa in qualche modo limitare la spesa pubblica, ma possa soprattutto, e per il bene di tutti, rilanciare l'economia del nostro paese, incentivare le famiglie alla spesa e soprattutto ridare loro potere d'acquisto e di consumo. Protestano anche le associazioni dei consumatori. Coldiretti si sofferma sul fatto che gli italiani stanno rinunciando anche ai loro piccoli vizi come gli aperitivi, i dolci e le cene fuori. Federconsumatori e Adusbef rilevano che questo nuovo ribasso del potere d'acquisto delle famiglie rende "ancora più drammatico il bilancio complessivo dal 2008" e poi pongono l'accento sul fatto che "la caduta complessiva della capacità d'acquisto a partire dall'inizio della crisi ammonterà a fine anno al -11,8%. Una perdita gravissima, che non potrà che avere ricadute disastrose sui consumi e sulla produzione". Secondo le organizzazioni saranno "gravissime le ricadute di tale andamento sulle condizioni e sul benessere delle famiglie, costrette a tagliare persino la spesa nel settore alimentare ". Si stima una "riduzione dei consumi alimentari per una famiglia media pari a circa 286 euro annui. Un taglio che equivale alla rinuncia della spesa alimentare per 18 giorni". © Riproduzione riservata ( 06 luglio 2012 ) Tutti gli articoli di Sera 
Musica ARENILE RELOAD Dalle 21.30 all'Arenile Reload, via Coroglio 14/b, concerto dei Subsonica. La band torinese torna on the road per l'ultimo tour prima di una lunga pausa. Samuel, Max, Boosta, Ninja e Vicio tornano sotto le stelle di Bagnoli promettono una scaletta con brani come "Sole silenzioso", scritto dopo i fatti di Genova, "Piombo", dedicata nel 2007 a Roberto Saviano. Apre la serata la rock band napoletana Foja. Si ballerà tutta la notte con i dj Danilo Vigorito, Gabriele Del Prete, Piero Barenghi, Roy Simonetti, Dario Tofano e lo stesso Boosta dei Subsonica. Nell'area pop il dj Claudio Cerchietto. Ingresso 15 euro, più prevendita, sconto del 20 per cento a chi arriva in bici. Info 081 019 9156. SANT'ELIGIO MAGGIORE Dalle 21.15 al chiostro di Sant'Eligio, piazzetta Sant'Eligio 7, per la rassegna "Unopiùuno5Festival", di scena Gianfranco Gallo e Marco Zurzolo, tra note e recitazione. Ingresso 13 euro, ridotto 10 euro. Info 081 417 324. POZZUOLI Per il Pozzuoli Jazz Festival: dalle 21 al Vulcano Solfatara, via Solfatara 161, concerto del sassofonista Rosario Giuliani, che sarà accompagnato da Roberto Tarenzi al pianoforte, Dario Deidda al basso, Marco Valeri alla batteria. Videoinstallazioni a cura dell'associazione Magma. Il biglietto include visita al Vulcano. Info 081 526 2341. BACOLI Dalle 23 al Cycas Caffè di Bacoli, via Miliscola 13, di scena l'eclettico bluesman campano Wince Gnesutta, bassista e cantante, ispirato musicalmente agli anni Sessanta. Info 081 523 1660. CASTELLAMMARE DI STABIA Dalle 21 alle Antiche Terme di Stabia, piazza Amendola, per la kermesse estiva "Quisisana Jazz Events", I Ditelo voi  porteranno in scena lo spettacolo "Komikaze". Biglietti da 15 a 25 euro. Info 081 871 7058. AVELLINO Dalle 21 nel teatro all'aperto Carlo Gesualdo di Avellino, piazza Castello, per il cartellone estivo "Musica al Parco", di scena la band bolognese "Vino Tinto" al ritmo di suoni latini e jazz per un sound fresco e coinvolgente. Ingresso libero. Info 0825 771 620. Classica ARENA FLEGREA Dalle 21 all'Arena Flegrea della Mostra d'Oltremare, l'opera "Aida" con il soprano Hui He, il mezzosoprano Tichina Vaughn, il tenore Riccardo Massi, il basso Reda El Wakil, il baritono Giuseppe Altomare. Sul palco l'Orchestra Giuseppe Verdi di Firenze diretta dal maestro Christina Sandu. Ingresso da 25 a 60 euro. PAUSILYPON Dalle 18.30 al parco archeologico del Pausilypon, grotta di Seiano, discesa Coroglio 36, per la rassegna "Nuits d'été a' Pausilippe", musica da camera nei teatri antichi, esibizione del pianista Aldo Ciccolini, accompagnato da Paloma Kouider in un recital intitolato "Rends moi le Pausylippe et la mer d'Italie...". Ingresso 35 euro. Il ricavato sarà devoluto all'Ospedale Santobono Pausilipon, per le cure ai bambini leucemici. Info 081 240 3235. RAVELLO Dalle 19.45 al Belvedere di Villa Rufolo, Ravello, di scena l'Orchestra del Teatro di San Carlo diretta da Wayne Marshall, direttore d'orchestra, pianista e organista inglese. In programma musiche di Ravel, Ellington, Bernstein. Ingresso 50 euro. Info 089 858 422. Teatro FELTRINELLI POMIGLIANO Dalle 21 al Feltrinelli Point di Pomigliano d'Arco, polo culturale "La Distilleria" (via Roma, 281), la rappresentazione del testo di poesia di Mimmo Grasso, "Taranterra", spettacolo con la regia di Massimo Maraviglia e la compagnia Asylum 2012. Info 081 803 3702. SALERNO Dalle 11 alle 17 nella chiesa dell'Addolorata di Salerno, largo Conforti, per "Il gioco serio del teatro", rassegna di teatro e danza, stage intensivo "La Gatta Cenerentola di Roberto De Simone", tenuto da Antonello De Rosa. Ingresso 10 euro. Cinema PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "To Rome with Love" di e con Woody Allen. Ingresso 3,50 euro. Info 081 777 5103. SAN SEBASTIANO AL VESUVIO Dalle 21.15 al Parco urbano di San Sebastiano al Vesuvio, via Panoramica, il film "The Avengers" di Joss Whedon, con Robert Downey Jr. e Scarlett Johansson. Ingresso 3,50 euro. Info 081 596 7493. ISCHIA Per la rassegna cinematografica Ischia Global Fest: dalle 21 a Villa La Colombaia, Fondazione Luchino Visconti, Forio, inaugurazione della mostra fotografica "Tributo a Liz Taylor", di Richard Young. Con l'intervento dell'autore, Paula Wagner, Rick Nicita,  Trudie Styler, Tony Renis. Segue perfomance di Andrea Griminelli, Enzo Gragnaniello e Lindsay Kemp. Agenda ERCOLANO Dalle 10 all'hotel Punta Quattroventi di Ercolano, si discute di pesca, considerando che dal prossimo gennaio è prevista l'entrata in vigore di un quadro normativo europeo. Partecipano i vertici del comparto produttivo nazionale e i rappresentanti istituzionali del territorio campano. CAPRI Dalle 19 a Capri, piazzetta Tragara, per la rassegna letteraria "Le Conversazioni", incontro con il premio Nobel Wole Soyinka, poeta, drammaturgo e saggista nigeriano, a dialogo con il giornalista di Repubblica e scrittore Federico Rampini. SORRENTO Dalle 9alle 14, per il Sorrento Meeting, due giorni dedicati all'economia, giornata di lavoro presieduta da Mohamed Bechir Khalfallah, rappresentante della Commissione africana per i diritti dell'uomo e dei popoli. SALERNO Dalle 10.30 nel salone dei Marmi di palazzo di Città, Salerno, per il workshop sulla trasformazione del fronte del mare, incontro con l'arch. Nuno Almeida. Intervengono Marco Santamaria, Domenico De Maio, il sindaco Vincenzo De Luca. 
