
Teatro DIANA Dalle 21 al teatro Diana, via Luca Giordano 64, lo spettacolo "La  commedia di Orlando", liberamente tratto da "Orlando" di Wirginia Wolf,  con Isabella Ragonese. Regia di Emanuela Giordano. Info 081 556 7527. IL PRIMO Dalle 21 al teatro Il Primo, viale del Capricorno 4, Mario Aterrano in  "Viviani la nuit", con Patrizia Spinosi, Anna Spagnuolo e Lucia  Palmentieri. Un omaggio a Raffaele Viviani, in quattro quadri, una  rilettura dei momenti salienti della Napoli vissuta dall'artista  stabiese. Info 081 592 1898. BELLINI Dalle 21 al teatro Bellini, via Conte di Ruvo 14, Alessandro Preziosi in  "Cyrano de Bergerac", celebre commedia teatrale in cinque atti,  pubblicata nel 1897 dal poeta drammatico francese Edmond Rostand  (1868-1918) e ispirata alla figura storica di Savinien Cyrano de  Bergerac, uno dei più estrosi scrittori del Seicento francese. Info 081  549 9688. ORTO BOTANICO Dalle 9.30 e dalle 11 all'Orto Botanico, via Foria, "Il magico pifferaio" dai Fratelli Grimm, scritto e diretto da Giovanna Facciolo.  Dai 6 anni. Anche domani. Biglietto 7 euro. Info 081 033 0619. SAN FERDINANDO Dalle 18 al teatro San Ferdinando, piazza Eduardo De Filippo 20, Lina  Sastri in "La casa di Ninetta", un racconto-omaggio dell'attrice  dedicato alla madre scomparsa, Ninetta, con la regia di Emanuela  Giordano. Info 081 551 3396. NUOVO Dalle 20.30 nella sala Assoli del teatro Nuovo, via Montecalvario 16,  Iaia Forte in "Interno familiare", da un racconto di Anna Maria Ortese.  In scena il racconto del percorso interiore di Anastasia Finizio: un  ritratto familiare spietato raccontato con lo stile della grande  scrittrice italiana. Info 081 497 626. Musica DELLE PALME Dalle 21 al teatro Delle Palme, via Vetriera 12, nell'ambito della rassegna musicale "Jazz&Movie", il progetto "Frame", di Davide Mastropaolo (effects&electronic) e Leandro Sorrentino (tenor sax), per sonorizzare immagini dal vivo, tra minimalismo, ambient e jazz. Info 081 418 134. AUGUSTEO Dalle 18 al teatro Augusteo, piazzetta Duca D'Aosta 263, il nuovo tour di Renzo Arbore e l'Orchestra Italiana con uno spettacolo dedicato a Roberto Murolo, con filmati, aneddoti e canzoni del cantante, che fu maestro e amico di Arbore. Fino al 22 aprile. I biglietti costano 40 e 60 euro. Info 081 414 243. BATTIPAGLIA Dalle 22 al Capri jazz bar di Battipaglia, via Pastore 42, concerto degli Ammutta, formazione sorta nel 2009 orientandosi sin da subito verso il  rock degli anni '60 e l'hard rock dei '70. Con un repertorio che va di Beatles ai Led Zeppelin. Ingresso libero, senza alcun obbligo di consumazione. Info 0828 300 124. Classica SAN CARLO Dalle 18 al teatro San Carlo, via San Carlo 98/f, "Il Pipistrello", balletto su musiche di Johann Strauss figlio, che Roland Petit creò su commissione della Principessa Grace di Monaco. Lo spettacolo viene proposto nella versione ripresa da Luigi Bonino, storico assistente di Petit, con le scene di Jean-Michelle Willmotte e i costumi di Luisa Spinatelli. Dirige Nicolae Moldoveanu. Biglietti da 30 a 130 euro. Info 081 797 2331. CHIESA LUTERANA Dalle 20.30 nella chiesa luterana, via Carlo Poerio 5, per i "Concerti di Primavera", finale della dodicesima edizione del "Concorso di composizione" su testi sacri. Saranno assegnati i premi "Giuria" e "Franco Caracciolo" alle migliori tra le quattro composizioni in gara, eseguite da un gruppo vocale diretto dal maestro Carlo Forni e accompagnato al pianoforte da Vincenzo Caiazzo. Ingresso libero. Info 081 663 207. BRACIGLIANO Dalle 20 a Bracigliano, Convento San Francesco, per la rassegna "Un viaggio oltre le note", sarà protagonista il violino, con musiche del Barocco tedesco. Cinema FELTRINELLI LIBRERIE Dalle 18 alla Feltrinelli librerie, via San Tommaso D'Aquino 70, per la rassegna "Salotto cinematografico", proiezione del film "Cina Chung Kuo", di Michelangelo Antonioni, pubblicato da Feltrinelli nella collana Real Cinema, trasmesso in bianco e nero dalla Rai nel 1972, replicato a colori nel 1979 e poi scomparso. Info 081 240 5411. ARCO FELICE Dalle 9.30 nell'Aula Magna dell'Istituto Tecnico commerciale e per geometri "Pareto" di Arco Felice (via Annecchino 252), per il Cineforum Diritti umani, il film "Fortàpasc", del regista Marco Risi, sulla vita del giornalista de Il Mattino Giancarlo Siani, ucciso dalla camorra il 23 settembre del 1985. Dopo la proiezione seguirà dibattito sulla libertà di stampa con Donatella Mascagna (dirigente scolastico), Michela Mancini (vicepresidente Coalit), Ciro Biondi, Nello Mazzone, Giovanni Moio, Gino Conte e Alessandro Napolitano (giornalisti). Libri FNAC Dalle 18 alla Fnac del Vomero, via Luca Giordano 59, Alessandra Del Prete, napoletana, giornalista, traduttrice e interprete, presenta il suo nuovo romanzo, "In capo al mondo" (Rogiosi editore). Info 081 220 1000. IL CLUBINO Dalle 20.30 a Il Clubino, via Luca Giordano 73, per i mercoledì letterari "Inpastallautore", serata dedicata alla letteratura fantastica e misteriosa in tutte le sue sfaccettature: dai sogni agli incubi, gli scrittori Maurizio Ponticello e Simonetta Santamaria ospiteranno quattro autori, due romanzi e due saggi. Conducono le giornaliste Santa di Salvo e Anna Paola Merone. Segue l'angolo umoristico "Il conto lo paga l'autore" e gran finale "in pasta". Info 081 195 342 30. Agenda MONACI TIBETANI Nell'ambito del dodicesimo tour mondiale per la pace interiore e mondiale, saranno a Napoli fino a domenica i Monaci Tibetani del Monastero Gadhen Shartse Norling. Il Tour, patrocinato dal Comune, è organizzato dal Centro Culturale Ametista (via San Domenico 93/e-f), che sarà la sede durante il Tour. Info 081 195 433 40. Sito www. centroametista. org. SITI REALI L'associazione Siti Reali promuove sabato prossimo alle 16.45 una visita guidata agli Scavi di Ercolano e, subito dopo, a Villa Maiuri (segue aperitivo). Quota di partecipazione 12 euro, bambini dai 6 ai 12 anni 6 ero. L'ingresso allo scavo è gratuito per la settimana della cultura. Domenica 22 aprile visita al Museo Archeologico Nazionale (dalle 10). Info 081 633 6763. STUDI FILOSOFICI/1 Dalle 17.30 all'Istituto Italiano per gli Studi Filosofici, via Monte di Dio 14, inaugurazione della mostra di stampe antiche del'’ Associazione culturale Paola, Mario, Ettore de Martino: Uomini illustri del Regno di Napoli. Dalle 18 tavola rotonda in ricordo di Mario Agrimi sul tema "Napoli, capitale culturale del '700 europeo". Interventi di Guido D’ Agostino, Giulio De Martino, Fabrizio Lomonaco, Luigi Mascilli Migliorini, Alberto Postigliola. Info 081 764 2652. STUDI FILOSOFICI/2 Dalle 17 all'Istituto Italiano per gli Studi Filosofici, via Monte di Dio 14, incontro/dibattito in ricordo di Lucio Magri e del suo libro "Il sarto di Ulm". Intervengono Pasquale Colella, Guido D'Agostino, Filippo Maone, Angelo Mastrandrea, Valentino Parlato. In collaborazione con l'Istituto Campano per la Storia della Resistenza "Vera Lombardi". FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23, per la rassegna "Le stagioni dei Presìdi", si parla del carciofo bianco di Pertosa. Intervengono Mariana Amato, Franco D'Orilia, Luigi Maffini, Giovanni Pucciarelli e Vito Trotta. In collaborazione con Slow Food Campania. Info 081 240 5411. SALERNO Il Gruppo Archeologico Salernitano, in collaborazione con l'università degli Studi di Salerno, organizza il ciclo di conferenza dal titolo "Salerno tra Normanni e Gregorio VII": dalle 18.30 nell'aula Magna dell'Istituto Scolastico "Giacinto Vicinanza", corso Vittorio Emanuele 153, il prof. F. Dell'Acqua interverrà su "Gli avori di Salerno (XI-XII secolo) i cinque sensi e la conoscenza di Dio". 
NAPOLI - L'obiettivo è semplice: il Napoli è alla ricerca della forma migliore. La settimana tipo è un toccasana per smaltire le tossine di un periodo intenso e lasciarsi alle spalle acciacchi di natura fisica che hanno condizionato il rendimento. Al centro tecnico di Castel Volturno c'è il cartello lavori in corso. Programma personalizzato, questo il menu della doppia seduta per Campagnaro, Grava, Rosati, Hamsik e Lavezzi. Il Pocho ieri ha riportato un fastidio muscolare agli adduttori, quindi l'imperativo è non forzare per evitare problemi maggiori. L'unico a preoccupare è Dzemaili che nel pomeriggio si è sottoposto a risonanza magnetica per un fastidio alla caviglia: l'esito è negativo, ma il livello di guardia resta alto. Per il resto, nessun allarme particolare, quindi Mazzarri potrebbe recuperare la migliore formazione possibile in vista della sfida di sabato sera con il Novara che è fondamentale per ripartire in classifica dopo tre sconfitte consecutive. VOTA IL SONDAGGIO/QUALI LE RAGIONI DELLA CRISI? LAVEZZI - Le sue condizioni non preoccupano. A rassicurare tutti Alejandro Mazzoni che oggi pomeriggio è stato a Castel Volturno dal suo assistito. Il procuratore dell'argentino ha fatto il punto sul futuro del campione di Villa Gobernador Galvez, che è al centro di tante voci di mercato. Nessuna presa di posizione, ma la risposta a De Laurentiis è ben assestata. Il patron azzurro era stato lapidario la scorsa settimana: "Ha la clausola rescissoria, se vuole andare in Russia a guadagnare di più, faccia pure. Io nella vita ho altre priorità". La replica di Mazzoni non si è fatta attendere: "Ognuno  -  ha spiegato a radio Crc  -  fa le sue valutazioni. Dico solo che qualsiasi persona lavora per sentirsi bene e guadagnare. Lavezzi è molto legato a Napoli ed è arrivato a giocare in Italia sia per una soddisfazione personale che per soldi. Se avesse utilizzato solo il sentimento d'amore nella sua scelta, non sarebbe arrivato a Napoli, ma attualmente giocherebbe in Argentina. Il Pocho ha dimostrato tante volte di stare bene in azzurro, ma sono tante le cose che si valutano quando si decide di giocare in una squadra". Sull'interessamento dell'Anzhi, Mazzoni glissa: "Ha ragione il vice presidente del club russo, non è il momento di parlare di mercato. Adesso il Napoli deve rialzarsi e fare le cose perbene, lo stesso discorso riguarda Lavezzi". Leggi i commenti I commenti dei lettori 
I genitori del calciatore del Parma Alessandro Lucarelli, Maurizio Lucarelli e Franca Bussotti sono stati condannati a due anni e lo stesso Alessandro Lucarelli è stato condannato ad un anno: all'origine della condanna la vicenda dell'assegnazione, che sarebbe stata illegittima, alla famiglia di una casa popolare. Tutti sono stati condannati con rito abbreviato per concorso per truffa ai danni dello Stato e falso. Le pene detentive saranno sospese se entro tre mesi dal passaggio in giudicato della sentenza sarà pagata una provisionale immediatamente esecutiva di 10mila euro. Il reato, inizialmente truffa aggravata e falso, è stato riqualificato dal giudice Beatrice Dani in truffa ai danni dello stato e falso. Secondo l'accusa la madre di Lucarelli, assegnataria dell' alloggio popolare, dal 2005 al 2007 avrebbe presentato alla Casalp (società che gestisce le case popolari a Livorno) dichiarazioni non vere sul numero dei componenti del nucleo familiare e sul reddito familiare. Nei due anni successivi, invece, avrebbe abitato non nella casa popolare, ma in un appartamento del marito da cui formalmente era separata. In questo modo, secondo l'inchiesta della Guardia di Finanza coordinata dal pm Luca Masini, la famiglia avrebbe mantenuto la casa popolare, che sarebbe stata utilizzata anche come sede legale di una società di Alessandro Lucarelli. Secondo la magistratura, per l'alloggio i Lucarelli avrebbero pagato fino a 12,91 euro al mese, canone previsto per le famiglie che non superano redditi per circa 15 mila euro. 
Dopo l'annuncio di ieri è diventata realtà a Casoria, la disperata protesta del Cam, "contro le indifferenze delle istituzioni". Nel tardo pmeriggio di oggi, "dopo aver atteso tutto il giorno un cenno da parte delle istituzioni", Antonio Manfredi, direttore del piccolo museo di arte contemporanea dell'hinterland campano ha dato fuoco, davanti l'ingresso del museo, all'opera dell'artista francese Severine Bourguignon. LE IMMAGINI/Il direttore e il rogo di un'opera La tela è stata bruciata dallo stesso direttore, Antonio Manfredi che aveva atteso tutta la giornata un cenno da parte delle istituzioni. IL CASO/Sos dal Museo Madre L'autrice dell'opera, che ha seguito l'azione  via Skype, ha confermato la sua decisione di far distruggere la propria tela decisione che ha definito "politica" e necessaria perchè obbligata dalle contingenze nefaste. Domani, alle 18.00, un'artista napoletana, Rosaria Matarese, darà fuoco ad una sua opera. "Aspettando che qualcuno intervenga- concludono dal Cam- i roghi continueranno". 
Una notizia buona e una cattiva, dal convegno "I beni  confiscati alle mafie" promosso da Libera alla facoltà di Giurisprudenza  dell’Alma mater, iniziativa che ha riunito rappresentati di magistratura,  istituzioni, enti locali, volontariato e terzo settore, mondo delle cooperative,  Agenzia nazionale dei beni confiscati. A ottobre partirà a Bologna il primo  master post laurea sulla gestione e rivalutazione di immobili, proprietà e  aziende sottratte definitivamente alle mafie e sarà dedicato a Pio La Torre, il  deputato siciliano assassinato 30 anni fa. Il via libera del Senato accademico è  arrivato poche ore prima del convegno. Ad annunciare il corso di  specializzazione è stata Stefania Pellegrini, docente da anni impegnata su  questi temi. Il procuratore capo Roberto Alfonso, uno dei relatori, ha suggerito  l’opportunità di aprire le lezioni a funzionari delle amministrazioni centrali e  locali. La vicepresidente della Regione Emilia Romagna, Simonetta Saliera, ha  confermato che viale Aldo Moro coglierà questa occasione. Anche il sindaco di  Bologna Virgilio Merola ha apprezzato  la scelta e promesso che anche Palazzo  d’Accursio ci sarà, con i nomi delle persone da iscrivere al Master scelti in  sede di conferenza metropolitana dei Comuni. Ma da lui è venuta anche la notizia  negativa, con una coda di frecciate polemiche. L’amministrazione comunale non ha  i soldi per ristrutturare l’immobile-simbolo cittadino degli ostacoli di cui è  costellata la strada per contrastare i boss nel portafoglio e risarcire la  collettività, dando un uso sociale a quanto messo sotto chiave: Villa La  Celestina, il rudere che sta andando in malora in fondo a via Boccaccio,  sottratto a Giovanni Costa al termine di un complesso procedimento e acquisito  dallo Stato nel 2008. LEGGI Quei beni confiscati alla mafia "Abbiamo fatto un valutazione di massima - ha spiegato il  sindaco - ristruttura il complesso costerebbe tre milioni di euro e allora  converebbe venderlo e usare i ricavi per finalità sociali. I soldi li avrei, per  rimetterlo a posto. Ma non posso farlo, perché 50 milioni li devo tenere  accantonati per il patto di stabilità, centralistico. Bisogna interrogarsi su  cosa vogliamo da questo Paese. Dobbiamo metterci d'accordo. Quando vengono fatte  scelte che hanno ricadute sugli enti locali, di dovrebbero coinvolgere e prima.  Se la legalità è un tema prioritario, allora potrei dimostrare che serve di più  ristrutturare villa Celestina che ripianare le buche da qualche parte". La  Regione, che di progetti per la legalità ne sta promuovendo e finanziando  parecchi, ha un fondo per aiutare chi vuole prendersi in carico beni confiscati  e avviare attività da mettere a reddito. "A chiedere i soldi a viale Aldo Moro -  ha precisaro il sindaco Merola - non ci penso nemmeno. I tre milioni che  servirebbero sono più dell’intero budget messo a disposizione per tutta l’Emilia  Romagna". 
TORINO - "Un tempo, quando scoppiava uno scandalo in un partito, gli altri quasi si rallegravano. Oggi non è più così. Ora ogni scandalo, per l'opinione pubblica, riguarda l'intero sistema politico. Tutti uguali! Ciò che succede in un partito, è imputato a tutti i partiti. Una specie di responsabilità oggettiva di sistema. Nessuno è immune dal discredito". Gustavo Zagrebelsky, presidente emerito della Corte costituzionale, accetta di rispondere a qualche domanda sul finanziamento pubblico alle forze politiche. Lo fa a quasi due mesi da 'Dipende da noi' , il manifesto-appello di Libertà e giustizia che lanciava un allarme in nome della politica e della democrazia. E lo fa partendo dall'antipolitica. Gli ultimi sondaggi danno in grande ascesa il movimento di Grillo. E dicono che è probabile un fortissimo astensionismo. Come interpreta questi dati? "Sono molto preoccupato. Sono due sintomi di declino, di distacco, in cui, alla ragionata indignazione, possono sommarsi pulsioni e sentimenti sociali elementari e distruttivi: disprezzo, invidia, semplificazione, dileggio; il terreno ideale per la demagogia. Sa com'è nata l'idea del manifesto che lei ha ricordato? Ero stato a tenere delle lezioni in quattro licei e a tutti i ragazzi avevo rivolto la stessa domanda: dopo la maturità, quanti di voi sono disposti a dedicare un po' delle proprie energie a qualcosa che abbia a che fare con la politica? In ogni scuola avevo davanti 150-200 studenti e in tutto solo due, due eroi, hanno alzato la mano. Le cause? Sempre due: la corruzione e la mancanza di punti di riferimento ideale. Non si dovrebbe generalizzare; sempre bisognerebbe distinguere. Ma un errore, quando è diffuso fino a diventare senso comune, non è solo un errore: diventa un fatto politico. E chi deve dare motivi per distinguere, se non i partiti stessi? Il Manifesto che lei ha citato è un invito ai partiti a guardare in faccia la realtà e a prendere contromisure, prima che la situazione sfugga di mano. Chi saprà farlo si salverà e ci salverà dalla demagogia". Nei giorni scorsi, dalle colonne dell'Unità, Alfredo Reichlin si è rivolto anche a lei dicendo sostanzialmente: stiamo attenti a criticare i partiti come se fossero tutti uguali... "Ma io non ho mai detto questo. L'esperienza del governo tecnico è per sua natura temporanea. Ci sarà bisogno della ripresa di una normalità politica, della quale i partiti, in democrazia, sono condicio sine qua non. Non esiste democrazia senza strutture sociali che diano forma e sostanza alla partecipazione. Le chiamiamo partiti. Le modalità cambiano, anzi devono cambiare in accordo con le nuove forme di comunicazione e comunanza politica. Ma l'esigenza resta. C'è chi pensa a una democrazia senza partiti, per esempio alla cosiddetta democrazia telematica, che a me pare un'illusione. Il web ha due difetti: è atomistico e mobilitante. Può accendere gli animi, che poi si spengono. Può convocare le piazze  -  il che, qualche volta è un bene - ma non costruire politiche (vedi le rivolte in nord-Africa). La democrazia, diciamo così, è invece un fuoco lento ma costante che si alimenta di socialità e partecipazione. Ora, la critica ai partiti è antipolitica, se è indirizzata a farne a meno; è altamente politica, se è rivolta a chiedere loro, a incalzarli, a farli arrabbiare perfino, affinché si scuotano, si aprano, congedino coloro che non hanno più nulla da dire, diano un segno ideale della loro presenza, ritornino a essere attrattivi. Per non essere accusati di anti-politica dovremmo dire, mentendo, che tutto va bene? Questa sì sarebbe una pretesa anti-politica." Ora i partiti stanno provando, faticosamente, ad affrontare il problema del finanziamento della politica. C'è una proposta di legge che porta la firma di Alfano, Bersani e Casini . Cosa ne pensa? "Il finanziamento pubblico è il classico tema su cui è facilissimo fare demagogia. A me pare che lo si dovrebbe collocare entro una riflessione d'insieme sulla politica e sulle sue forme. Tante cose si tengono insieme. Per esempio il sistema elettorale. Il finanziamento, così com'è, è funzionale all'organizzazione oligarchica, centralizzata e priva di controlli dei partiti; a sua volta, il sistema elettorale è diventato un sistema legale di cooptazione: finanziamento ed elezioni, così come sono organizzati, convergono in un esito comune, lo svuotamento della democrazia in basso e la concentrazione del controllo politico in alto. Chi decide della gestione dei fondi e della distribuzione dei posti sta nel cuore del potere: vorremmo vederci chiaro. Se la democrazia è il sistema politico che si basa sulla diffusione del potere, allora la gestione centralizzata delle risorse e delle candidature devono essere messi in discussione. Il sistema attuale sembra fatto apposta per spegnere le energie, promuovere il conformismo, premiare l'ubbidienza. C'è da stupirsi se nei partiti si formano giri di potere per il potere? E se il distacco, e qualche volta il disgusto nei loro confronti cresce?". Dunque no alla gestione centralizzata dei soldi. Ma c'è poi la questione dell'entità dei finanziamenti. Sono troppi? "La domanda è: che cosa si deve finanziare? Una risposta seria e non demagogica a questa domanda dipende dalla risposta a un'altra domanda: che cosa ci aspettiamo dai partiti? Certo, ci sono le attività legate alle scadenze elettorali, quelle tutto sommato che pongono minori problemi, perché sarebbero più facilmente controllabili e, in buona parte, sostenibili non con denaro pubblico, ma con servizi pubblici, messi a disposizione in condizioni di parità. Ma i partiti non sono solo macchine elettorali. Sono associazioni politiche, il che è molto di più. Il loro compito è tenere insieme la società, attraverso una presenza costante e capillare, a contatto con le tante realtà territoriali e con i tanti problemi sociali che, affrontati in solitudine, diventano drammi o tragedie e, affrontati insieme in questo genere di associazioni, possono diventare domande politiche. Inutile dire quanto questa funzione sia importante, soprattutto nel tempo della crisi sociale che è tra noi. Ma tutto questo costa. Mi par di dire cose per un verso ovvie e, per un altro, lontane mille miglia dalla realtà". Torniamo ai soldi. "Si fa un gran parlare di quest'ultima tranche di finanziamento, quasi 180 milioni di euro. Ci sono iniziative per congelarli, per devolverli. Ma se ci si limitasse a questo la reazione dei cittadini sarebbe: sono stati colti con le mani nel sacco e ora fanno un piccolo gesto. Solo perché sono stati scoperti, però. Se non lo fossero stati... Così, in futuro, saranno più accorti! Direi così: non si può far finta di niente, ma la semplice rinuncia alla riscossione significa riconoscere d'essere stati degli approfittatori. Invece, questa sarebbe l'occasione buona per farne non solo una questione di soldi, ma per mettersi in discussione, chiarire che cosa si vuol essere e che cosa si vuol fare, prendere le distanze, dissociandosi, da coloro che hanno usato denaro pubblico per fini privati, fare luce e pulizia. Non si dica che nessuno sapeva dei Lusi e dei Belsito. Chi li ha voluti lì, e perché li ha voluti? Troppo facile chiamarsi fuori. Ora i tagli sono certo necessari, se è vero che per attività istituzionali, i partiti nel loro insieme (non generalizziamo nemmeno qui) usano poco più di un quinto di quanto hanno ricevuto, e tanto più in un momento in cui i costi della politica devono essere ridotti. Ma il finanziamento è la coda, non la testa del problema". E le donazioni dei privati che ruolo possono avere? "Vanno bene quelle micro, diffuse sul territorio. Queste sono forme di partecipazione disinteressata. Ma è difficile credere che, in questo momento, possano essere abbondanti. I grandi finanziamenti, invece, che provengono da imprese e gruppi economici sono sempre dei do ut des. Quindi devono avvenire nella massima trasparenza. Qui, la veridicità dei bilanci, non solo dei partiti, ma anche delle imprese è essenziale. Ma il reato di falso in bilancio è stato svuotato". E' ottimista sul futuro? O crede che sia troppo tardi per il rinnovamento dei partiti? "Certo, il tempo stringe. Questo è sicuro. Spero che ci sia una scossa, che si levino voci autorevoli, che non ci si illuda che basti glissare, perché tutto poi passa. Ora vedo un futuro difficile, che è un impasto di crisi sociale, di insofferenza nei confronti della politica, di demagogia, di frustrazione. Ma abbiamo il dovere di credere che non sia troppo tardi. Non c'è altro". Leggi i commenti I commenti dei lettori 
L’attesa era spasmodica. Un nuovo album dei Mariposa senza Alessandro Fiori ma con una nuova voce, e per giunta femminile (Alessandra Serena Altavila dei fiorentini Baby blue). Loro hanno pensato di andarci piano. Consapevoli del peso di Fiori sia dal punto di vista autoriale che performativo, hanno scelto di uscire con un ep di «passaggio», in cui rileggono il loro passato (compreso quello più recente), omaggiano i Devo con una iridescente cover di Whip it tradotta in italiano (Frustalo). E provano a tradurre in inglese — con esiti sorprendenti, stonesiani quasi — un cavallo di battaglia del loro repertorio, Pterodattili. I sette pezzi sono riuniti sotto il titolo Semmai semiplaya , calembour di un calembour: Semmai semiplay era infatti l’ultimo album in cui il già variopinto universo musicale di Fiori, Enrico Gabrielli e soci si avvicinava senza timori — e a suo modo, tra il colto e l’iconoclasta — alla musica che fa ballare. Per giunta, d’ascendenza elettronica. Con quel cd, il nuovo nato in casa Mariposa ha in comune il “complesso del camaleonte”: scuotere la loro musica fin dalle fondamenta picconandolo con un’insaziabile desiderio di cambiare. E di divertire, divertendosi. ù Il risultato è un album “da spiaggia” dove i pezzi scorrono malandrini e insidiosi, risuonati con strumenti acustici, elettronica low cost (le tastierine Casio), il piano elettrico Wurlitzer. La voce della Altavilla si trova a suo completo agio in questo suono “fluo”, e adatta su di sé le canzoni come abiti vintage d’alta classe. Benvenuta. Resta il fatto che Semmai semiplaya (lo si ascolta su www.trovarobato.bandcamp.com; il 21 aprile, in occasione del Record store day, sarà disponibile in vinile) è un contagioso saggio di potenza ricreativa. Per nuovi atti squisitamente creativi, dovremo aspettare il prossimo album. 
