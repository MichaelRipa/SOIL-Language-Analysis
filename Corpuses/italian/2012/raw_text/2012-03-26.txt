NAPOLI - Una bambina di diciassette mesi è stata travolta e uccisa da un camion a Marano, un popoloso quartiere a nord di Napoli. Il conducente stava facendo manovra davanti alla casa della piccola, non l'ha vista e l'ha investita uccidendola. Poi l'uomo è scappato. La bambina era sfuggita al controllo della mamma, una donna di 31 anni, mentre giocava nel cortile della sua abitazione, nella frazione San Marco. La fuga dell'investitore è durata solo un paio d'ore. L'uomo è stato rintracciato e arrestato dai carabinieri. Dovrà rispondere dell'accusa di omicidio colposo e omissione di soccorso. L'investitore, un autotrasportatore di 28 anni, senza precedenti, è stato rintracciato all'ospedale Cardarelli dove si era recato, forse per lo choc provocato dall'incidente. Attualmente si trova agli arresti domiciliari. La bimba è riuscita a sfuggire, in un modo ancora da accertare, al controllo della madre, una casalinga di 31 anni, sposata con un muratore, in una strada di una zona periferica di Marano finendo schiacciata sotto le ruote del mezzo che trasporta gas. L'autista si è allontanato a piedi ma è stato individuato anche grazie alla collaborazione dell'impresa per la quale lavora. Il corpo della piccola Laura si trova all'Istituto di Medicina legale del Secondo Policlinico dove sarà effettuata l'autopsia. 

MILANO - Non importa se i soldi vengono concessi a un bancarottiere qualsiasi, se l’operazione per cui servono ha poco senso dal punto di vista imprenditoriale e se quei denari vanno e vengono dall’Italia all’estero in barba a qualsiasi segnalazione prevista dalle normative antiriclaggio. Basta che a garantire il fido ci sia la firma di un soggetto «capiente». E capiente l’ex presidente del consiglio Silvio Berlusconi, lo è sicuramente. A ricostruire come la Popolare di Sondrio, sulla carta una delle migliori banche italiane, abbia sborsato 10 milioni di euro a Giorgio Rivolta, grazie alla garanzia di Berlusconi per la costruzione delle ville ad Antigua, è Francesco Rota, direttore della sede di Milano della banca valtellinese e capo area di Genova e Torino. Uno meticoloso, preciso che annota tutti gli appuntamenti sulle agende e le conserva per molti anni. È l’8 maggio 2008, quando Rota viene convocato in via Paleocapa dall’amministratore delegato della Fininvest, Pasquale Cannatelli. Una convocazione che non stupisce Rota perché i rapporti con l’azienda del premier sono «consolidati e storici». È presente anche Silvano Spinelli, il “cassiere factotum” di Berlusconi, reso celebre dai pagamenti a Ruby e alle “Olgettine”. È lui a fissare il successivo appuntamento ad Arcore, presso la villa di Berlusconi. «Cannatelli - mette a verbale Rota il 27 gennaio 2011 - mi raccontò che era in corso un’operazione immobiliare ad Antigua con la costruzione di ville di lusso e che il cavaliere Berlusconi era interessato a comprare due ville per un prezzo di circa 15 milioni di euro. Mi presentò Rivolta come dominus dell’operazione. Rivolta operava attraverso la Siti. Cannatelli mi disse che vi era l’esigenza di finanziare 10 milioni di euro e mi chiarì da subito che Rivolta non era in grado di accedere autonomamente al credito anche perché aveva avuto dei problemi in passato. Cannatelli mi disse che Berlusconi era disposto a rilasciare una garanzia personale pari all’importo finanziato, a condizione che non fosse di prima richiesta, ma contro garantisse la fideiussione personale di Rivolta». Viene attivata la procedura d’urgenza e, visti gli importi in gioco, viene chiamato in causa il consiglio di amministrazione della banca. «La ragione dell’affidamento - chiarisce Rota - appoggia esclusivamente sulla garanzia personale di Berlusconi. La preoccupazione della banca non fu di valutare la fondatezza e la rischiosità dell’operazione, riguardante la costruzione di Antigua», anche se «gli elementi di debolezza dell’iniziativa erano per altro evidenti». Così il 19 maggio 2008, Rota va a casa dell’ex premier: «su appuntamento fissato da Spinelli, mi sono recato ad Arcore per raccogliere la firma di Berlusconi. Era presente oltre a Berlusconi e Spinelli, Scabini (giuseppino, responsabile comparto estero di Finivest) e un’altra persona di cui non ricordo il nome che si presentò come architetto o geometra della società». Con la firma arrivano 10 milioni di euro, che secondo la procura, attraverso la Siti, sarebbero stati riversati su una società offshore, la Flat point di Antigua. L’operazione è al centro di una inchiesta per riciclaggio ed esterovestizione con un danno per il fisco italiano di 30 milioni di euro. «La banca non ha considerato la destinazione delle somme né si pose il problema di effettuare segnalazioni di operazioni sospette alla Banca d’Italia», sostiene Rota, aggiungendo che solo dopo che il caso di Antigua ebbe risonanza mediatica nacque il problema. Eppure anche “a caso Antigua” conclamato, il 24 maggio 2010, Rota si recò a casa di Berlusconi per raccogliere la firma per il rinnovo della garanzia. «Erano presenti Berlusconi, Spinelli, Scabini e Sciascia (responsabile fiscale di Fininvest)». E il consiglio di amministrazione della banca invece di interrogarsi sulla destinazione dei soldi, concesse nuovamente il fido «nella forma “a revoca”, cioè senza una scadenza predeterminata». 
NICOSIA - Polemiche e veleni inseguono Josè Mourinho anche nell'isola paradiso di Cipro dove martedì sera la corazzata Real Madrid se la vedrà nella gara di andata dei quarti di Champions con il 'piccolò Apoel Nicosia, grande rivelazione di questa stagione europea. Il portoghese è stato costretto dalle norme Uefa a interrompere il silenzio stampa scattato dopo il brutto pareggio di Liga, mercoledì scorso, con il Villarreal, finito con l'espulsione di 5 madridisti, allenatore compreso. L'Uefa impone al tecnico di ogni squadra e a un giocatore di vedere i giornalisti il giorno prima di ogni gara e subito dopo. Pena sanzioni e multe salate. NON HO DECISO IO BOICOTTAGGIO STAMPA - E cosi Mourinho, dopo tre conferenze stampa boicottate in Liga, d'incanto è riapparso davanti ai cronisti nella saletta dello stadio dell'Apoel. Con la faccia tosta di sempre. "Non devo giustificare nulla. Non sono io il responsabile di tutto ciò, non ho preso io la decisione di boicottare i giornalisti. Per me non c'è problema. Spero solo che dopo la partita si parli di calcio e dei giocatori", ha sostenuto. Peccato che poco prima, rileva Marca, il direttore delle relazioni internazionali del Real, Emilio Butragueno, avesse detto il contrario. Il silenzio stampa, aveva spiegato , "è una decisione presa dal tecnico e dai giocatori, che noi rispettiamo". CON L'APOEL CI ASPETTA UNA GARA DIFFICILE - Poi Mourinho ha parlato della partita con l'Apoel in cui non avrà lo squalificato Xabi Alonso, che rimpiazzerà con Granero. "Siamo favoriti, per il potenziale economico e sportivo, ma la mia sensazione è che ci attenderà una partita difficile. I giocatori dell'Apoel lottano per la squadra e sanno che tutto è possibile in questo sport. Stanno disputando una Champions magnifica, meritano i risultati che stanno ottenendo. Sapevamo che non sarebbe stato facile negli ottavi contro il Cska Mosca e sappiamo che non sarà facile ora. La qualificazione si deciderà al ritorno al Santiago Bernabeu". Chissà se anche in questo caso i giornalisti gli abbiano creduto... Leggi i commenti I commenti dei lettori 
Dalla protezione del presidente della Repubblica, alla sicurezza del Quirinale, fino ai servizi d’onore ai capi di Stato stranieri e al Papa. Questo rappresenta il reggimento dei corazzieri che oggi, con voto unanime dell’assemblea capitolina, ha ricevuto la cittadinanza onoraria. La proposta, presentata dal consigliere della lista civica per Alemanno, Antonino Torre, è stata accolta in modo positivo: 40 su 40 i voti. “La risposta dell’assemblea - spiega Torre - ha dimostrato apprezzamento e affetto nei confronti di un reparto che ha costantemente operato nella Capitale a presidio dell’istituzione posta al vertice della nostra Repubblica”. L’iniziativa del Campidoglio arriva proprio nel giorno dei funerali di Michele Silvestri, ucciso, lo scorso 24 marzo, in Afghanistan in seguito all’attacco talebano alla base Fob, in cui altri cinque militari sono rimasti feriti. “In questo giorno di lutto per la morte di Michele - dichiara Giuseppe La Fortuna, Pdl - il conferimento ai corazzieri simboleggia il riconoscimento delle istituzioni a tutti i militari”. 
ROMA - Proseguono le audizioni in procura federale, il Siena continua a tremare. Ascoltati nel pomeriggio il calciatore Daniele Ficagna e l'ex team manager Nazzario Pignotti "come persone eventualmente a conoscenza dei fatti", assicurano i rispettivi legali. Palazzi e i suoi uomini stanno indagando a fondo sulla società toscana dopo aver scovato nuovi indizi dalle confessioni del centrocampista Dario Passoni, relative ad Albinoleffe-Siena (1-0) del 29 maggio 2011. "Non c'è alcuna responsabilità del mio assistito - spiega l'avvocato Del Re, legale di Ficagna - ma è stato interrogato su alcune partite del Siena della scorsa stagione. Non è a conoscenza di nulla e mchiaramente si è dichiarato totalmente estraneo ai fatti". Gli 007 della procura stanno cercando appunto anche la collaborazione di soggetti terzi per poter trovare - magari più agevolmente - altre prove o nuovi particolari rilevanti per mettere con le spalle al muro i "colpevoli": "Non ha dovuto rispondere di qualcosa che lo riguardasse - svela Angelini, avvocato dell'ex team manager Pignotti - ma la procura ha ritenuto che, essendo stato vicino alla squadra, potesse essere utile alle indagini". Relative non soltanto alla partita con l'Albinoleffe, ma anche a quella col Novara. Altra presunta combine sotto la lente d'ingrandimento in giornata. Doveva essere ascoltato anche l'ex attaccante del club piemontese Cristian Bertani. Ma l'attuale Samp ha ottenuto per la seconda volta il rinvio dell'interrogatorio a data da destinarsi, per motivi familiari. A tirare in ballo l'attaccante nell'inchiesta del calcioscommesse era stato Gervasoni nel suo primo interrogatorio a Cremona: "Quanto a Chievo-Novara, 3-0 del 30 novembre 2010 di Coppa Italia - racconta il "Superpentito" - ho appreso da Gegic che gli slavi offrirono 150 mila euro ai giocatori del Novara perché perdessero con un over, risultato che venne effettivamente conseguito. Bertani fece da tramite in quanto non partecipò attivamente alla trasferta". Il calcioscommesse impazza, il presidente del Coni Petrucci bacchetta la Lega: "Temo che non ci sia la minima preoccupazione rispetto alla gravità del fenomeno. Si parla sempre del futuro, senza pensare a questo pesantissimo problema, soprattutto alla vigilia degli Europei". Teme un'estate calda il numero uno dell'Ente Sportivo: "Non ci si ferma mai a riflettere su quanto sta accadendo si pensa solo ad essere più autonomi e liberi dalle leggi che ci sono e a guadagnare qualcosa in più, cosa peraltro legittima, ma mai ci si guarda in faccia per capire che esempio stiamo dando. Riconosco i meriti del pm federale Palazzi, che ha dato una bella accelerata, pur non potendo contare su alcune cose che non può avere dai magistrati". Sino a oggi sono stati 46 i "soggetti" interrogati a via Po, arriveranno a 70 - domani sfileranno in 8 - il 3 aprile. Intanto volge alla conclusione il lodo tra Atalanta e Federcalcio in corso presso il Tribunale Nazionale di Arbitrato per lo Sport, ultimo grado del primo processo sportivo, legato alla penalizzazione di sei punti per responsabilità oggettiva relativa allo scandalo calcioscommesse nella partita Atalanta-Piacenza del 19 marzo 2011. Nell'udienza durata circa due ore, il collegio arbitrale presieduto da Bartolomeo Manna e composto dagli avvocati Zaccheo e Fumagalli ha deciso che il dispositivo riguardo al club orobico arriverà entro il 31 marzo. Diverso invece il prosieguo della controversia tra l'ex capitano Cristiano Doni e la Figc, relativa alla squalifica di tre anni e mezzo comminata al giocatore. Il Tnas, infatti, ha prorogato di 90 giorni i termini del lodo del calciatore che avrà tempo sino al primo aprile per depositare la memoria difensiva. Leggi i commenti I commenti dei lettori 
ROMA - Il Tribunale Nazionale Antidoping, presieduto dal dott. Francesco Plotino, ha assolto il manager Gianni Savio nel procedimento nato dalle dichiarazioni di un suo ex corridore che lo accusava di avergli procurato delle sostanze dopanti. "Nel procedimento disciplinare a carico del Direttore Sportivo, Dott. Giovanni Savio - recita il comunicato del Coni -  visto l'art. 3.1, parte prima del Codice WADA, assolve lo stesso dall'addebito ascrittogli per difetto totale di prova della colpevolezza. Dispone che la presente decisione sia comunicata all'interessato, all'UPA, alla WADA, alla Federazione Internazionale di riferimento, alla F. C. I. e alla Società di appartenenza all'epoca dei fatti. Riserva per il deposito della motivazione il termine di giorni 30." Come il magistrato di Massa che a suo tempo lo aveva assolto "perché il fatto non sussiste", anche il TNA del Coni non ha ritenuto credibili le testimonianze rese nel processo contro il manager della Androni. Per quanto riguarda invece Mattia Gavazzi. "Visti gli artt.  2.1, 10.2, 10.5.3, 10.7, lettera st del Codice WADA, dichiara lo stesso colpevole dell'illecito ascrittogli e, tenuto conto della contestata recidiva, gli infligge la sanzione della squalifica per anni 6 (sei) disponendo inoltre la sospensione della sanzione per anni 3 e mesi 6, con decorrenza dal 31/03/2010 e scadenza al  30/09/2012. Condanna inoltre Mattia Gavazzi al pagamento delle spese del procedimento quantificate forfettariamente in euro 1.600,00 e al pagamento della sanzione economica quantificata in euro 14.000,00 ai sensi dell'art. 326.1 del Regolamento Antidoping UCI. Dispone che la presente decisione sia comunicata all'interessato, all'UPA, alla WADA, alla Federazione Internazionale di riferimento, alla F. C. I. e alla Società di appartenenza all'epoca dei fatti. Riserva per il deposito della motivazione il termine di giorni 30." Leggi i commenti I commenti dei lettori 
SANTIAGO DE CUBA - A Cuba c'è "maggiore collaborazione e fiducia" tra Stato e Chiesa, "benché rimangano ancora molti aspetti nei quali si può e si deve avanzare", per quanto riguarda in particolare il "contributo imprescindibile" della religione. Queste le prime parole di Papa Benedetto XVI, all'indirizzo del presidente Raul Castro, subito dopo l'arrivo a Cuba, seconda tappa, dopo il Messico, del suo viaggio apostolico in America Latina. Una visita storica, 14 anni dopo quella di Karol Wojtyla. Il Papa ha ricordato la visita del suo predecessore come "una  brezza soave di aria fresca che diede nuovo vigore alla chiesa in Cuba". Ad accogliere Ratzinger, il fratello del 'lider maximo', Raul, presidente dal 2008. "Sono convinto - ha detto il Papa all'aeroporto- che Cuba, in questo momento così importante della sua storia, sta guardando già al domani, e per questo si sforza di rinnovare e ampliare i suoi orizzonti". Ma Ratzinger ha anche menzionato nel suo discorso "la difesa e la promozione di ciò che rende degna la condizione umana e dei suoi diritti fondamentali". "La rigenerazione delle società e del mondo richiede uomini retti e di ferme convinzioni morali e alti valori di fondo, che non siano manipolabili da interessi limitati, e che rispondano alla natura immutabile e trascendente dell'essere umano" ha affermato Benedetto XVI durante la cerimonia di benvenuto. E, in trasparente riferimento agli esuli, non ha mancato di ricordare i cubani "dovunque si trovino". Nel suo discorso, Raul Castro è tornato a denunciare l'embargo "economico, politico e mediatico" degli Stati Uniti, ha parlato delle "buone relazioni" tra il governo e la chiesa ed ha sottolineato la "coincidenza di idee" con il papa sui temi della globalizzazione. Forse un incontro con Fidel . L'aereo papale è atterrato, poco dopo le 21 ora italiana, all'aeroporto internazionale di Santiago de Cuba, seconda città dell'isola per importanza politica ed economica, dove gli alberghi e le altre possibilità di alloggio sono al completo. Annunciato l'arrivo di numerosi pellegrini dall'estero, inclusi fedeli cubani che vivono negli Stati Uniti, a bordo di diversi voli speciali da Miami. Una volta sbarcato, il Papa ha trovato ad attenderlo in fondo alla scaletta il presidente Raul Castro, per una lunga stretta di mano, seguita da 21 salve di cannone, fiori donati da bambini prima della cerimonia di benvenuto. Presenti i 22 vescovi cubani e un picchetto militare. Ma si parla con sempre maggiore insistenza di un incontro del Papa con Fidel Castro, anche se l'appuntamento non risulta dal programma di viaggio ufficiale. Un faccia a faccia che potrebbe essere legato più a motivi spirituali che politici, anche se la figlia dell'ex leader cubano, Alina, dice: "Mio padre non si convertirà mai". Non è escluso anche un incontro di Ratzinger col leader venezuelano Chavez, che si trova a Cuba per sottoporsi a cure dopo il recente, nuovo intervento chirurgico per cancro. A Santiago, Benedetto XVI celebrerà una messa alle 17,30 (23,30 ora italiana) per i 400 anni dal ritrovamento dell'immagine della Vergine della Carità del Cobre, patrona dell'isola. Domani il Papa farà visita al Santuario della Vergine, quindi partirà alla volta dell'Avana, dove potrebbe incontrare Fidel. Nell'attesa, ha parlato Federico Lombardi, portavoce vaticano. "La Chiesa a Cuba si trova in una situazione di rinascita se vogliamo - le parole del religioso a Radio Vaticana -, di nuovo sviluppo e nuovo contributo positivo a una società che anche si sente in una fase di transizione e che guarda al futuro nonostante le difficoltà che vive e che vi ha passato quando il regime l'ha privata di tante delle sue attività in decenni passati". Ma il regime castrista è ancora lì. E a fare da contrappunto all'atmosfera di festa c'è il capitolo della dissidenza. Oggi il sito governativo Cubadebate ha messo in guardia su possibili "incidenti" creati ad arte dagli oppositori. "Il governo Usa sta spendendo molti soldi per trasformare la visita del Papa in un'opportunità per potenziare le sue azioni di demonizzazione e attacco alla Rivoluzione con la complicità della grande stampa", si legge in un articolo, dove si evidenzia inoltre che "negli ultimi giorni Washington ha tentato di utilizzare l'impatto mediatico dell'evento per dare visibilità alla minuscola opposizione che stipendia nell'isola, generando incidenti e false notizie". In via ufficiale, il governo cubano si è limitato ad annunciare che non sarebbe stato permesso lanciare messaggi di contenuto politico nei siti dove Josef Ratzinger andrà in processione. Ma Elizardo Sanchez, presidente della Commissione Cubana per i Diritti Umani e la Riconciliazione Nazionale, gruppo oppositore formalmente al bando, di fatto tollerato dalle autorità, denuncia l'arresto di almeno 150 dissidenti del regime negli ultimi quattro giorni. Ad altrettanti, secondo l'attivista, è stato imposto di non lasciare le proprie case, ad altri è stato proibito di partecipare alle messe o unirsi alla folla lungo il percorso che seguirà il corteo di Benedetto XVI. 
