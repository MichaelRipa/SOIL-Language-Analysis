TEST di ammissione per la nuova abilitazione all'insegnamento nell'occhio del ciclone. Secondo i candidati che hanno già sostenuto le prove nel quizzone predisposto dal ministero per accedere ai Tirocini formativi attivi ci sarebbero errori e domande ambigue. In più, la selezione in alcuni casi è così severa da ammettere agli scritti un numero di candidati inferiore o appena superiore al numero dei posti messi a concorso. Aspiranti prof somari? Con la nuova Formazione iniziale messa in  piedi dalla Gelmini, per ottenere l'abilitazione per insegnare alla scuola media e al superiore occorre iscriversi ad un corso universitario quinquennale e dopo partecipare ad un Tirocinio formativo attivo in classe della durata di un anno. Solo dopo avere sostenuto gli esami finali, si potrà il lasciapassare per la cattedra. Ma in questa fase di transizione, coloro che sono in possesso di una laurea pregressa hanno avuto la possibilità di partecipare alla selezione, a numero rigorosamente programmato, per accedere al solo tirocinio. Tra i primi risultati resi noti dal Cineca (il consorzio di università che gestisce i test) quelli della classe di concorso A036, Filosofia, psicologia e scienza dell'educazione al liceo delle Scienze umane. Il risultato è stato clamoroso: su 588 posti disponibili in tutti gli atenei italiani, hanno superato il test  -  occorreva totalizzare almeno 21 punti su 30  -  in 141. Gli aspiranti prof che si sono cimentati col quizzone, che secondo alcuni autorevoli esperti conterrebbe anche domande e risposte errate, sono stati oltre 5 mila. Ma non solo. Secondo i partecipanti alla selezione, il quiz conteneva anche domande su autori minori che a scuola non si studiano. Al momento il ministero tace, ma sembra certa una pioggia di ricorsi al Tar. Anche le selezioni per matematica (classe A047) e Fisica (classe A038) hanno falcidiato la gran parte dei pretendenti. E per altre due classi di concorso già concluse il ministero ammette gli errori: nella A033 (Tecnologia) il Cineca "comunica che le domande 14 e 28 sono state considerate sempre corrette". Stesso discorso per la domanda 42 del test di ammissione per insegnare la lingua Araba nelle scuole: classe di concorso A112. Leggi i commenti I commenti dei lettori In caricamento.. 
BRUXELLES - "Google ha trovato l'intesa con l'Antitrust Ue in un accordo che risparmierebbe al colosso statunitense le accuse di abuso di posizione dominante". E' quanto anticipa oggi il Financial Times. "Mentre l'accordo deve ancora essere finalizzato - ha indicato il Financial Times -, ma i colloqui hanno superato un importante ostacolo che potrebbe salvare Google da quella decennale lotta che da Bruxelles ha perseguitato giganti del calibro di Microsoft e Intel". In sostanza, Mountain View sarebbe riuscita a evitare una multa plurimiliardaria. "I dettagli delle concessioni di Google - ha precisato il quotidiano britannico - non sono ancora chiari, ma affrontano i quattro problemi specifici evidenziati dall'Ue in un precedente avvertimento". Dopo due anni di indagini Bruxelles aveva individuato 'anomalie' nel modo con cui il motore di ricerca favorisce i propri prodotti nei risultati e declassa i contenuti di potenziali concorrenti rendendoli meno visibili, oltre a imporre contratti che limitano lo spostamento della pubblicità verso altri motori di ricerca. La proposta di intesa di Google coprirebbe tutte queste aree. Bruxelles proseguirà un'indagine parallela sulla presunta posizione dominante di del sistema operativo Android per telefoni cellulari e per i tablet. Una volta completo, l'accordo sarà reso noto al nutrito gruppo di aziende che hanno fatto ricorso contro i presunti abusi di posizione dominante di Google. Nomi come Microsoft, Expedia e TripAdvisor hanno fatto pressione affinché Bruxelles prendesse posizione contro le violazioni delle norme sulla concorrenza e probabilmente - dice ancora il Financial Times - si faranno sentire se riterranno che le nuove misure siano solo di facciata. "Penso che abbiamo raggiunto un buon livello di intesa - ha detto il Commissario Ue alla concorrenza Joaquin Almunia - e nei prossimi giorni o la settimana prossima avremo il primo incontro tecnico". 
Alla fine il blitz degli ex Forza Italia è arrivato: la maggioranza "azzurra" dei consiglieri del gruppo Pdl del Lazio ha scelto un nuovo capogruppo, aprendo di fatto una frattura forse non più sanabile tra le due anime del partito che potrebbe preludere, in anticipo sullo scenario nazionale, a gruppi separati. Via l'aennino e alemanniano Franco Fiorito, ciociaro, per far posto al viterbese Francesco Battistoni, corrente Tajani. Ma Fiorito non ci sta: considera illegittima la sua sostituzione e si rivolge alla magistratura. Vincenzo Piso, coordinatore regionale del Pdl, indispettito per il metodo, ha convocato una riunione per lunedì prossimo. Ma la cosa, ormai, sembra fatta. La decisione finale è arrivata questa mattina alla Pisana, nel corso di una riunione. La maggioranza dei consiglieri Pdl, nove su 17 e tutti ex Fi, si è riunita per firmare una lettera in cui designano Battistoni nuovo capogruppo. Degli "azzurri" mancano solo due firme, quella del presidente del consiglio Mario Abbruzzese e quella del cicchittiano Pier Ernesto Irmici. La lettera viene protocollata in consiglio, ma la notizia è già filtrata, e Fiorito denuncia l'assenza di una comunicazione ufficiale. Piso, ex An, interviene subito: è un "quadro che è eufemistico definire anomalo", di "pericolose scorciatoie". Abbruzzese prende atto della lettera e ne dà comunicazione all'Aula. Fiorito è furibondo: l'atto è "completamente nullo e illegittimo", mentre Abbruzzese è "un modesto portavoce di corrente" che conferma "la sua malafede e la sua inaffidabilità" e che dovrebbe dimettersi. Carlo De Romanis, vicecapogruppo Pdl vicino a Tajani e tra i "registi" della manovra, cita il regolamento: è tutto valido e "il Pdl, che Fiorito lo voglia o meno, ha un nuovo capogruppo". D'altronde, ricorda, dopo una serie di riunioni in cui "emersero divergenze irreparabili" fu lui, De Romanis, a chiedere una verifica di maggioranza, e "Fiorito ci sfidò a raccogliere 9 firme". Oggi sono arrivate. Fiorito contrattacca: dà a De Romanis del "manichino", del "paracadutato", lo accusa di non aver convocato formalmente il gruppo e tira fuori presunte spese di soldi pubblici del rivale (costosissimi viaggi, dice, e telefonate dall'estero). Una guerra aperta, insomma, dietro alla quale, mormorano i corridoi, si nasconde il dissidio, ben più ampio, che interessa il Pdl laziale. Da una parte la corrente Tajani-Pallone, predominante in Regione, che preme per i congressi. Dall'altra quella di Cicchitto e del coordinatore romano Sammarco (di cui fa parte Irmici) che frenerebbe. Fiorito, va ricordato, è anche coordinatore provinciale Pdl di Frosinone e Battistoni aspira per assumere la stessa carica a Viterbo: di certo la manovra di oggi parla anche di questo. Oltre che, naturalmente, di una presa di distanze dell'area Fi da quella del sindaco Gianni Alemanno, sponsor di Fiorito ed esplicitamente contrario al ritorno in campo di Berlusconi. E poi c'è la partita sulle presidenze delle commissioni. Fiorito è anche al vertice della Bilancio, Battistoni dell'Agricoltura, che però con il dimezzamento annunciato da Abbruzzese, potrebbe essere accorpata con la Ambiente, saldamente in mani Udc. Battistoni avrebbe avuto così infine il "risarcimento" al suo allontanamento dalla giunta, in nome delle quote rosa, per far posto all'acerrima rivale viterbese Birindelli. E forse non è un caso se oggi, dopo tanti mesi, in Regione si torna a parlare di rimpasto. E c'è da giurare che gli "azzurri" faranno sentire la loro voce. "Mi auguro che il Pdl, in un momento così difficile, sappia ritrovare quell'unità che è necessaria per portare avanti le azioni che dobbiamo mettere in campo nel Lazio", si augura la governatrice Renata Polverini. 
Dopo l'autunno "nero" del 2011, con quattro colpi messi a segno nel giro di poche settimane ai danni di calciatori o di persone a loro vicine, la microcriminalità aveva lasciato tranquillo l'entourage del Calcio Napoli. Fino a stasera, quando la moglie dell'attaccante Edinson Cavani, Maria Soledad, è stata scippata di un prezioso orologio in via Cinthia, nel quartiere di Fuorigrotta. La donna si stava dirigendo verso la propria auto quando è stata aggredita da due giovani a bordo di uno scooter che le hanno strappato un orologio del valore di circa 18 mila euro. Sul posto è intervenuta la polizia, che conduce le indagini. Subito dopo lo scippo, Maria Soledad, ha avvertito il marito, che è Londra per partecipare alle Olimpiadi con la nazionale uruguayana. La polizia ha sottoposto alla donna le foto di alcuni pregiudicati ed ha avviato le indagini. Un episodio che richiama le vicende dello scorso autunno, quando nel giro di poche settimane vari calciatori del club azzurro o persone a loro vicine furono bersaglio della microcriminalità. Lo stesso Edinson Cavani, all'epoca residente in una villa di Baia, sul litorale flegreo, subì un furto nella sua abitazione: in seguito a quell'episodio, Maria Soledad chiese al marito di trasferirsi in una residenza meno isolata, e quindi la coppia si spostò in un appartamento in un prestigioso condominio della città di Napoli. Poche settimane dopo il procuratore di Cavani, Claudio Anellucci, fu rapinato in corso Garibaldi, a Napoli, di un Rolex e del portafogli. Anche la moglie del centrocampista Marek Hamsik, all'epoca incinta fu rapinata dell'auto, una Bmw X6, a Varcaturo, nella zona flegrea: la vettura fu recuperata poco dopo, grazie all'antifurto satellitare, e restituita dalla polizia alla proprietaria. Ma a suscitare maggior impatto mediatico fu la rapina del Rolex, a Napoli, subita da Yanina Screpante, fidanzata dell'allora bomber azzurro Ezequiel Lavezzi, ora al Paris Saint Germain. La giovane si sfogò su Twitter: "Poi dicono che in Argentina c'è insicurezza.... Napoli città di m... Mi hanno rubato l'orologio a mano armata!". L'insulto alla città fece il giro del mondo, provocando reazioni e malumori anche nei tifosi. Il susseguirsi di questi episodi non faceva comunque parte di un unico disegno criminoso, secondo la questura di Napoli che smentì le ipotesi, diffuse soprattutto in rete, di un tentativo della malavita volto a condizionare il calcio Napoli: le aggressioni a bersagli affini nel giro di poche settimane furono "soltanto una coincidenza", venne sottolineato dai responsabili dell'ordine pubblico. 
"Non sapevo di essere incinta, me ne sono resa conto solo al momento del parto e non ho agito in modo lucido". E' quanto afferma all'agenzia Dire la 21enne di Ozzano dell'Emilia, madre dei due gemellini morti e protagonista della brutta vicenda che ha fatto scalpore nei giorni scorsi. La ragazza, dimessa ieri dal Policlinico Sant'Orsola, questa mattina ha avuto un lungo colloquio con l'avvocato Alessandro Forti, che ha deciso di nominare suo legale di fiducia. E' il legale a spiegare quello che la 21enne gli ha riferito. "Mi ha detto di non sapere di essere incinta e di essersene resa conto al momento del fatto, giovedì sera". Poi è entrata nel panico e ha agito in modo non lucido. Il legale spiega di aver trovato una ragazza "molto scossa, smarrita, indifesa, più da comprendere che da giudicare. Insomma, a sua volta vittima dell'evento e di una vicenda che è penosa e angosciante". "E' un famiglia per bene e anche la ragazza è molto delicata" prosegue l'avvocato, a cui la donna ha anche detto di essere sicura dell'identità del padre, lo stesso nome fatto alla polizia qualche giorno fa, che non si è fatto vivo. Domani, intanto, ci sarà l'autopsia sui gemellini, che dovrà chiarire se si sia trattato di un aborto spontaneo e soprattutto se il primo gemellino sia nato vivo oppure no. 

MILANO - Anche Banca popolare di Milano, complice la crisi e il nuovo corso manageriale, impugna la leva dei costi e riduce spese e personale, per resistere alla crisi che ha piallato la redditività bancaria. Prima di lei si erano mosse in una simile direzione Unicredit, Intesa Sanpaolo, Mps e Ubi. "Un nuovo modo di lavorare: semplicità, efficienza e meritocrazia", rimarca la nota stampa del gruppo. Tre sostantivi poco affini alla storia recente della Bpm. Il piano triennale al 2015, varato ieri dal consiglio di gestione della cooperativa di Piazza Meda e presentato oggi dal consigliere delegato Piero Montani alla comunità finanziaria, si compone di 10 punti. Oltre alla semplificazione societaria - con l'introduzione di una sola banca commerciale per tutto il gruppo - ci sarà una semplificazione organizzativa delle strutture di sede e di rete, con una "azione significativa sul numero dei dirigenti del gruppo", che si ridurranno del 25%). Previsto poi un "rigoroso presidio dei costi, attraverso la riduzione degli organici (-700 risorse nell'orizzonte di Piano) e del costo del personale (-10% al 2015, rispetto alla prevista crescita inerziale)". In tal modo il rapporto tra costi e ricavi - un punto dolente del gruppo, tra i più sindacalizzati e ridondanti quanto a risorse - dovrebbe scendere al 56% nel 2015. Sul piano dei fondamentali finanziari la banca punta a un utile netto di 270 milioni di euro nel 2015, a un risultato della gestione operativa pari a 780 milioni e a proventi operativi che toccheranno i 1.760 milioni nel 2015. Tra i punti anche una "significativa crescita di redditività sui segmenti core, pur in un mercato difficile", mentre il presidio del rischio, "sarà garantito attraverso una riallocazione di portafoglio e del capitale sulla base di valutazioni settoriali e del profilo rischio-rendimento oltre che da una revisione delle politiche creditizie di gruppo". Anche il capitale sarà rafforzato, facendo passare il Core tier 1 dall'8% al 9% nell'arco di piano, attraverso una "costante attenzione ai livelli di patrimonializzazione e azioni specifiche quali la risoluzione delle criticità evidenziate da Banca d'Italia". La posizione di liquidità del gruppo, infine, sarà ulteriormente incrementata con la riduzione del tasso tra impieghi e depositi, visto scendere dal 102% a 97% nel triennio. 
"Le nozze di Maria de' Medici con Enrico IV", maestoso dipinto a olio del maestro secentesco Jacopo di Chimenti da Empoli, conservato agli Uffizi, si trova al centro di una disputa giudiziaria e potrebbe dover lasciare Firenze alla volta di Roma. L'opera è stata acquistata alcuni anni fa, per 280.000 euro, dalla soprintendenza al Polo museale fiorentino allora guidata da Antonio Paolucci, da un mercante fiorentino - nel frattempo deceduto - che l'aveva, a sua volta, comprata da una nobildonna romana. Quest'ultima, tuttavia, non avrebbe avuto alcun diritto per trattare l'affare. È quanto sta emergendo da un processo in corso a Roma che vede sul banco degli imputati, per appropriazione indebita, una contessa ultrasettantenne. Parti lese nel procedimento sono altre due nobildonne: una cognata e una nipote dell'anziana. I loro avvocati hanno anche presentato una denuncia contro ignoti alla procura di Firenze con l'intenzione di riportare il quadro nella Capitale e restituirlo a quelle che il pm romano titolare dell'inchiesta, Pierluigi Cipolla, ha già ritenuto, sulla base di un testamento ereditario, le legittime proprietarie del dipinto, disponendo la citazione diretta a giudizio della contessa. Gli ignoti sarebbero a loro volta i "mediatori" dell'affare: una o più persone, con ogni probabilità molto vicine alla nobildonna, che l'avrebbero convinta a cedere il quadro e si sarebbero occupate materialmente della vendita all'antiquario fiorentino. Uno dei legali delle due donne, l'avvocato civilista capitolino Salvatore Gitto, aveva già scritto tempo fa una lettera al soprintendenza fiorentina chiedendo la restituzione del quadro, frutto del presunto incauto acquisto. Una lettera che non ha mai ricevuto risposta. Per capire se l'opera dovrà lasciare Firenze bisognerà aspettare almeno ottobre, quando l'anziana contessa accusata di aver disposto la vendita del quadro senza poterne disporre legalmente, poiché di proprietà delle sue due parenti, comparirà in aula davanti ai giudici romani. 
