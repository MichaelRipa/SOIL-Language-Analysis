"Nole" Djokovic si conferma con merito n. 1 del mondo conquistando anche il Masters di fine anno. Il serbo ha sconfitto in finale Roger Federer per 7-6 (8/6), 7-5 dopo 2h e 14' di tennis di altissimo livello ed ha centrato il 2° successo dopo quello del 2008. All'elvetico non è bastato andare avanti di un break in entrambi i parziali. Djokovic ha rimontato con grande tenacia e solidità ed ha finito anche per evitare un fastidioso prolungamento al 3° set. Federer, non basta il tifo di Totti - Incitato da Totti, salito a Londra per dimenticare in fretta l'amarezza del ko nel derby, Federer è partito forte (3-0), ma è stato ripreso e superato dal rivale che sul 5-4 e servizio ha anche sciupato un set-point. Lo svizzero ha reagito da fuoriclasse, si è di nuovo issato avanti 6-5, 30-0 sulla battuta di Djokovic ma non ha evitato il tie-break. Tie-break appassionante - Qui il testa a testa si è fatto serrato, si è andati avanti punto a punto, e a Federer non è servito salvare il 2° set-point sul 6-5 con un incredibile passante incrociato di diritto spalle alla rete per evitare di perdere il set. Djokovic non si è impressionato e, alla terza occasione, ha, infatti, chiuso 8-6 con un bel diritto a uscire. Annullati due set-point prima di chiudere - Il serbo ha pagato lo sforzo cedendo subito la battuta in avvio di 2° parziale, ma Federer non ne ha approfittato fino in fondo mancando una fondamentale palla per il 4-1. Dokovic è rimasto aggrappato al punteggio e, dopo aver annullato 2 set-point sul 5-4, ha ribaltato il match e ha finito per chiudere 5-7 al 1° match-point con uno straordinario passante lungolinea di rovescio. Leggi i commenti I commenti dei lettori 
BARI - La Reggina espugna il San Nicola dopo 36 anni e inguaia il Bari scavalcandolo nella corsa salvezza. Una vera e propria boccata d'ossigeno per gli uomini di Dionigi che rimettono la testa fuori dalla zona retrocessione. Il Bari, invece, scivola al terz'ultimo posto e recrimina per non aver concretizzato un netto predominio territoriale durato un'ora. Ha fallito palle-gol a ripetizione e ha finito, inevitabilmente, per venir punito da Comi. Caputo, quanti errori - I pugliesi partono forte ma nei primi 33' sciupano 4 ghiotte occasioni, con Fedato e Caputo (3) che, soprattutto nell'ultima circostanza, non trova lo specchio a tu per tu con Baiocco. Passato il pericolo la Reggina si sveglia e, al 38', impegna per la prima volta Lamanna con un sinistro da fuori di Sarno. Il Bari sciupa, Comi no - La ripresa inizia sulla falsariga dei primi 45' con il Bari che cinge d'assedio la trequarti avversaria ma non centra il bersaglio con Fedato, Polenta, Borghese e Romizi. La Reggina controlla e aspetta il calo dei galletti per uscire. E, dopo due buone opportunità mancate da Ely e Melara, passa al 71' con Comi, lesto a riprendere un tiro Ceravolo respinto da Lamanna. Grandolfo manca il pari - La replica del Bari è frenetica quanto fumosa e non produce altro che una mezza occasione, sciupata a 3' dal termine da Fedato e Grandolfo che, davanti a Baiocco, non riescono a confezionare il dialogo giusto per impedire ai pugliesi la sconfitta. BARI (4-3-3) Lamanna; Ristovski, Borghese, Dos Santos, Polenta; Filkor, Romizi (28' s.t. Grandolfo), Sciaudone; Galano, Caputo, Fedato. In panchina: Pena, Altobello, Aprile, Visconti, Defendi, Rivaldo. Allenatore: Torrente. REGGINA (3-4-1-2) Baiocco; Lucioni, Ely, Bergamelli; Melara, Hetemaj (30' s.t. Castiglia), Armellino, Di Bari; Sarno; Comi (46' s.t. Freddi sv.), Ceravolo 6 (36' s.t. Fischnaller sv.). In panchina: Fiacchin, D'Alessandro, Bombagi, Viola. Allenatore: Dionigi. ARBITRO: Ostinelli di Como. RETI: 26' st Comi. NOTE: paganti 810, incasso di euro 10.392,00, abbonati 5.837, quota 15.595,00. Angoli: 6-5 per la Reggina. Ammoniti: Dos Santos, Filkor, Borghese, Ristovski (B.), Armellino, Hetemaj, Comi, Melara, Fischnaller. Recupero: 2', 0'. Leggi i commenti I commenti dei lettori 
E' talmente diffuso il senso di non-più-sopportazione dei talk-show consueti che l'inedito format di Sky ha convinto, a quanto pare, pressoché tutti, anche i commentatori più riottosi. Certo, il cronometro mette un'ansia pazzesca, il tempo per le risposte era poco, la scenografia assurda  -  ma uno studio con cinque personaggi seduti e niente pubblico, no?  -  lo spettatore abituale di X Factor ha espresso sarcasmo per tutto il tempo e fatto battute sul televoto che non c'era, la somma finale è forse pari a zero. Ma insomma, c'è tanta voglia di qualcos'altro in queste cose. *** Sui consueti social network  -  guai a chi li tocca  -  strepitosi bilanci finali di spettatori appassionati che giudicano chi è andato bene e chi no. Non se ne trova uno che la pensi allo stesso modo. Significherà qualcosa. Oppure no. *** Semprini, il conduttore, si fa prendere dall'emozione in avvio e salta la Puppato (una a caso) nel turno di risposte, ma alla fine risulta il conduttore adatto per questo genere di cose. Chiunque tra i conduttori più famosi avrebbe fatto di tutto per essere ricordato soprattutto lui. *** Colpo assoluto della serata, la creazione dal nulla di Oscar Giannetto. La ragazza che pone la domanda inciampa in un lapsus che ha del leggendario. Sarà durissima per Oscar Giannino scrollarsi di dosso il nuove nome, che è davvero irresistibile. *** "Niente Casini, di casini ne abbiamo già abbastanza di nostri" è la battuta di repertorio, dal repertorio del tour, che Matteo Renzi sfodera al momento giusto. Tutti i commentatori di mestiere lo dileggiano, ma quando la dice agli incontri con il pubblico in tre quarti si scompisciano e decidono che uno così simpatico è quello giusto per il futuro. *** L'espressione ispirata a "che mi tocca fare nella vita" che ha avuto Bersani per tutto il dibattito ha acceso di entusiasmo i suoi e, tranne sparute critiche avanguardiste, mosso a rispetto chi non è d'accordo con lui. *** In tutto questo, faceva una certa impressione occhieggiare in contemporanea da Fazio l'ospite Sandro Bondi. Che avrà mai avuto da dire? *** C'era anche Neri Marcoré in una inedita imitazione di Mario Monti. Non sembrava malissimo. *** Ma il colpo visivo era all'Infedele di Lerner. Tra gli ospiti, Corrado Formigli. Ma sullo sfondo, in studio, due cartonati a grandezza naturale: Gad Lerner stesso e Corrado Formigli stesso, vestiti da gladiatori (!!?). *** Nel pomeriggio, il colpo deflagrante era la home page del sito del Pd che presentava la sfida della serata come la contesa dei Fantastici 5, ovvero i contendenti nella veste dei Fantastici 4 più, siccome ne avanzava uno, Tabacci nei panni di Silver Surfer (che si fumano alla home page del Pd? Ne vogliamo parecchio). Tra i primi commenti su Twitter: "Beato il paese che non ha bisogno di supereroi". *** Renzi l'ha presa bene e l'ha definita "una pagliacciata". *** Falce e Marvel *** Su Twitter sempre nel pomeriggio Enrico Mentana gioca di largo anticipo e dice, con qualche avvedutezza: "Visto che si sa come andrà a finire, invito Vendola e Bersani a un dibattito in prima serata su La7 il sabato precedente il secondo turno". Tempo pochi minuti, e Renzi gli risponde entusiasta sempre via Twitter. Subito in parecchi gli fanno notare che tràttasi di gaffe, in quanto prima bisogna passare al secondo turno. Renzi, con qualche imbarazzo, si scusa. Cose da Twitter. *** - Renzi, cosa promette a un giovane che sta cercando lavoro? - Il numero di telefono di Giorgio Gori (Spinoza. it) *** "A Renzi jè finita 'na S di Vendola sulla giacca" (Zoro, da Twitter) 
Termomacchine e Sib Sideral: sono queste le due aziende che si sono aggiudicate il premio Chiave a stella 2012. Si sono distinte tra le 62 partecipanti sia per capacità di coniugare innovazione e tradizione sia per l'eccellenza dei propri prodotti, coniugata con il rapporto con il territorio. Così hanno vinto la quarta edizione della gara organizzata ogni anno ad Api Torino e Fondazione Magnetto, con la collaborazione della Camera di commercio di Torino e di Unicredit e con il supporto scientifico del Politecnico e della facoltà di Economia dell'Università. La Termomacchine ha conquistato il premio nella categoria riservata alle aziende più grandi, con fatturato tra i 3 e i 25 milioni. È un'impresa di Rivalta che da oltre 35 anni progetta, costruisce e vende impianti di riscaldamento a induzione elettromagnetica. Una Pmi d'eccellenza, i cui prodotti che finiscono nel 90% dei casi all'estero. Il premio per le realtà con fatturato inferiore ai 3 milioni è invece andato alla Sib Sideral di Leinì, società che si è affermata dentro e fuori l'Italia lavorando per i più importanti costruttori di ingranaggi del mondo. La giuria tecnica ha anche assegnato tre premi speciali. Quello "Innovazione" è stato vinto dalla Cultraro automazione engineering di Rivoli, specializzata nella progettazione e produzione di rallentatori rotativi e ammortizzatori di velocità ad alto contenuto tecnologico. Il riconoscimento "Fedeltà" è invece andato alla Redat di Villastellone, che dal 1966 distribuisce turbocompressori in tutta Italia e produce macchinari per la loro equilibratura. E ancora, il premio "Rete" è stato appannaggio di Etica Srl, azienda attiva nei settori della logistica e dei servizi Ict che ha dimostrato grande capacità di collaborare con realtà di altri settori. I riconoscimenti di Chiave a stella sono stati assegnati ieri pomeriggio nell'aula magna del Politecnico di Torino, subito dopo una lectio brevis di Gabriele Piccini, country chairman Italia di Unicredit, sulle possibilità del "made in Italy" nel mondo: "La crisi perdura in tutta l'Eurozona  -  ha spiegato il top manager del colosso bancario  -  e soprattutto nel nostro Paese. Tutto questo ha un impatto inevitabile sulle Pmi e sulla loro fiducia nel poter superare questa crisi". Eppure, ha detto Piccini, "s'intravedono alcuni segnali positivi: nel sistema c'è maggiore liquidità, dagli Usa arrivano buone notizie e sta migliorando la percezione del nostro Paese". Però, aggiunge il numero uno di Unicredit per l'Italia, "dobbiamo essere preparati a un contesto di mercato completamente diverso rispetto a prima, sia per le imprese che per le banche. Per questo è auspicabile che entrambe si preparino a fare squadra, superando ogni forma di contrapposizione e antagonismo. Unicredit ha individuato come soluzioni la crescita domestica, con 40 miliardi destinati a supportare le aziende, e l'espansione internazionale delle imprese". Di necessità di remare dalla stessa parte ha parlato anche il presidente dell'Api Torino, Fabrizio Cellino: "Il ruolo delle Pmi deve essere valorizzato dall'intero sistema, ma occorre che il cosiddetto gioco di squadra si concretizzi in azioni e politiche economiche utili per la crescita e lo sviluppo. La collaborazione tra le diverse parti del sistema è quindi sempre determinante e iniziative come il premio Chiave a stella sono per questo motivo sempre importanti: da una parte riconoscono gli sforzi del sistema della piccola media impresa e dall'altra sottolineano il valore delle sinergie che si possono costruire tra imprese, credito e ricerca". 
MILANO - Altro  che fratelli coltelli, altro che colpi bassi, parole grosse e  cattiveria. Se molti elettori del centrosinistra hanno seguito sin qui  le primarie di coalizione con una crescente apprensione per la  litigiosità e i toni sempre più accesi usati dai candidati alle primarie  del centrosinistra, il primo confronto telvisivo ha dissipato le paure  di una coalizione pronta ad andare in frantumi un minuto dopo le  elezioni. LA CRONACA MULTIMEDIALE CON I TWITTER DI REPUBBLICA E I COMMENTI DEI LETTORI I VIDEO DEL DIBATTITO Le due ore di dibattito tra Pierluigi Bersani, Nichi  Vendola, Matteo Renzi, Laura Puppato e Bruno Tabacci andate in onda su  Sky Tg24 consegnano al paese l'immagine di cinque candidati che non solo  si sono confrontati all'insegna di un grande fairplay, ma si sono  mostrati anche portatori di proposte politiche molto più vicine e  conciliabili di quanto le asprezze verbali dei giorni scorsi potevano  far temere. I curatori della trasmissione avevano preparato una  gabbia di regole molto rigida, probabilmente proprio nell'intenzione di  arginare una deriva verso quella rissosità che troppe volte ha preso  sin qui il sopravvento nella campagna elettorale. La precauzione si è  rivelata però superflua. Se nei contenuti la contrapposizione è stata  molto limitata, nei toni non c'è stata affatto. Solo il solitamente  pacato Tabacci ha inflitto un paio di stoccate a Renzi stroncando come  "demagogia" la sua promessa di formare un governo di soli 10 ministri. Così  persino il ricorso al diritto di replica previsto dalla redazione di  Sky proprio in previsione di un contradditorio più serrato alla fine è  stato usato con grande parsimonia e in particolare su un tema tutto  sommato marginale come la necessità di mantenere o meno il finaziamento  pubblico ai partiti. Ma più che uno scontro è stata una sequenza di  puntualizazioni con Bersani e Vendola a ribadire l'importanza di  garantire l'accesso alla politica anche a chi ha limitate risorse  economiche. Per vedere i primi veri distinguo o qualche  scintilla bisognerà aspettare l'ultima parte della tramissione, quando  si affronterà il tema delle future coalizioni. Fin quando si parla di  pressione fiscale, lotta all'evasione, integrazione europea, occupazione  e riforma Fornero le posizioni dei cinque candidati, anche per i toni  pacati con cui vengono esposte, più che contrapporsi sembrano  integrarsi. Tutti d'accordo sulla necessità di redistribuire la  ricchezza nazionale (ma Vendola a differenza dei suoi concorrenti  abolirebbe l'Imu), tutti d'accordo sulla necessità di rendere più  efficiente la lotta all'evasione fiscale incrociando le diverse banche  dati e la tracciabilità dei flussi di denaro (Bersani e Vendola  vorrebebro portare la soglia per l'utilizzo del contante a 300 euro),  tutti d'accordo nel criticare aspramente le scelte e gli atteggiamenti  di Marchionne (il "tradito" Renzi è quello che attacca più duramente),  tutti d'accordo nel voler rimettere mano alla riforma Fornero (solo  Tabacci è apparso più cauto), tutti d'accordo, infine, nel voler  restituire all'Europa quel ruolo ideale rimasto appannato dalle ultime  politiche di Bruxelles. Il dibattito tv preferisce privilegiare  ritmo e rapidità, con il risultato che le pillole di programma dei  cinque candidati sono talmente generiche e superficiali da entrare  davvero in collisione solo quando si parla di future coalizioni. Vendola  e Renzi sono decisamente contrari ad un allargamento all'Udc. "Il mio  disagio con Casini - spiega il leader di Sel - lo vedo in sintonia con  il liberismo, che io penso vada combattuto".  Puppato è appena un filo  più possibilista: "La coalizione è questa, abbiamo un'unità di intenti.  Casini - ricorda la capogruppo del Pd al consiglio regionale del Veneto -  non ha sciolto  i nodi. Se la sua opinione fosse chiara avremmo una  carta in più da giocare". Solo Bersani è davvero più disponibile e  se ricorda anche lui che "la coalizione è quella presente qui questa  sera", precisa anche di essere pronto a "discutere con chiunque sia  pronto a porre un argine", alle forze populiste e di estrema destra che  agitano lin questi giorni l'Europa. In attesa, forse, di una  replica con quelle di centrodestra, il primo duello tv per le primarie  si è svolto insomma in un clima di "buonismo" esasperato, sugellato  dalle risposte all'ultima domanda sui grandi personaggi che hanno  ispirato l'azione politica dei candidati. Ebbene, su otto nomi, ben  cinque sono democristiani o religiosi cattolici maestri della mediazione  e dell'ecumenismo: Papa Giovanni XXII (Bersani) Alcide De Gasperi e  Gianni Marcora (Tabacci), Tina Anselmi (Puppato) e Carlo Maria Martini  (Vendola). 
ROMA - Vince Siena, dopo averla dominata (pure a +22 nel secondo quarto), aver visto Roma farsi minacciosa al punto da sbagliare la tripla del -1 con Datome a quattro minuti dalla fine, e poi riallungare con due triple in fila di Janning e Moss, approssimandosi l'ultimo giro di lancette. La Montepaschi, che aveva straripato quattro giorni prima in Eurolega, si conferma in crescita soprattutto sul piano della solidità (nonostante le assenze di Eze e Kemp); Roma non trova il successo che sognava ma il suo pubblico (3100, record stagionale) che, tutto in piedi, omaggia la squadra ed il suo sforzo. Primo quarto -  Nei primi quattro minuti Siena tenta sei triple, ne segna quattro ed il vantaggio ne è la conseguenza (12-5). Accade anche perché Banchi ha scelto un quintetto privo di centri, con Sanikidze e Ress, che toglie riferimenti a Lawal ed in attacco apre l'area. Roma deve adeguarsi, tirando via il suo lungo ed inserendo Jones. Goss è il migliore del campionato da 3, e sono 8 suoi punti a riportare a contatto la Virtus (10-14), prima di una nuova distrazione al tagliafuori che concede il tap-in a Sanikidze. Un "passi" a Czyz fa infuriare Calvani, fallo tecnico, Siena ne trae 4 punti per il vantaggio ospite che lievita di nuovo (20-10). Ma la Montepaschi non fa solo canestro, è anche dura in difesa, costringe gli avversari a falli di frustrazione e dalla lunetta ancora Sanikidze colpisce per il +12 (22-10). Anche perché Moss imbavaglia Datome. Alla prima sirena Roma ha un imbarazzante 1/11 da 2 e ben 6 palle perse. Secondo quarto -  Siena tira col 50% da 3 (6/12), Roma la sfida proponendo la zona. Scelta che sposa anche Banchi. Si gioca su ritmi alti, Siena li accetta e non si scompone: sulla tripla di Moss il vantaggio lievita sul 35-13, il pubblico (numeroso) si spazientisce. Ma poi, al rientro in campo dal timeout obbligato, torna a tifare per la sua squadra. Datome non segna mai, ma prova a tirarsi in partita con la difesa. S'accende il saltatore Lawal, Roma infila un 9-0, risale fino al -13, ma poi vanifica molti dei suoi sforzi tirando i liberi con il 50% (7/14). A metà il +16 di Siena (43-27) non fa una piega, va solo applaudito. Terzo quarto - Si riparte con Ress che mette nel canestro la stessa energia di Lawal, con una schiacciata di rara potenza. Ma non basta perché Ress serve l'undicesimo assist di Siena per il canestro volante di Brown. Avanti così si dirà che Stonerook e Lavrinovic hanno oscurato le qualità dell'ala di Salorno, paesino di confine tra l'Alto Adige italiano e quello di lingua tedesca. Mentre Datome, che voleva indossare i panni di Superman, trova nella difesa di Moss la sua kryptonite, tenendolo ancora a secco di canestri dal campo (0/7) dopo 25' di gioco. Anche per questo l'Acea resta sott'acqua, sempre lontana 15-20 punti da Siena. Poi, d'improvviso, la partita cambia. Un alley-oop confezionato da Taylor e Lawal accende il palazzetto, assieme ad una persa di Brown. Azione successiva, altra schiacciata con stessi interpreti. Altra persa di Siena. E canestro con fallo per Taylor: Roma confeziona un minuto devastante e risale a -8 (57-49). La sirena arriva da lì a poco e trova le due squadre divise da 11 punti ma impegnate a giocarsi, negli ultimi dieci minuti, una partita che non c'era stata, sotto gli occhi di Walter Veltroni e Gianni Petrucci. Ultimo quarto - Subito Taylor con la tripla del -8, poi un episodio controverso: Hackett va per schiacciare, subisce il contatto (falloso) da Taylor ma il fischio non arriva. Il senese protesta, tecnico, due liberi di Datome e, sulla rimessa, arriva implacabile il suo primo canestro dal campo, da 3. Non finisce qui, l'ennesimo alley-oop Taylor-Lawal porta l'Acea ad un solo possesso di distanza (59-62). Con 6'45" da giocare arriva il quinto fallo di Lawal, che non sa controllare la sua energia. Con tre falli nello stesso possesso Roma va in bonus e Ress inizia i viaggi sistematici in lunetta (col 2/2). Lo stesso Ress infila una tripla diffcilissima, sullo scadere dei 24", ma Datome ora s'è acceso. Stoppa Kangur, sbaglia la tripla del -1, ma prende il rimbalzo. Torna a segnare Brown (69-64) ed è negli ultimi due minuti che la partita ritrova la sua logica destinazione, con la tripla di Janning e poi dell'Mvp Moss (la sesta della sua grande serata): Siena risale a +13, ritrova la vittoria in campionato ed aggancia Cantù al terzo posto. Roma, detto degli applausi, deve domandarsi sull'intangiblità di due dei suoi stranieri, Dagunduro e Jones, 0 punti. ACEA ROMA-MONTEPASCHI SIENA 70-81 (11-25; 27-43; 49-60) Acea Roma : Goss 13, Taylor 12, Datome 15, Czyz 3, Lawal 19; D'Ercole 2, Lorant 6, Dagunduro, Jones. N. e. Tambone, Tonolli, Gorrieri. Montepaschi Siena : Brown 22, Janning 6, Moss 18, Sanikidze 10, Ress 12; Hackett 4, Kangur 3, Kasun 6, Carraretto. N. e. Rasic, Leechthaler, Tealdi. Note -  Arbitri: Cerebuch, Pozzana, Martolini. Tiri da 2: Rm 20/48; Si 15/31. Tiri da 3: Rm 4/16; Si 13/29. Tiri liberi: Rm 18/26; Si 12/14. Rimbalzi: Rm 38; Si 33. Massimo vantaggio Roma: mai in vantaggio. Massimo vantaggio Siena: +22 (13-35 al 14'). Leggi i commenti I commenti dei lettori 
