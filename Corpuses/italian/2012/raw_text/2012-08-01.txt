Moratti vara l'operazione Cina. E per la prima volta la società nerazzurra avrà un partner straniero. La China Railway Construction enterà nell'Inter con il 15 per cento. La valutazione complessiva della società nerazzurra è stata di 550 milioni, compresi i debiti. L'accordo è arrivato dopo un incontro tra China Railway Construction Corporation (Crcc) e la QSL,  specializzata nella gestione di diritti sportivi per società di primario livello mondiale. Non è solo un accordo economico. Con l'ingresso dei cinesi torna d'attualità il progetto del nuovo stadio. Si impegnerebbero a costruire un nuovo impianto in città o nell'hinterland immediato in tempi rapidissimi, realizzando un progetto che la società nerazzurra coltiva da anni. Non sono note le aree di interesse, si è parlato di Rozzano e soprattutto dell'area Rho-Pero, dove si svolgerà l'Expo. La partnership porterà anche alla diffusione del marchio Inter in Asia. 
Un sopruso. Una prevaricazione. Segnalata da un gruppo di cittadini che hanno assistito al fatto. Ieri, alle 11,30 a via Acton bloccata dal solito traffico per i controlli della Ztl, si apre improvvisamente un varco libero. Incolonnate le auto sotto il sole rovente, si fa spazio a un bus del Calcio Napoli. Un gruppo di cittadini assiste all'episodio e si indigna. E subito scrive alla nostra redazione, chiedendo giustizia, e pone una serie di domande alle quali rispondere. "Il bus era vuoto - raccontano Pino Occhionero, Alfonso Elia, Ciro Ferraro, Giusy Giampaglia e Sergio Corsani -  scortato da due auto della polizia e un'auto blu. Hanno bloccato il traffico solo per farlo passare agevolmente, con tutte le auto che restavano ad aspettare sotto il sole". Un affronto alla legalità, contro chi è incolonnato in fila e aspetta il suo turno. "Ci siamo chiesti infuriati perché bloccare un traffico cittadino per dare precedenza ad un autobus vuoto di una società privata? Perché il mezzo aveva la scorta, pagata da tutti noi contribuenti? Perché, in tempi di spending review, si fanno ancora questi sperperi? Perché il responsabile della polizia consente queste spese inutili e poi protestano che non ci sono i soldi per le auto di servizio a disposizione di tutti i cittadini? Siamo indignati". 
NAPOLI - Il Napoli batte (2-0) il Bordeaux in amichevole al San Paolo (5° successo di fila in precampionato) e si aggiudica la seconda edizione della 'Msc Crociere Cup' onorando degnamente gli 86 anni dalla fondazione. Per Mazzarri una nuova iniezione di fiducia in vista della gara contro la Juve che metterà in palio la Supercoppa di Lega tra 10 giorni a Pechino, anche se il match, interpretato soprattutto in avvio da molte 'seconde linee', è stato contrassegnato da luci ed ombre: benissimo Fernandez, Dzemaili e Dossena, maluccio Behrami e Gargano, così così l'attesissimo Edu Vargas, in odore di trasferimento (così come Gargano). Per lui l'assist in occasione dell'1-0 ma anche una serie di errori sotto porta. AVVIO LENTO - In avvio francesi più manovrieri, con il Napoli che dà l'impressione di essere ingabbiato ed imballato. Il primo affondo è comunque di marca azzurra: numero di Pandev sulla trequarti (22') e invito per Dzemaili, il cui destro viene deviato in angolo. Velenosa la replica dei Girondins: gran controllo di Diabate (29') e destro in corsa che De Sanctis devia come può. ASSIST DI VARGAS, GOL DI PANDEV - Gli azzurri non trovano continuità e ritmo, ma piazzano la ripartenza giusta e passano al 43': lancio di Dossena per Vargas che serve l'accorrente Pandev il cui sinistro si infila nell'angolo (5° gol in 5 gare di precampionato per il macedone). HAMSIK ISPIRA MAGGIO - Nella ripresa subito due occasioni per i padroni di casa: al 6' Dzemaili si invola solissimo verso Carrasso, ma gli tira addosso; un minuto dopo Vargas prova il diagonale da posizione defilata ma la palla esce (di poco). Il raddoppio è però nell'aria, ed arriva puntuale al 61': gran palla filtrante di Hamsik per Maggio, controllo e sinistro vincente. Da lì alla fine tante sostituzioni e poche occasioni. Prossimo appuntamento per gli azzurri sabato prossimo contro lo Sporting Braga, ancora al San Paolo: l'ultimo test prima della partenza (domenica) per la Cina. Leggi i commenti I commenti dei lettori 
FIUGGI  - Quinta amichevole estiva per la Lazio. Dopo i primi veri test con Siena e Torino, si torna a giocare contro una squadra dilettantistica, la Nuova Circe, squadra del comune di San Felice Circeo che vede come sindaco Gianni Petrucci. L'amichevole servirà quindi per ricostruire i buoni rapporti con il  numero uno del Coni, ma anche e soprattutto per vedere per la prima volta la vera Lazio. Alla chiusura del ritiro di Auronzo di Cadore, infatti, Pektovic aveva avvisato che era finito il tempo degli esperimenti e che da quel momento in poi si sarebbe vista la fisionomia effettiva della sua squadra. L'ALLENAMENTO MATTUTINO  - Nella seduta di allenamento mattutina, dopo aver lavorato sulla velocità con scatti brevi e percorsi, il tecnico croato ha incentrato molto il suo lavoro sugli schemi tattici e sull'analisi delle varie situazioni di gioco. Come modulo tattico sembra orientato a riproporre il 4-4-2 che si alternerà al 4-2-3-1. Sono state provate due diverse coppie di interni di centrocampo: prima quella formata da Ledema ed Hernanes, poi quella composta da Onazi e Cana. Il brasiliano è stato quindi riproposto in posizione più arretrata ma Petkovic ha assicurato che cercherà di garantirgli maggiore libertà di azione per permettergli di stare vicino agli attaccanti e rendersi pericoloso in zona gol. Dopo le esercitazioni sul campo, con molte interruzioni dell'allenatore per cercare di spiegare ogni singolo movimento ai giocatori, la squadra è passata ad allenarsi sui tiri in porta e sui calci piazzati: ai rigori, si sono sfidati Zarate ed Hernanes, con l'argentino che è uscito vincitore da questa particolare gara. All'allenamento non ha partecipato Antonio Rozzi, tenuto precauzionalmente a riposo a causa di un affaticamento all'adduttore avvertito ieri in serata, mentre ha svolto lavoro differenziato Guglielmo Stendardo: il difensore non ha partecipato nemmeno alla partita amichevole di questa sera perché ormai a un passo dal firmare il triennale con l'Atalanta. LA PARTITA SERALE  - Con la Nuova Circe finisce 4 a 0 per i biancocelesti, reti di Rocchi, Onazi, Alfaro e Floccari. Le indicazioni tattiche emerse nell'allenamento mattutino sono state in parte confermate: il primo tempo i biancocelesti sono partiti con un 4-2-3-1 formato da Marchetti in porta, Konko, Biava, Dias e Garrido in difesa, Cana e Ledesma a loro scudo e Candreva, Mauri e Lulic a supporto dell'unica punta Rocchi. La squadra di Petkovic è apparsa lenta e macchinosa, non ha trovato molti spunti offensivi se non con i tiri da fuori di un come sempre ispirato Antonio Candreva al quale solo un grande Corsi ha negato la gioia del gol. A segnare e stato invece Tommaso Rocchi: cross di Ledesma, sponda di Mauri e tap-in vincente dell'attaccante veneto che ha portato così la Lazio in vantaggio alla fine dei primi 45 minuti. Nella seconda frazione si passa al 4-3-3 e la squadra è molto più mobile, aggressiva e cattiva. Marchetti ancora in porta, davanti a lui Cavanda, Biava, Scaloni e Zauri, centrocampo a tre formato da Gonzalez, Onazi ed Hernanes e infine il tridente d'attacco composto da Zarate, Alfaro e Floccari. Il cambio di modulo giova ai biancocelesti che riescono a mettere in atto il famoso pressing a tutto campo richiesto dal proprio allenatore. Grande prestazione dei centrocampisti: Hernanes si trova sempre più a suo agio nel ruolo di "volante" ma la vera nota positiva arriva da Eddy Onazi. Il giovane nigeriano, a prescindere dal grande gol da fuori area, è tra i migliori in campo con una prova di altissimo livello che ha convinto tutti. Davanti Zarate più sottotono rispetto alle partite precedenti, mentre si è visto un Floccari in grande spolvero. PETKOVIC IN CONFERENZA STAMPA  - Al termine della partita c'è stata una breve conferenza stampa del mister croato che ha spiegato come i moduli visti stasera "saranno quelli che si vedranno nell'arco della stagione": "È stato un bell'allenamento. Nel primo tempo è stato difficile giocare, ma mi è piaciuta la squadra come ha iniziato la prima frazione. Anche nel secondo tempo abbiamo avuto una grossa intensità nella prima mezz'ora. Abbiamo creato diverse occasioni, purtroppo in negativo, dobbiamo ancora sfruttarle molto di più. Il bilancio di questo primo mese è comunque positivo. Non ho certo programmato gli allenamenti per giocare le due partite con Siena e Torino. Le gambe iniziano a girare e lo vedremo meglio nelle prossime uscite". Carota e bastone per il giovane Onazi: "Mi ha fatto una bella impressione e sarà riproposto anche in partite più importanti. Deve però imparare a giocare più semplice, perché è giovane e vorrebbe sempre strafare. Mi è piaciuto molto". Bene anche Hernanes: "Ha fatto ciò che gli ho chiesto, accentrandosi partendo da esterno". Non ha giocato Miro Klose, ancora in ritardo rispetto ai compagni, ma il tedesco farà un'apparizione nel test con il Galatasaray: "Sfrutteremo queste occasioni per vederlo in campo ma non vogliamo rischiare". La società intanto fa sapere che probabilmente il ritiro di Fiuggi non terminerà come comunicato in precedenza il 4 agosto (in concomitanza con la partenza per Istanbul per giocare contro i turchi), ma si prolungherà fino al 7 dello stesso mese. Si preannuncia dunque una toccata e fuga in Turchia per gli uomini di Petkovic. Leggi i commenti I commenti dei lettori 
ENNA - I cadaveri di un uomo ed una donna sono stati avvistati questa sera nel lago Pozzillo a Regalbuto (Enna). Ad avvistarli una persona che ha lanciato l'allarme. Sul posto sono intervenuti i carabinieri. Si attende l'intervento dei sommozzatori dei vigili del fuoco per il recupero dei corpi. Al momento sembra si sia trattato di un incidente. I corpi non sono ancora stati identificati. La donna sarebbe in costume da bagno. Uno dei due potrebbe essere stato colto da malore e l'altro sarebbe morto nel tentativo di prestare soccorso. 

Un terzo del programma olimpico è completato. I favoriti stanno facendo valere la classe. Gli azzurri stentano anche più del previsto. Le previsioni sono da tregenda (pioggia e vento fino a 26 nodi). Eppure qualcosa ci dice che non va proprio così male... Se ne va anche la quarta giornata di regate olimpiche. Un terzo dell'Olimpiade 2012 è già alle spalle. E' stata una giornata di svolta, sotto molti punti di vista. Una giornata anche di risultati, di vento (tanto, come al solito), di mare (mossetto), di pioggia (può mancare, qui?). Ma il 1 agosto lascia addosso una sensazione forte, come più "olimpica" dei giorni precedenti. Difficile da spiegare, lo devi vedere negli occhi degli atleti, nel loro incedere quando si trascinano col carrello la barca allo scivolo, o negli atteggiamenti al rientro, dopo quattro ore di una lavatrice chiamata Canale della Manica, quando si concedono al cunicolo transennato della zona mista, un percorso dovuto per rispetto ai media eventualmente interessati a intervistarli. Oggi insomma è più Olimpiade di ieri. Questo cambio di meteorologia della mente non è di poco conto. I Finn riposavano e tutti in banchina a parlare del duello clamoroso tra Ben Ainslie e Jonas Christensen (con storie interessanti: una riguarda l'albero in carbonio del danese, che pare stia facendo la differenza, e che è una produzione "italiana", coordinata da Michele Marchesini (a sua volta ex finnista olimpico a Atene 2004), con la supervisione di Luca Devoti. Non è un caso che oggi più di un giornalista britannico abbia inseguito proprio il nostro tecnico del Finn per saperne di più...). Zandonà e Zucchetti hanno fatto la practice race con il loro 470 (buone sensazioni). Come è andata invece a chi ha regatato? Non bene, come vedremo. Eppure resta questa strana sensazione, come di un imminente rilancio azzurro. Il tempo dirà se le nostre sono solo allucinazioni... 49er Non bene si diceva in acqua. Con dei distinguo però. Nel 49er Peppe Angilella e Gianfranco Sibello migliorano ancora un po' (11-7) anche se in classifica generale per effetto dello scarto perdono due posizioni dal 13° al 15°. La missione Medal Race è ancora perfettamente nel loro mirino, e inoltre ci piace il loro modo di regatare, ordinato, pulito, con una certa classe. Oggi gli azzurri hanno messo in cascina un bottino di punti migliore di equipaggi di alta classifica, come gli svedesi (quinti), gli statunitensi (settimi), gli svedesi (ottavi), gli irlandesi (noni) e persino dei superman spagnoli Martinez e Fernandez (oggi sprofondati con un 14-18, e undicesimi in generale). Pensate che dal 3° al 13° ci sono solo 17 punti. Gli azzurri sono a -11 dalla zona Medal Race, e a -22 dalla zona podio. E mancano ancora ben 9 prove... In testa gli australiani Outteridge e Jensen hanno fatto il vuoto. Laser Radial Illusione-Clapcich, per un attimo. Dopo il 24-7 di ieri, oggi è partita con un 9° rilanciandosi in area top-ten. Ma è durata poco, perché ecco il 27° della seconda manche. La classifica fa un piccolo passetto avanti, ora Francesca è al 15° posto, ma i distacchi sono più lunghi dei 49er. Al comando sembra affievolirsi (si fa per dire) la "legge di Murphy", perché l'irlandese dopo quattro primi si concede una pausa (8-19). E si fanno sotto le temibili rivali, a cominciare dall'olandese Buwmeester. Laser Standard Michele Regolo sbuffa, schiena e ce la mette tutta, ma quello che guadagna di poppa lo perde di bordeggio. E il bilancio è in rosso: un 21-32 di giornata che vale una piccola risalita al 29° in classifica. Con troppo vento non ha troppa birra, e gli avversari sgusciano via. In testa a sorpresa il cipriota Kontides, davanti a Tom Slingsby (che lo tallona prudente a 1 punto). RSX Maschile Federico Esposito non riesce ad andare meglio del trentesimo posto, anche oggi 33-31, in classifica è 33°. Il duello di vertice deve guardarselo in tv: Van Rijsselberge davanti a Miarczynsky e a Nick Dempsey. RSX Femminile Marina Alabau (ESP) sembra nella settimana di grazia, un 2° e tre primi, si è involata in testa e sarà dura immaginare di riprenderla. Seconda la Korsitz (ISR), terza la sorpresa tedesca Moana Delle che ha superato anche la polacca Klepacka. Quest'ultima però oggi protagonista della performance del giorno: beccata fuori dalla linea, torna indietro molto tardi e molto piano, rigira e riparte, torna sulla flotta come un fulmine e conclude terza. Ecco il fuoco che sta facendo la differenza in questa (e come sempre) Olimpiade. Alessandra Sensini fotocopia di ieri, prima partenza intruppatissima, sottovento a mezza flotta, distratta, e costretta a un recupero dal 17° all'11° posto per salvare il salvabile. Seconda prova un po' meglio, dalla quale alla fine distilla un 8° posto. Insomma se lassù volano sulle ali dell'entusiasmo, qui si fatica. A terra però, guardando in faccia Alessandra, vedendola camminare a testa alta, come avvolta in una bolla che mischia pensieri odierni e storia olimpica, si fa strada la pazza idea: a -24 dalla zona podio e con ben 6 regate ancora da correre (con previsioni da tregenda, vento a sfiorare i 30 nodi), davvero tutto può ancora accadere. Soprattutto se ti chiami Sensini. LE MIGLIORI FOTO DELLA GIORNATA SONO NELLE GALLERY SU QUESTA PAGINA DEL MAGAZINE! I NUMERI DELLA GIORNATA NEL COMUNICATO DELLA FEDERVELA Concluso il quarto giorno di regata della XXX edizione dei Giochi Olimpici. Oggi in regata Laser Standard e Radial, RS:X maschile e femminile, 49er e Elliot 6. Giorno di riposo per Finn e Star mentre i 470 maschili sono impegnati nella Practice Race. Da domani in regata Gabrio Zandonà e Pietro Zucchetti nel 470 maschile, Practice Race per Giulia Conti e Giovanna Micol nel 470 femminile che scenderanno in acqua il 3. Riposo invece per Laser Radial e Laser Standard. Piovaschi isolati, vento da sud tra i 12-20 nodi con corrente di marea a 4 nodi massimo. 49er (20 nazioni) I primi a scendere in campo sono stati i 20 equipaggi della classe 49er. Sul campo di regata Portland Harbour 12 nodi di vento alla partenza che è andato aumentando nel corso della prova fino a 17. Alla quinta boa la velocità di Burling and Tuke (NZL) è stata rilevata a 19 nodi.. Buona prova degli azzurri Giuseppe Angilella (CC Roggero di Lauria) e Gianfranco Sibello (SV Fiamme Gialle) che girano la prima boa di bolina in 11esima posizione e tagliano il traguardo all'11° posto. Primi sull'arrivo i francesi Dyen-Christidis, secondi gli australiani Outteridge-Jensen con dieci secondi di ritardo e terzi i kiwi Burling-Tuke. Condizioni meteo immutate per la seconda prova. Grande prova degli azzurri Angilella-Sibello che tagliano il traguardo al 7° posto. L'equipaggio azzurro era transitato dalla prima boa di bolina in undicesima posizione, poi, lato dopo lato, hanno accorciato le distanze dai primi recuperando quattro posizioni. Si aggiudica la prova l'equipaggio australiano Outteridge-Jensen. Secondi i britannici Morrison-Rhodes e terzo l'equipaggio polacco formato da Przybytek-Kolodzinski. Dopo sei prove e uno scarto Giuseppe Angilella - Gianfranco Sibello sono al 15° posto in classifica provvisoria con i parziali (14)-11-13-10-11-7 e 52 punti. Primi gli australiani Outteridge-Jensen a 10 punti, secondi i kiwi Burling-Tuke (23 pt) e terzi i francesi Manu Dyen-Stephane Christidis (30 pt). RS:X Femminile (26 nazioni) Partenza alle 15.30 ore italiane per la prima prova del giorno con vento a 15 nodi da sud-sud ovest che nel corso della regata ha raggiunto i 20. Inizio in salita per Alessandra Sensini (CC Aniene) che transita dalla prima boa al 15° posto. Buon recupero nei successivi due lati con la Sensini in dodicesima posizione al termine della seconda bolina e infine all'11° posto sul traguardo. Prima con distacco la spagnola Alabau che mantiene il comando fin dalla partenza e vince la prova seguita dalla francese Charline Picon e al terzo posto dalla tedesca Moana Delle. Seconda partenza alle 15.45 ora locale con 20 nodi sul campo di regata. Buona partenza di Alessandra Sensini che è decima alla prima boa. In poppa Sensini naviga sulla destra del campo di regata: una scelta che paga e transita sesta al cancello di poppa per tagliare poi il traguardo all'8° posto. In testa fin dall'inizio ancora una volta la spagnola Marina Alabau. Seguita sul traguardo da El-Korzits (ISR) e da Noceti Klepacka (POL). Dopo quattro prove Alessandra Sensini (CC Aniene) è all'11° posto in classifica provvisoria con i parziali 12-9-11-8 e 40 punti. Prima la spagnola Marina Alabau a 5 punti, seconda El Korzits (ISR) a 13 punti e terza la tedesca Moana Delle a 16. Laser Radial (41 nazioni) I Laser Radial oggi hanno regatato sul campo Weymouth Bay West,  vicino alla spiaggia. La prima partenza è stata annullata. Il Comitato ha poi riposizionato il campo. Seconda partenza alle 12.20 con 14 nodi da Sud con richiamo generale. Terza partenza per la prima prova dieci minuti dopo con bandiera nera. Buona la partenza dell'azzurra che gira la prima boa al quarto posto nel gruppo di testa molto compatto. Riesce poi a superare la britannica Alison Young portandosi al terzo posto alla seconda boa. Nel corso della regata l'azzurra perde posizioni andando comunque a tagliare la linea d'arrivo con un ottimo 9° posto. Prima la belga Evi Van Acker, seconda Young (GBR) e terza la lituana Scheidt. La seconda prova è iniziata poco dopo le 15 ora italiana con 12 nodi di vento.  Francesca Clapcich transita alla prima boa in trentesima posizione andando a tagliare il traguardo al 27° posto, risultato poi scartato. Vince l'olandese Bouwmeester. Dopo sei prove e uno scarto l'azzurra Clapcich è al 15° posto in classifica provvisoria con i parziali 20-16-24-7-9-(27) e 76 punti. Prima l'irlandese Murphy (12 punti), seconda la belga Evi Van Acker con soli due punti di distacco e terza Marit Bouwmeester (NED) a 19 pt. RS:X Maschile (38 nazioni) La prima prova del giorno ha preso il via alle 12 con 13-18 nodi di vento che in raffica ha raggiunto i 20. Velocità degli atleti misurata a 16 nodi. Secondo giorno per Federico Esposito (Fiamme Oro) alla sua prima esperienza olimpica. In una regata molto combattuta contro il neozelandese Tobin, l'olandese Dorian Van Rijsselberge riesce a conquistare la testa e aggiudicarsi la prova. Tobin chiude terzo e Bontemps (FRA) secondo. Il ventiseienne Esposito gira la seconda boa al ventesimo posto ma purtroppo perde terreno e sul traguardo è 33°.  La seconda prova ha visto la vittoria del britannico Nick Dempsey che ha lottato fino alla fine essendo transitato alla prima boa in quinta posizione. Arrivo fotofinish con il greco Kokalanis (entrambi 24 minuti e 25 secondi). Federico Esposito oscilla tra il diciannovesimo e trentunesimo piazzamento chiudendo sul traguardo al 31° posto. Dopo quattro prove Federico Esposito è al 33° posto con i parziali 31-30-33-31 e 125 punti. Sempre primo l'olandese Dorian Van Rijsselberge (6pt), secondo Miarczynski (POL) a 15 e terzo il britannico Nick Dempsey a 18 punti. Laser Standard (49 nazioni) Con 12-14 nodi di vento da sud e su percorso Inner Trapezoid (I3) ha preso il via la prima prova del giorno della classe Laser Standard. Il neozelandese Mursoch si porta al comando fin dall'inizio e mantiene saldamente il comando. Secondo sul traguardo Pavlos Kontides (CYP) e terzo Stipanovic (CRO). Michele Regolo (SV Fiamme Gialle) nei primi dieci per uno dei lati, che ieri aveva ottenuto un ottimo 10° piazzamento, taglia la linea d'arrivo al 21° posto.  La seconda prova di giornata è iniziata, dopo un lungo posticipo, attorno alle 16 ora italiana. Il croato Stipanovic conduce la regata fin dalla partenza e sul traguardo lo seguono Slingsby (AUS) e Berecz (HUN). Brutta partenza per Michele Regolo che alla prima boa di bolina è quarantasettesimo. L'azzurro poi recupera chiudendo al 32° posto. Dopo sei prove con uno scarto, Regolo è 29° con 129 punti (31-35-(46)-10-21-32). In testa alla classifica provvisoria Pavlos Kontides (CYP) a 12 punti, secondo posto per Tom Slingsy (AUS) a 13, terzo per il croato Stipanovic a quota 19. Leggi i commenti I commenti dei lettori 
Ha respinto ogni accusa una delle dottoresse in servizio presso il reparto di neonatologia dell'ospedale San Giovanni e indagata nell'inchiesta sulla morte del piccolo Marcus De Vega, deceduto per una somministrazione di latte per via endovenosa . Si tratta del medico Sabrina Palamides, ascoltata oggi per oltre 2 ore dal procuratore aggiunto Leonardo Frisani. Il medico ha spiegato, nel corso dell'interrogatorio, che non si trovava in servizio quando è stato commesso l'errore dello scambio di flebo e ha anche precisato che non era in servizio quando il piccolo è deceduto il 29 giugno. La dottoressa ha però riferito al magistrato di aver fatto tutto il possibile per salvare la vita di Marcus. Assistita dall'avvocato Gaetano Scalise, il medico ha inoltre aggiunto di non aver avuto la possibilità di parlare con la madre del piccolo Marcus dopo il decesso. "Alla luce di quanto rappresentato al pubblico ministero - ha riferito l'avvocato Scalise - ritengo che possa arrivare una richiesta di archiviazione per la mia assistita". Nei prossimi giorni la procura ascolterà altri indagati per la morte del neonato. L'inchiesta vede iscritte nel registro degli indagati 20 persone, di cui sette medici e tredici infermieri. 
