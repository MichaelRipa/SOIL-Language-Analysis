
Musica VILLA PIGNATELLI Dalle 20.30 a Villa Pignatelli, Riviera di Chiaia, per il Maggio della musica concerto del pianista  Filippo Gamba. Un artista che vanta collaborazioni con prestigiose orchestre come i Berliner Symphoniker, Wiener Kammerorchester, la SWR-Sinfonie orchester di Stoccarda. In programma musiche di Brahms. Ingresso 20 euro, ridotto 15. Info 081 560 4700. SORRENTO Dalle 21.15 al grand hotel Excelsior Vittoria di Sorrento, per la  rassegna "Jazz'è in terrazza... e non solo", concerto della Roman  Dixieland Few Stas di Michele Pavese, fondata nel 1982. Teatro TEATRO FESTIVAL Per il Napoli Teatro Festival Italia: dalle 20 al teatro San Ferdinando "Summer", di Edward Bond, regia Daniele Salvo, con Elisabetta Pozzi. Dalle 20 al teatro Nuovo "Los Hijos se han Dormido", da "Il Gabbiano" di Anton ? echov, adattamento e regia Daniel Veronese. Dalle 20 e 22.30 al Real Orto Botanico lo spettacolo itinerante "L'angelo della casa", omaggio a Emily Dickinson di  Antonella Cilento, regia Giorgia Palombi. Dalle 22.30 alla Galleria Toledo "Espìa a una mujer que se mata", da "Zio Vanja" di Anton ? echov, regia Daniel Veronese. Cinema GUIDA PORT'ALBA Dalle 17.30 nella Saletta Rossa della libreria Guida, via Port'Alba 20/23, presentazione del cortometraggio "Be Out" di Nino Ruju, Franco Lista, Guido Sacerdoti. Seguirà dibattito con gli autori. Info 081 459 822. CAPUA Dalle 20 a Palazzo Lanza, Capua, corso Gran Priorato di Malta 25, per il "Luogo della Lingua festival", inaugurazione della mostra fotografica "Inside Africa", a cura di Marica Crisci, Domenico Ruggiero, Bruno Santoro. Dalle 21 proiezione del docufilm "Inside Africa", di Gaetano Ippolito che racconta la storia di Giuseppe Valente, medico missionario capuano impegnato nelle missioni in Tanzania. Dalle 22.30 estratto dallo spettacolo di musica e danza "Una mano tesa per Tharaka". Info 0823 622 924. Libri FELTRINELLI LIBRERIE Dalle 16.30 alla Feltrinelli librerie, via San Tommaso D'Aquino 70, si presenta il libro "Il vinile al tempo dell'iPod" (I libri di Emil), di Nicola Iuppariello. Un viaggio nella storia del favoloso feticcio, tornato a essere uno dei supporti più utilizzati per la distribuzione materiale della musica. Con l'autore ne discutono Flavio Gioia e Pino Imparato. Presenta Gennaro Pasquariello. Info 081 240 5411. SANTA MARIA CAPUA VETERE Dalle 18 alla libreria Spartaco di Santa Maria Capua Vetere, via Martucci 18, presentazione del libro "Arminio Nobile e la misura del cielo. Ovvero Le disavventure di un astronomo napoletano" (Springer), con gli autori Massimo Capaccioli e Silvia Galano. Info 0823 797 063. Agenda ASCIONE 1855 Dalle 18 nei locali di "Ascione 1855", piazzetta Matilde Serao 19, la manifestazione conclusiva del concorso fotografico "Scoperta e eiscoperta di una bellezza negata", organizzato dal Fai, Regione Campania, Archivio Fotografico Parisio e Ditta "Ascione Torre del Greco1855". FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23, per la rassegna "Parola e parole", a cura di Don Gennaro Matino, si discute sul tema "Se il Vangelo non supera il Tempio". Intervengono Claudio Claudi e Sandro Raffone. Info 081 240 5411. PLART Dalle 11.30 alla Fondazione Plart, via Martucci 48, si presenta il corso interdisciplinare di formazione "La plastica nell'arte e per l'arte: i polimeri come materiali di base e di restauro per i Beni Culturali". Intervengono Luigi Nicolais, Maria Pia Incutti, Ezio Martuscelli e altri ospiti. GOR'KIJ Dalle 17 nella sede dell'associazione "Maksim Gor'kij", via Nardones 17, inaugurazione della mostra personale dell'artista ucraina Elena Olejnik, che resterà aperta sino al 22 giugno. Info 081 413 564. CAVA DE' TIRRENI Dalle 20.30 a Officina 249 di Cava dei Tirreni, corso Principe Amedeo, incontro operativo del centro commerciale Naturale. Interverranno Aldo Trezza, Ciro Romano e Carmine D'Alessio. Info 089 312 2124. 
KHARKIV - Gioia e sofferenza. Mario Gomez è stato il protagonista e il trascinatore della Germania, che ha dominato la partita nel primo tempo e poi ha rischiato un po' nel finale: "E' incredibile come il tempo possa scorrere lento negli ultimi minuti...", ha detto l'attaccante del Bayern, autore di una doppietta. Gomez tira un sospiro di sollievo: i tedeschi nel finale hanno rischiato di buttare al vento la vittoria dopo il gol di Van Persie. "Nel primo tempo abbiamo giocato benissimo ma gli ultimi minuti sono stati estenuanti - confessa il bomber della Germania - Ma se hai Neuer in porta, puoi anche reggere questa pressione anche se è stato snervante". Il ct Loew preferisce rimanere cauto: "Abbiamo fatto soltanto il secondo passo. In questo 'gruppo della morte' abbiamo già sei punti e abbiamo disputato un'ottima partita, ma si può sempre migliorare. Abbiamo lavorato bene in difesa, controllando bene i loro attaccanti. Nel secondo tempo avremmo potuto 'uccidere' il match con il terzo gol, non ci siamo riusciti e alla fine abbiamo un po' sofferto, ma direi che abbiamo meritato la vittoria". 
WASHINGTON - Doping, nuovi guai per Lance Armstrong. Secondo il Washington Post, l'Usada, l'agenzia anti-doping statunitese, si appresta ad inriminare formalmente il ciclista americano. L'Usada ha inviato una lettera all'ex corridore texano formalizzando nuove accuse che potrebbero costargli le sette vittorie al Tour de France. A titolo precauzionale, inoltre, ad Armstrong è stato vietato di gareggiare nel triathlon, sport a cui si è dato dopo il ritiro nel ciclismo. Secondo il giornale, l'agenzia sostiene di essere in possesso di campioni di sangue, raccolti nel 2009 e nel 2010, che proverebbero il ricorso al doping ematico. "Non mi sono mai dopato e, a differenza dei miei accusatori, ho gareggiato per 25 anni senza cali di prestazione e superando oltre 500 test - la replica in una nota di Amstrong - L'Usada ignora questa fondamentale distinzione e accusa me anzichè coloro che hanno ammesso di aver fatto uso di doping e questo la dice lunga sulla sua mancanza di correttezza e su questa vendetta". Armstrong ricorda anche che il procuratore federale statunitense, Andre Birotte Jr, ha annunciato lo scorso febbraio la chiusura dell'indagine aperta nel 2010 a Los Angeles e che lo vedeva sotto accusa per doping. Ma l'Usada ritiene che il texano, assieme ad altri cinque ex tesserati, tre dottori tra cui Michele Ferrari, un preparatore e il team manager Johan Bruyneel, abbia messo in piede un sistema basato sul doping dal '98 al 2011. Per il sette volte vincitore del Tour l'accusa di aver fatto uso di Epo, testosterone, corticosteroidi e trasfusioni oltre che di agenti mascheranti, fornendo gli stessi prodotti ad altri. Scrive il Post che se le accuse contro Armstrong saranno dimostrate rischia di perdere i sette titoli del Tour de France conquistati in carriera. Nel testo della lettera dell'Usada si legge che in campioni di sangue prelevati al campione nel 2009 e nel 2010 "sono state trovate (tracce) ricorrenti di Epo e di auto-emo trasfusioni", oltre a "testosteronee corticosteroidi". L'Usada accusa oltre ad Armstrong anche cinque membri della sua squadra "nel periodo 1998-2011", tra cui, "il medico italiano Michele Ferrari e il manager Johan Bruyneel". Leggi i commenti I commenti dei lettori 
KHARKIV - Bert van Marwijk non perde le speranze, nonostante la seconda sconfitta consecutiva a Euro 2012, rimediata dalla Germania: "Abbiamo ancora una chance - ha detto il ct olandese - bisogna crederci, è quello che ho detto negli spogliatoi. Dovremo vincere con almeno due gol di scarto con il Portogallo, penso che possiamo farcela". Van Marwijk analizza poi la partita con la Germania: "Avevamo cominciato bene nei primi 20 minuti, giocando come avevo deciso di giocare, abbiamo creato buone occasioni ma poi è arrivato il gol tedesco. Abbiamo commesso qualche errore di troppo in difesa e a centrocampo, lasciandogli troppo spazio. In quella fase abbiamo mancato di coraggio e di iniziativa. Ho provato a cambiare nella ripresa con le sostituzioni: la Germania è andata un po' in sofferenza dopo il gol di van Persie, peccato che non siamo riusciti a completare la rimonta. Ma bisogna continuare a carederci e continueremo a lottare". 
MILANO - Il massimo sforzo di Milano produce una partita persa ad una manciata di secondi dalla fine. Il massimo sforzo di Siena la porta a strappare il rimbalzo d'attacco decisivo sullo 0/2 ai liberi di Stonerook, merito di McCalebb. E' lo slancio che può valere il sesto scudetto, l'immagine di ciò che serve per vincerlo: attenzione totale. Siena non perdona, difficile pensare che alzerà le mani dal manubrio quando lo striscione, sul 3-0, è ormai prossimo. Mentre a Milano resta da scalare un Everest, e diventato l'obbligo quello di vincere quattro volte in fila contro Siena, l'impresa mai riuscita a nessuno va inseguita senza ossigeno ed a mani nude. Venerdì sera, ancora al Forum, la Montepaschi giocherà per chiudere. "Il campionato è aperto, non è finito e vogliamo provare a vincerlo iniziando da gara4. Pure se il nostro è il primo anno di un progetto che guarda al futuro" dice Sergio Scariolo. Un attimo dopo che Pianigiani aveva riconosciuto che, sul 3-0, la Montepaschi poteva considerarsi in vantaggio. PRIMO QUARTO - C'è anche Danilo Gallinari, che siede al fianco del presidente Proli. Il primo canestro spiega l'intensità di Siena, lo segna McCalebb su rimbalzo d'attacco subendo contatto e fallo di Fotsis. Un 2+1 di Bourousis, che però dura pochissimo perché il finale lo guarderà tutto dalla panchina ed è una bocciatura pesante, la sua. Siena corre e colpisce i rientri pigri della difesa di Milano (7-3). Mancinelli, usando il perno, trova il canestro che impatta la gara a quota 9, Siena non offre neanche un tiro ad Andersen, ed ancora Mancinelli guida la transizione che conclude con l'appoggio del vantaggio (11-9). Milano ha 6/7 da 2 e sul -4 Pianigiani ne ha già viste abbastanza per non fermare il gioco e rimettere assieme i pezzi della sua difesa. Dal timeout escono Zisis e Kaukenas per risvegliare una squadra che un campo cammina. Accade subito, con la tripla di Kaukenas. Siena va con la coppia Lavrinovic-Andersen per essere pericolosa ovunque, la prima sirena trova Milano a +1 (15-14), nonostante lo 0/5 da 3 ma con Mancinelli e Hairston efficaci e che si dividono equamente il bottino (6 a testa). SECONDO QUARTO - Zisis non sbaglia il palleggio arresto e tiro, Andersen trova il primo canestro svitandosi in allontanamento, blackout difensivo di Milano che concede un gioco di passaggi per il layup facile di Kaukenas: l'avvio del parziale è un 6-0 per Siena, stavolta è Scariolo che deve fermare il gioco perché la tradizionale crisi del secondo quintetto è fin troppo precoce. L'arena s'accende quando Zisis resta a terra dolorante, ed il gioco viene fermato un attimo prima della tripla, a segno, di Cook. Zisis si rialza subito guarito e per questo il canestro annullato non piace per nulla. Radosevic stoppa Lavrinovic, segnano dallo stesso angolo prima Melli e poi Bremer e Milano torna in scia (19-20). Ancora Melli, per il pareggio (a 22) e la convocazione in azzurro, sotto gli occhi del c. t. Ma non conta, perché Kaukenas infila due triple in fila e la Montepaschi prova l'allungo (30-25), sfruttando il pick and roll alto giocato con Stonerook. Che a sua volta mette la tripla (la sua seconda) e punisce Milano che pensa a chiudere l'area e scivola a -11 (33-22 al 17'). Siena ha il 75% da 3, ha forzato 12 palle perse a Milano (contro 6) e così nessuno si accorge che nel vantaggio già cospicuo non c'è la firma di McCalebb. Pure se è lui che sigla l'ultima giocata del tempo. Siena è cresciuta, da un quarto all'altro, Milano s'è fermata. TERZO QUARTO - L'Olimpia riparte con due canestri di personaggi di cui ha bisogno, Fotsis ed Hairston, risalendo a -5. Trova quattro canestri in altrettante azioni consecutive, ma appena risale a -4 cade in due amnesie difensive (roba già vista) regalando a Stonerook un canestro e due liberi. Sembra quasi una maledizione, già vista nei due precedenti: appena arriva a contatto, Milano si perde e Siena è letale nel colpire, tripla di Thornton, i senesi risalgono a +9. Gentile prima offre l'assist a Radosevic, poi recupera un pallone ed offre a Cook la tripla del 47-49 che accende gli oltre dodicimila del Forum (compreso l'interista Dejan Stankovic). Pesa il quarto fallo di Radosevic, come lo 0/14 da 3 punti che Melli coltiva nei playoff. Siena schiera la zona per vedere l'effetto che fa. Gentile l'aggira con l'appoggio morbido con la mano destra, Melli colleziona in un amen terzo e quarto fallo, entra Rocca ma sono le triple di Cook che tengono Milano in scia, con Gentile che affretta quella del sorpasso. Escono pure quelle di Bremer e Hairston, il sorpasso non si materializza ma, con un punto di vantaggio per Siena (56-55) l'ultimo quarto si preannuncia da finale vera. ULTIMO QUARTO - Cook è in panchina a farsi trattare un crampo al polpaccio destro, mentre Zisis inventa un canestro pazzesco, di talento puro, sentendo il canestro sulla sirena dei 24". Gentile infila la tripla del pareggio (58-58) ma è ancora Zisis che, servendo un pallone d'oro per Lavrinovic, conferma quanto è lunga la panchina di Siena (41 punti su 82 totali). Per tre minuti non segna nessuno, poi Hairston segna 5 punti in fila (ed ha 7/7 da 2) e quando Radosevic segna indisturbato sull'assist di Gentile il Forum esplode per il ritrovato vantaggio dell'Olimpia (65-63). Ultimi 5' da giocare, anche Kaukenas può attaccare il ferro e trova la retina, esattamente come il post basso di Andersen, dal timeout taumaturgico di Pianigiani parziale di 4-0 e Siena di nuovo davanti. Gentile lucra 3 liberi e li mette tutti, è lui che crea il gioco dell'Olimpia, palla sotto per Radosevic per il quinto fallo di Thornton. Ancora Radosevic si guadagna due liberi ma dalla linea il suo dato è sanguinoso (2/6). Segna Andersen, fallo di Fotsis, col libero aggiuntivo Siena si riprende il proscenio (72-71 a -1'42"). Grande canestro di Gentile dall'angolo, Stonerook non sbaglia mai i tiri che possono decidere una vittoria ed infila la sua terza tripla (75-73). Scariolo ferma il gioco, c'è un minuto da giocare e chiede di andare su Hairston. Ne nasce la stoppata fallosa di Anderson, ma è su Gentile, che però fa 0/2. Difeso il +2 a cronometro fermo, McCalebb non trova l'aiuto del tabellone, ma è Zisis il più reattivo sul rimbalzo (primo grave errore di Milano) che gli frutta il fallo di Cook e due liberi: corto il primo, buono il secondo. Siena a +3 con 30" da giocare. L'Olimpia segna con Hairston e poi fallo immediato speculando sull'errore di Zisis. Che però non arriva. Montepaschi sul +3, mancano 20", i milanesi hanno bisogno della tripla in una serata da 5/22 dall'arco: Siena glielo nega, concedendo a Cook solo due liberi. Kaukenas, mai in lunetta, è glaciale (80-77), come Hairston subito dopo (80-79). Mancano 9" abbondanti, i liberi toccano a Stonerook, a Pianigiani non piace per nulla ed il suo capitano gli dà ragione, sbagliandoli entrambi. Ma Milano cade nel secondo errore, letale, concedendo il rimbalzo lungo a McCalebb. Lavrinovic sigilla: 82-79. Il 3-0 è una sentenza, pure se per il libro dei record ne manca ancora una. Ma Siena non è mai molle, Milano invece non ha i quaranta minuti da finale. E non li avrà in tempo, per quest'anno. EA7 Milano-Montepaschi Siena 79-82 (15-14, 29-39, 55-56) EA7 : Giachetti, Mancinelli 8, Hairston 25, Fotsis 3, Cook 12, Rocca 0, Filloy ne, Bourousis 3, Melli 4, Bremer 3, Gentile 13, Radosevic 8. All.: Scariolo. MONTEPASCHI : McCalebb 7, Zisis 9, Andersen 11, Carraretto 0, Thornton 6, Lavrinovic 17, Kaukenas 15, Ress 0, Michelori ne, Lechthaler ne, Stonerook 13, Aradori 4. All.: Pianigiani. Arbitri : Cerebuch, Sahin, Begnis. Note - Tiri da 2: Mi 22/32 ; Si 18/36. Tiri da 3: Mi 5/22; Si 8/21. Tiri liberi: Mi 20/29; Si 22/32. Rimbalzi: Mi 32; Si 34. Massimo vantaggio Milano: +4 (13-9 al 4'). Massimo vantaggio Siena: +11  (35-24 al 18'). Usciti per 5 falli: Thornton 37'31", Fotsis 39'57".  Spettatori: 12.012. Falli tecnici: nessuno. Falli antisportivi: nessuno. Leggi i commenti I commenti dei lettori 
Presunte irregolarità nel concorso dell'8 giugno scorso per l'assunzione a tempo indeterminato di 855 persone all'Agenzia delle entrate sono denunciate dal Codacons che ha presentato un esposto alla Procura di Bari. "Irregolarità di vario tipo - è detto in una nota dell'associazione - dall'orario di inizio del concorso alle fughe di notizie su internet". Nell'esposto, in cui vengono ipotizzati i reati di rifiuto di atti d'ufficio, abuso d'ufficio e omesso controllo, il Codacons chiede di "compiere tutte le indagini necessarie al fine di accertare se siano ravvisabili responsabilità nei confronti dell'Agenzia delle entrate nazionale, in persona del direttore, e delle sedi regionali delle Agenzie delle entrate interessate dal bando, in persona dei rispettivi direttori regionali". 
KHARKIV - Viene subito in mente il giochino da ragazzi del "se fossi". Se fossi un tifoso tedesco, sarei orgoglioso di questa Germania, forte, affidabile, coesa. E se fossi un tifoso olandese? Quasi ci vergogneremmo. Al Metalist ti aspetti una partita vera, intensa, appassionata e invece ne esce una commediola. Quasi una farsa, l'Olanda di van Marwijk del primo tempo; e poi un melodramma, la ripresa della medesima squadra. C'è una lezione da trarre: una squadra non si improvvisa neppure con molti solisti di grande livello. Una grande orchestra ha bisogno di affiatamento corale, anziché di virtuosi del proprio strumento. Soprattutto se suonano senza preoccuparsi dello spartito. L'Olanda di Kharkiv è una Babele: il suo gioco è occasionale. La Germania di Loew - solida, essenziale, tranquilla com'è - ne svela impietosamente tutti i limiti. Una Germania sicura di sé: e il ruolo di favorita le si addice. Il primo tempo è fatto di un noiosissimo possesso palla arancione, solo due guizzi iniziali di van Persie, in vetrina il (probabile) futuro juventino tira una volta in spaccata su Neuer, e un'altra sul fondo. E' l'unico - lui - che si muove senza palla. Il resto è latitante. Irritante ci pare l'immobilità dei suoi totem. Fermi come... un mulino con Robben a fare... la pala, quel suo solito esercizio di spola, orizzontale. Come nel Bayern. Diciamo prevedibile? Snejider? Nessuno lo vede. La Germania attende. E poi si mangia l'arancia, Gomez l'addenta due volte, senza pietà: servito da due compagni di club (a proposito di affiatamento...): Muller-Schweinsteiger-Gomez, il triangolo che la difesa Orange non aveva considerato. Stekelenburg si vede arrivare SuperMario prima centralmente (van der Wiel dimentica il fuorigioco) e poi lateralmente. Il prodotto non cambia: 2-0 in 39'. Secondo tempo. Van der Vaart e Huntelaar subito in campo, fuori un Van Bommel penoso e l'impalpabile Afellay. Giusto uno sprazzo di pressione arancione in più che la Germania elude col minimo sforzo per andare a cercare sulla trequarti spazi enormi. Tiene palla indisturbata, arriva addirittura al tiro dalle retrovie con Khedira e Hummels che avanzano palla al piede nelle linee nemiche senza alcuna opposizione. Loew ha scelto di non affondare. Amministra. Il match non decolla. Quando Klose rileva SuperMario,  i giochi sembrano fatti. Pochi secondi dopo, Van Persie regala una delle sue rasoiate, gran botta dal limite, Neuer non ci arriva. Ma si tratta di un fulmine a ciel sereno, nei paraggi del portierone  del Bayern piove solo per pochi minuti, fin quando Sneijder, servito da Robben, tira addosso a Boateng che fa scudo col corpo. E' la sola occasione vera per pareggiare, sarebbe stato un premio ingiusto. Gli ultimi fuochi, allora: una plateale protesta di Robben nel momento in cui viene sostituito (salta i cartelloni pubblicitari, fa il giro del campo, esce senza maglia e senza passare dalla panchina). Poi Klose che sfiora il tris quasi scippando Stekelenburg su un retropassaggio. La Germania vince e stacca il biglietto della II fase, l'Olanda rimane appesa a un filo. Esile. Perché la squadra non c'è. OLANDA-GERMANIA 1-2 (0-2) OLANDA (4-2-3-1): Stekelenburg 5,5 - Van der Wiel 5, Heitinga 6, Mathijsen 6, Willems 5 - Van Bommel 5 (46' Van der Vaart 5,5), De Jong 6 - Robben 5 (81' Kuyt sv.), Sneijder 6, Afellay 5 (46' Huntelaar 5) - Van Persie 7. All. Van Marwijk. GERMANIA (4-2-3-1): Neuer 6,5 - Boateng 6,5, Hummels 6,5, Badstuber 6,5, Lahm 6 - Khedira 6, Schweinsteiger 7 - Muller 6,5 (91' Bender sv.), Ozil 6 (80' Kroos sv.), Podolski 6 - Gomez 7 (72' Klose 6,5). All. Loew. ARBITRO : Eriksson 5 (Swe). RETI : 24' e 39' Gomez. 72' van Persie NOTE : serata calda, terreno perfetto. Ammoniti: De Jong, Willems, Boateng. Recupero: 2' e 3'. Angoli: 6 a 5 per l'Olanda. 
LONDRA – L’austerità e la crisi si aggirano per l’Europa, ma non riguardano i grandi manager. Uno studio pubblicato oggi dal Financial Times rivela che il compenso medio degli amministratori delegati del Ftse 100, cioè delle cento maggiori aziende quotate alla Borsa di Londra, è aumentato del 10 per cento nel 2011 rispetto all’anno precedente, continuando una tendenza alla crescita di salario e bonus per i dirigenti che prosegue ininterrotta da quasi quindici anni, a dispetto di recessioni e fragilità economiche. Ma opinione pubblica e azionisti si ribellano sempre più spesso contro questo genere di mega-salari, come è accaduto oggi, quando il 59 per cento degli azionisti della Wpp, l’agenzia di pubblicità più grande del mondo, ha respinto un aumento del 60 per cento della remunerazione per il suo amministratore delegato Martin Sorrell, che secondo il consiglio di amministrazione dovrebbe ricevere quasi 7 milioni di sterline tra stipendio e premi. Il rapporto pubblicato dal quotidiano della City, preparato dalla Manifest and Mm&K, una società di analisi finanziarie, sottolinea che nel 1998 la compensazione media degli ad del Ftse 100 era di circa 1 milione di sterline, vale a dire 47 volte più alta del salario medio dei loro dipendenti (all’epoca a quota 21540 sterline l’anno). Nel 2011 il compenso medio degli ad del Ftse 100 è salito a 139 volte il salario medio dei loro dipendenti (che è stato di 34407 sterline annue). Il vertiginoso aumento è impopolare in un periodo di prolungata debolezza economica come quello attuale, con disoccupazione in aumento, tagli alla spesa pubblica e sacrifici per (quasi) tutti. C’è chi lo difende, come un alto dirigente anonimo che dichiara al Ft: “L’eccellenza va ben remunerata. Un amministratore delegato che fa la differenza in termini di profitti e fatturato merita un alto salario. Questa è gente che non viene in ufficio per lavorare e bere il caffè, bensì per prendere importanti decisioni per il futuro dell’azienda”. Ma se ciò può essere vero in determinate circostanze, non lo è in termini generali. Il rapporto citato dal Financial Times, infatti, indica che l’ascesa nei compensi per i manager non ha alcuna relazione con il rendimento delle aziende. Mentre i soldi portati a casa dagli ad del Ftse 100 sono passati mediamente da 1 a quasi 5 milioni di sterline tra il 1998 e il 2011, nello stesso periodo l’indice Ftse 100 ha perso leggermente terreno. A cosa è dovuta dunque la decisione di aumentare così radicalmente il salario ai chief executive? Se lo domandano non solo l’opinione pubblica, i giornali e il mondo politico, ma anche gli azionisti, sempre più frequentemente in rivolta contro gli aumenti e i premi agli amministratori delegati. Un caso recente è stato quello di Bob Diamond, il banchiere più ricco della City, ad della Barclays: un terzo degli azionisti si sono opposti a un “pacchetto” di compensazioni per un totale di quasi 21 milioni di sterline, aggiudicatogli nonostante un calo nel valore delle azioni della grande banca inglese. Un’altra rivolta è arrivata oggi per Sorrell, ad della Wpp, l’agenzia pubblicitaria da lui fondata nel 1985, che difende tuttavia il suo diritto a un vistoso aumento in nome dei profitti in crescita della sua azienda. 
