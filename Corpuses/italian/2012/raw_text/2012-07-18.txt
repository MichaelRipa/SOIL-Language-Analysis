Musica GIFFONI VALLE PIANA Patti Smith e Joan As a Police Woman in concerto dalle 21 allo stadio comunale di Giffoni Valle Piana per il Giffoni Experience/Neapolis Festival. Ingresso 25 euro. TRIANON Alle 21, appuntamento di "Palco libero al Trianon", la nuova rassegna musicale del teatro pubblico del centro antico che dà spazio alle formazioni indipendenti napoletane e campane: si esibiranno Diatriba, Peppe Sannino e Daniele De Feo. Il teatro è climatizzato. Ingresso libero. MASCHIO ANGIOINO Dalle 21.30 nel cortile del Maschio Angioino, piazza Municipio, serata hiphop con il cantante Luché e i brani del suo ultimo album "L1". Biglietto 10 euro. Info 081 743 6271. TERME DI AGNANO Dalle 21.30 alle Terme di Agnano, via Astroni, Enzo Gragnaniello in concerto. Biglietti da 13,50 a 16,50 euro. Info 081 1956 5066. CAIVANO Dalle 21 nell'auditorium Caivano Arte, via Necropoli a Caivano, per la rassegna "Gtr1 (Guitar)" dedicata al mondo della sei corde, performance rock del chitarrista Eric Johnson, accompagnato da Chris Maresh al basso e Wayne Salzmann alla batteria. In apertura, Buddy Whittington e Ciro Menna. Biglietti da 15 a 35 euro. Info 081 446 705. ISCHIA Dalle 22.30 al teatro greco dei giardini La Mortella di Forio d'Ischia, via Francesco Calise, concerto dell'ensemble TheICA Brothers Jazz Band. Musiche di Stevie Wonder, Michael Jackson, Louis Armstrong. Biglietto 20 euro, ridotto 15. Info 081 986 220. CAVA DE' TIRRENI Dalle 21 alla mediateca Marte di Cava Dè Tirreni (Salerno), corso Umberto I, i Posteggiatori Tristi in una performance che spazia dalle "macchiette" comiche alle "canzoni di giacca" drammatiche, da Renato Carosone a Raffaele Viviani e tanti altri cantautori napoletani. Info 089 948 1133. Classica SAN CARLO Dalle 20.30 al teatro San Carlo, in scena la "Cavalleria rusticana" di Pietro Mascagni, con la regia di Pippo Delbono e la direzione musicale di Maurizio Agostini. Info 081 797 2331. RAVELLO Dalle 21.45 a Villa Rufolo a Ravello, piazza Duomo, concerto della pianista Vanessa Benelli Mosell per il "Ravello Festival". Musiche di Mozart, Liszt e Rossini. Biglietto 20 euro. Info 089 858 422. Teatro LUNGOMARE Dalle 20 sul lungomare, tra via Partenope e il Borgo Marinari, spettacoli con giocolieri, trampolieri, musicisti e vari performer per il festival "Artisti al Borgo", a cura dell'associazione Vico Pazzariello. Info 340 601 5658. ORTO BOTANICO Dalle 21 all'Orto botanico, via Foria, per la rassegna "Brividi d'estate" promossa da Il Pozzo e il Pendolo, il Quartetto Papanimico in "Agrestepapanimico". Biglietto 12 euro. Info 081 542 2088. BACOLI Dalle 20.30 alle terme Stufe di Nerone, omonima via a Bacoli, la compagnia Asylum 2012 in "Taranterra", rappresentazione teatrale del testo di poesia di Mimmo Grasso. Regia di Massimo Maraviglia. Biglietto 10 euro.  Info 347 101 2863. Libri SALERNO Dalle 11 nei saloni di Palazzo Sant'Agostino a Salerno, via Roma, presentazione del libro "Le 100 meraviglie del Cilento e Vallo di Diano" di Roberto Pellecchia (Officine Zephiro). Info 089 831 787. Enogastronomia BIBLIOTECA NAZIONALE Dalle 10.30 alla Biblioteca nazionale, piazza del Plebiscito, anteprima di presentazione di "Terre di Aglianico  -  Montemarano Wine Experience", in programma nel comune irpino dal 31 agosto al 2 settembre, con degustazioni di tipicità locali associate a piatti della cucina borbonica. Info 333 659 6385. MONTORO SUPERIORE Dalle 19.30 a Torchiati di Montoro Superiore (Avellino), la "Sagra del fungo porcino" con piatti per tutti i gusti, divertimenti musicali e spettacoli di vario tipo, in programma fino a domenica. Info 347 883 0660. 

ULTIMO MINUTO Bulgaria, attentato contro turisti israeliani Almeno sette morti nelle esplosioni di LUCA FRAIOLI Dossier ULTIMO MINUTO Lombardo:"Dimissioni forse anche domani" E polemizza con Formigoni (seconda parte) © Riproduzione riservata ( 18 luglio 2012 ) Tutti gli articoli di Sera 
A Riva del Garda i Campionati Europei RS 100, 700 e 800. Le nuove derive che fanno impazzire i velisti di ogni età, peso, esperienza. Un esempio di come la filosofia "skiff" ormai abbia conquistato gli amanti della vela leggera anche nel vecchio continente. E se il Garda si arrabbia, ecco cosa succede... In corso a Riva del Garda (Fraglia Vela Riva) i Campionati Europei RS 100, 700 e 800, classi della categoria "skiff" molto divertenti e veloci, diffuse soprattutto all'estero e in particolar modo in Gran Bretagna. RS 100 e 700 sono scafi singoli con il solo timoniere, mentre l'RS800 è un doppio. Settanta in tutto le barche presenti a Riva del Garda in questa prima settimana, mentre da lunedì 23 ci saranno altre 120 barche per i Campionati del Mondo RS 500 e per l'RS Eurocup  valevole per le classi RS 200 e 400. Due eventi in successione, che rappresentano forse l'emblema del turismo legato strettamente alla vela: agonismo sì, titoli europei e mondiali, ma una serie di eventi collaterali, party, feste che devono assicurare divertimento e piacevoli giornate, nonchè serate, a tutti i regatanti. La partecipazione è quasi totalmente straniera con una stragrande maggioranza di inglesi, ma non mancano australiani, svizzeri, americani, spagnoli, tedeschi, olandesi, ceki. Il Garda Trentino, nel terzo giorno di regate dei Campionati Europei RS 100, 700 e 800, è tornato nelle sue abituali condizioni ventose con un un'"Ora" (vento da sud caratteristico dell'alto Garda) sui 14 nodi  che è durata tutto il pomeriggio e ha quindi pemesso di concludere oggi tre belle regate. Tutto prosegue nel migliori dei modi alla Fraglia Vela Riva con i 70 RS impegnati nelle tre classi 100, 700 e 800, che vedranno assegnare il titolo europeo venerdì, ultimo giorno di regate. Sole, vento, caldo, un territorio come il Trentino e l'Alto Garda in particolare, che -oltre alla vela- offre tantissime attività outdoor e specialità gastronomiche da non perdere: questi sono gli ingredienti apprezzati dai partecipanti di questo evento, che regolarmente si ripete ogni due anni alla Fraglia Vela Riva grazie al coordinamento tecnico e organizzativo della classe RS Racing. Le tre intense regate di oggi hanno confermato la classifica delineata fin dalle prime battute in tutte e tre le classi: negli RS100 la battaglia annunciata ieri tra Gran Bretagna (Paul Childs) e Australia (Jon Holdrey) sembra dare ragione al primo, che a parte un sesto poi scartato, ha infilato finora quattro primi. È al comando con 4 punti di  vantaggio sull'australiano Jon Holroyd quasi "noioso" con 5 secondi posti parziali...! Più arretrato con 8 punti di distacco dal primo, Mark Harrison. Ottima vittoria in regata 3 (prima odierna) per David Gorringe, attualmente quinto assoluto. Nell'altro singolo, il più impegnativo RS 700, ancora Gran Bretagna a dettar legge: Alex Newton, che non intende lasciare grande spazio agli avversari e con le tre regate di oggi accumula ben 4 primi, dopo aver esordito con un secondo posto nella regata di apertura lunedì. Secondo a quattro punti Jerry Wales (3-2-2-2-2) e terzo posto per Ian Nolan, vincente nella prima regata di lunedì e oggi due volte terzo e un non partito nell'ultima regata. "Stesso film" nella flotta più numerosa, gli RS 800, con l'equipaggio britannico Wilson-Sign che, a parte un OCS nella prima gara odierna, ha collezionato tutti primi. Sono secondi, sei punti dietro, Jeffries-Alin abbastanza regolari con 4-3-3-2-2. In questa classe sembra poter cambiare soprattutto la terza posizione finale con almeno 4 equipaggi ravvicinati per contendersi il bronzo continentale RS 800. Per alcuni regatanti le condizioni trovate nei primi due giorni (con una sola regata al giorno disputata) erano forse preferite: poche regate, più energia per affrontare i party serali! Con sportività e allegria, oltre che con una buona dose di capacità tecniche per portare questi velocissimi e divertentissimi "skiff" domani si prosegue con partenza prevista alle ore 12:30 e altre tre regate in programma. RS 100 results RS 700 results RS 800 results Leggi i commenti I commenti dei lettori In caricamento.. 
PRIMO PIANO  -  I MISTERI DI PALERMO Dell'Utri accusato di estorsione I pm convocano Berlusconi e figlia di SALVO PALAZZOLO Si è appena aperto un nuovo capitolo nell'inchiesta sulla trattativa mafia-Stato. Dopo aver scavato nei misteri che ruotano attorno alle stragi Falcone e Borsellino, del 1992, i magistrati di Palermo sono tornati a indagare su uno dei protagonisti di quella stagione, Marcello Dell'Utri, già condannato per concorso esterno in associazione mafiosa. Il senatore Pdl è adesso iscritto nel registro degli indagati della Procura di Palermo per estorsione aggravata, che avrebbe commesso nei confronti del suo compagno di tante imprese finanziarie e politiche, Silvio Berlusconi. Il pool coordinato dal procuratore aggiunto Antonio Ingroia ha scoperto che negli ultimi dieci anni l'ex presidente del Consiglio avrebbe versato decine di milioni di euro a Dell'Utri. Ufficialmente, attraverso bonifici, per prestiti e donazioni. "Ma a che titolo?": è la domanda che adesso si pongono i magistrati di Palermo, perché Dell'Utri è già stato condannato per essere stato l'ambasciatore di Cosa nostra negli ambienti della Fininvest, fra gli anni Settanta e Ottanta. E nei due processi fin qui celebrati, i pentiti hanno ribadito che già all'epoca Berlusconi pagava il pizzo alla mafia, o comunque faceva arrivare cospicue somme di denaro. Per questa ragione, i pm avevano convocato Berlusconi a Palermo, come testimone, per lunedì scorso. Ma Berlusconi non si è presentato, adducendo un legittimo impedimento. I magistrati vogliono sentire anche la figlia di Berlusconi, Marina, che dovrà presentarsi mercoledì prossimo al palazzo di giustizia di Palermo. Anche lei come testimone, perché alcuni bonifici diretti sui conti di Dell'Utri sono partiti pure da conti intestati a Berlusconi padre e figlia. Questa mattina, Dell'Utri ha partecipato a Palermo al nuovo processo d'appello voluto dalla Cassazione, che lo vede imputato di concorso esterno in associazione mafiosa. Anche il sostituto procuratore generale Luigi Patronaggio è tornato a chiedere l'audizione di Berlusconi, ma questa volta nell'aula della corte d'appello. Nel processo di primo grado, l'allora presidente del Consiglio si era avvalso della facoltà di non rispondere, e i giudici del tribunale avevano scritto nella loro sentenza: "Ancora una volta, Berlusconi ha perso l'occasione di chiarire l'origine delle sue ricchezze". La Procura generale chiede pure l'audizione di alcuni pentiti che accusano Dell'Utri. E lui, fuori dall'aula, lancia accuse a ruota libera: "Pure l'accusa di estorsione? Adesso mi manca solo l'accusa di pedofilia e le abbiamo tutte. La verità è che questi pubblici ministeri sono malati, sono morbosi". E ancora: "Il vero pazzo sono io che ho fiducia nella giustizia, dopo tanti anni. Però se devono rinchiudere me, devono farlo anche con Ingroia, perché a questo punto i pazzi sono due". E i soldi di Berlusconi? Dell'Utri si fa serio e dice: "Io non ho ricattato nessuno, soprattutto il mio amico Silvio". © Riproduzione riservata ( 18 luglio 2012 ) Tutti gli articoli di Sera 
PRIMO PIANO  -  I MISTERI DI PALERMO Trattativa, il ruolo di Dell'Utri secondo i pm di Palermo di ATTILIO BOLZONI Dossier Il racconto di Gaspare Spatuzza Per conto di chi trattava Marcello Dell'Utri quando Salvo Lima era già morto e l'ex sindaco di Palermo Vito Ciancimino era ormai fuori gioco? Trattava con la mafia per sé o trattava per il suo padrone? Parlava a nome suo o a nome di Silvio Berlusconi? Se prendiamo per buona la tesi dei pubblici ministeri di Palermo (secondo la quale i tentativi di accordo con Cosa Nostra iniziano subito dopo l'omicidio del proconsole di Andreotti in Sicilia e si perfezionano nella primavera del 1994), il Cavaliere non dovrebbe avere un ruolo così laterale in quella stagione dove Stato e mafia si sono messi d'accordo. Cominciamo dalla fine, cominciamo dalla "discesa in campo" di Silvio Berlusconi diciotto anni fa. Lui stravince e diventa premier e le stragi si fermano. Sarà una coincidenza, sarà un caso, ma la strategia terroristica di Totò Riina si esaurisce quando l'Italia è conquistata da un nuovo padrone. Uno che piace ai capi di Cosa Nostra, che ha in mano un "nuovo partito" che dà "garanzie" come una volta le davano i vecchi ras democristiani siciliani. L'inchiesta dei magistrati di Palermo ha questa ipotesi: anche Silvio Berlusconi - tramite il fedele Dell'Utri - in qualche modo è entrato in quel patto sancito dopo i massacri di Capaci e di via D'Amelio, dopo le bombe di Firenze, Milano e Roma. Dopo la guerra - gli attentati siciliani dell'estate del 1992 e quelli in Continente del 1993 - in Italia è tornata la pace. Lo ha ricordato in poche parole il pentito Gaspare Spatuzza ai magistrati. Racconta di un incontro a Roma, in via Veneto, al bar Doney. E spiega, citando i boss di Brancaccio, i terribili fratelli Graviano, fedelissimi dei Corleonesi: "Giuseppe Graviano mi disse che la persona grazie alla quale avevamo ottenuto tutto era Berlusconi e c'era di mezzo un nostro compaesano, Dell'Utri... mi disse anche che ci eravamo messi il Paese nelle mani". Se Gaspare Spatuzza non mente, un accordo fra la mafia stragista di Corleone e il nuovo potere era stato raggiunto. La prova? Tante. Le più importanti due. La prima. I mafiosi avevano già preparato un attentato "per fare almeno cento morti" allo stadio Olimpico di Roma, ma misteriosamente il congegno di innesco dell'esplosivo non funzionò. La seconda. I fratelli Giuseppe e Filippo Graviano, i rappresentanti dell'ala più dura di Cosa Nostra siciliana, all'inizio del 1994 furono arrestati dopo una soffiata. Da quel momento a Palermo non si è più sparato un colpo. Forse l'ultima trattativa, quella mediata dal senatore Dell'Utri, è finalmente andata in porto. © Riproduzione riservata ( 18 luglio 2012 ) Tutti gli articoli di Sera 
PRIMO PIANO  -  I MISTERI DI PALERMO Picciotto e manager di successo la parabola dei due Marcello Pubblichiamo un ritratto di Marcello Dell'Utri scritto da Giuseppe D'Avanzo e uscito su Repubblica il 3 maggio del 1994 di GIUSEPPE D'AVANZO Dossier L'intervista a Borsellino Facile dire: Marcello Dell'Utri, 52 anni, palermitano, quattro figli, numero 1 di Publitalia, numero 3 di Fininvest, braccio sinistro di Silvio Berlusconi (il destro sempre è stato, e sempre sarà, Fedele Confalieri). Facile a dirsi, ma anche vagamente inutile. Pochi cenni biografico-professionali descrivono, ma - ahimè - non spiegano quel doppio misteriosissimo arcano che è ancora Marcello Dell'Utri. Di Marcello Dell'Utri, in giro per il mondo, ce ne sono per lo meno due. Diversi, come il cane e il gatto. Come la guardia e il ladro, l'uno in contraddizione con l'altro. Forse l'uno il doppio dell'altro, come mister Jekyll è il doppio di mister Hyde. Il primo Marcello Dell'Utri ha il fascino di chi, venuto su da Palermo nella Grande Città del Nord e povero di capitali, di amicizie e protettori, conquista una laurea in giurisprudenza, lavora per un po' in una banca siciliana, allena e finanzia una squadra di calcio. Si stufa. Viene chiamato dal suo compagno di studi diventato imprenditore intraprendente dapprima come intendente di casa, poi come segretario, infine ascende al rango di ineliminabile braccio sinistro. E ce la fa armato di intelligenza, intuito, determinazione. Accidenti, se ce la fa! E' Marcello Dell'Utri che nientedimeno convince il gran capo a gettarsi nella pericolosa mischia della politica e del governo. Consiglieri e marescialli del gran capo sono tormentati da dubbi e timori, il Marcello no. E' convinto che quel passo - difficile, avventuroso, incerto - bisogna farlo se si vuole continuare ad esistere. E' quel Marcello lì a organizzare la strategia della falange macedone che in poco più di tre mesi metterà su un movimento - Forza Italia - selezionerà dall'Appenino a Capo Passero ottocento possibili candidati, trasformerà "una lobby", come dice lui stesso, nel primo partito italiano. Niente male, ma nulla di nuovo per Marcello Dell'Utri, soltanto una conferma della sua capacità. Il miracolo compiuto con Forza Italia, infatti, non fa che raddoppiare un miracolo che Dell'Utri aveva già compiuto con Publitalia. Quando il Marcello prese nelle mani le sorti della concessionaria di pubblicità della Fininvest, il bilancio vivacchiava striminzito intorno ai settanta miliardi all'anno. E' il 1982 e quando il Marcello diventa amministratore delegato e direttore generale trasforma Publitalia in una "macchina da guerra", i venditori in samurai del profitto aziendale. I risultati si vedono subito. Le linee di sviluppo nei grafici del fatturato si impennano verso l'alto. Da 70 a 200 miliardi, 1982. 500, 1983... In alto, sempre più in alto fino ai 3.800 miliardi che la Publitalia "pompa" fino al 1992 nelle casse della Fininvest. Accanto ai successi del manager, il Marcello coltiva con garbo una sua immagine più privata. Pochi amici, nessuna mondanità, una sola grande passione: il libro. Anzi, i libri. Antichi, antichissimi. Nella sua biblioteca ne conserva ventimila, spesso introvabili. I più amati? Il De Bello Gallico, il Cantico dei Cantici, la Divina Commedia. Il primo Marcello Dell'Utri non ha nessun punto in comune con il secondo, se si esclude il luogo di nascita: Palermo. E' a cominciare da Palermo che si disegna il secondo inaspettato Marcello Dell'Utri. E' a Palermo che - raccontano - quel Marcello lì frequenta e stringe amicizie pericolosissime, legami che è difficile tagliare di netto una volta annodati, amicizie che ti inseguono ovunque tu possa andare, qualsiasi cosa tu possa fare. Saltare da Palermo a Milano non serve a nulla. Gli investigatori della Criminalpol, il secondo Marcello Dell'Utri, lo incontrano in società con imprenditori di capitali mafiosi come Filippo Alberto Rapisarda e Francesco Paolo Alamia ai quali era stato "imposto" da mafiosi come Gaetano Cinà. Lo sorprendono mentre assume, per conto del gran capo, uno stalliere, Vittorio Mangano, uomo d' onore della famiglia di Porta Nuova. Lo intercettano mentre discute di cavalli con Mangano lo stalliere. "Marcello, ho un cavallo che fa per te". "Vittorio, per il cavallo occorrono i piccioli e io non ne ho". "Marcello, i soldi fatteli dare dal tuo amico Silvio". "Vittorio, sono nei guai, ho bisogno di soldi per quel pazzo di mio fratello. E Silvio non sura" (non suda, non scuce una lira). Parlavano davvero di cavalli o, come era uso in quel periodo, di partite di droga? Ai poliziotti qualche sospetto resta. Anche a Paolo Borsellino qualche sospetto resta. E davanti alla telecamera di due giornalisti francesi, il 21 maggio del 1992, dice: "In quella conversazione si parla di cavalli che dovevano essere mandati in albergo (Borsellino sorride). Quindi non credo potesse trattarsi effettivamente di cavalli. Se qualcuno mi deve recapitare due cavalli, me li recapita all'ippodromo, o comunque al maneggio. Non certamente dentro l'albergo". Roba di ieri, si dirà. Il guaio, per il secondo Dell'Utri, è che anche oggi il suo nome è sottolineato in rosso nelle indagini di polizia da quando l'unico pentito che abbia mai fatto parte della Cupola di Cosa Nostra - Totò Cancemi - ha fatto il suo nome come "ambasciatore" di Cosa Nostra in Lombardia. Racconta Cancemi che Stefano Bontate, Mimmo Teresi, i quattro fratelli Grado erano di casa ad Arcore. E Cancemi, ragionano a Palermo, dovrebbe saperla lunga perché Vittorio Mangano (lo stalliere di Arcore) era il più intimo dei suoi amici e fu il mafioso che lo combinò uomo d' onore. Chi è allora Marcello Dell'Utri? Il manager vittorioso o l'amico degli amici? E' stato autorevolmente scritto che Dell'Utri è l'uomo che "simboleggia il luminoso avvenire di leader nazionalpopolare di Berlusconi e il passato oscuro e inquietante del suo dominus". Forse, si potrebbe aggiungere, la doppia verità su Dell'Utri ha ancora troppo e troppo poco. Dalle due potrebbe nascere il terzo Dell'Utri, quello vero o meno falso. Staremo a vedere. © Riproduzione riservata ( 18 luglio 2012 ) Tutti gli articoli di Sera 
SAPPADA - Sospeso tra l'umiltà che deve caratterizzare una neo promossa e una non celata ambizione. Giampiero Ventura fa il punto sulla situazione del Torino anche alla luce dei movimenti della società sul mercato: "L'obiettivo, essendo una neopromossa, deve essere per forza quello della salvezza senza essere presuntuosi. Sono convinto che se centrassimo i prossimi acquisti il Torino potrà disputare un campionato ambizioso", spiega il tecnico granata in conferenza stampa dal ritiro di Sappada il tecnico della squadra granata. "Il gruppo sta rispondendo benissimo, c'è grande partecipazione da parte di tutti e grande voglia di lavorare. Non posso che essere soddisfatto. Sansone - sottolinea - abbiamo iniziato a provarlo sulla fascia; più amplierà le sue conoscenze e più potrà fare strada perchè è giovane. Ferronetti è un calciatore che ha subìto infortuni che ne hanno condizionato la carriera, se no avrebbe un palmarès ancora più ampio". "E' evidente - aggiunge Ventura - che mancano ancora alcuni innesti nella rosa, ma c'è una base di squadra molto interessante. Se arriveranno i giocatori giusti potremo fare molto bene la prossima stagione. I vecchi posseggono ormai conoscenze importanti, mentre i nuovi hanno aggiunto qualità alla rosa". "L'obiettivo, essendo una neopromossa, deve essere per forza quello della salvezza senza essere presuntuosi", evidenzia il tecnico dei granata". Su Rolando Bianchi, Ventura garantisce di vederlo "sereno. Certo che sarà lui il capitano, questo non è nemmeno in discussione. Mi sembra persino superfluo specificarlo". Leggi i commenti I commenti dei lettori In caricamento.. 
