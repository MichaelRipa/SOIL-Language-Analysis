Skyactive, Kodo, Karakuri, con queste parole Mazda lancia la nuova crossover CX-5. Non è il grido di guerra di un samurai ma  un insieme di concetti nuovi che caratterizzano il lancio di un modello su cui la casa giapponese  punta molto, anche se, forse, è proprio il caso di parlare di guerra in un segmento, quello dei Suv compatti, che, nei numeri di una crisi senza precedenti, ha guadagnato nel 2011 in Europa il 25 % raggiungendo 1,3 milioni di unità e divenendo quindi sempre più ambito dalle case automobilistiche. Lo conferma l'amministratore di Mazda Italia Wojciech Halarewicz e usa toni diretti dicendo che la CX-5 dovrà traghettare Mazda fuori da una situazione di stallo proveniente anche dalle troppe sinergie con Ford che al marchio giapponese non hanno giovato. Sul terreno di battaglia in cui si misurano Vw Tiguan e Ford Kuga la nuova arrivata si presenta con i concetti di cui accennavamo prima: la tecnologia Skyactive, ad esempio, con cui vengono realizzati motori cambi e telai per offrire non solo divertimento di guida ma anche sostenibilità ambientale e miglior livello di sicurezza. Tutto ciò racchiuso in un nuovo linguaggio di design, Kodo, che si ispira ad animali selvatici nell'atto di spiccare un balzo. E la linea di fatto è molto piacevole, soprattutto nel posteriore, anche se la prima cosa che spicca sono le dimensioni imponenti, impressione poi ridimensionata dai dati (4,55 m di lunghezza e 1,84 m di larghezza), nella media del segmento. L'interno è molto spazioso e quattro persone viaggiano in pieno confort, il cruscotto presenta tutto a portata di mano anche se a livello estetico non colpisce eccessivamente. I vani portaoggetti sono vari e capienti così come il bagagliaio che sfrutta la funzionalità Karakuri (marchingegno in giapponese), in pratica, attraverso alcune leve di rilascio a distanza, lo schienale posteriore si ribalta in tre settori indipendenti, formando un piano di carico senza scalini. La dotazione è completa e si esplica in gran parte sullo schermo da 5,8 pollici posto in alto sulla consolle e gestibile dal pomello HMI od anche a sfioro. Il sistema di navigazione, disponibile in alcuni allestimenti, usa la tecnologia Tom Tom con aggiornamenti automatici in tempo reale, mentre per il telefono è disponibile la connettività Bluetooth. Il sistema di assistenza al parcheggio è integrato, unico della categoria, da una telecamera posteriore. Grande attenzione al contenimento del peso (1345 Kg sulla versione a benzina) e  alla sicurezza passiva e attiva, coadiuvate da sistemi come l'assistenza alla frenata, che, attraverso una telecamera, si accorge che il veicolo che precede sta rallentando e, fino ai 30 Km/h, frena la vettura automaticamente, o l'avvertimento per il cambio corsia. I propulsori sono uno a benzina, disponibile sia abbinato alla trazione integrale che alla sola anteriore e due Diesel anch'essi disponibili in versione integrale e non. Tutti i modelli possono essere dotati della nuova trasmissione automatica a sei rapporti Skyactive - Drive e dispongono del sistema i-stop di arresto automatico in folle, il più rapido della categoria. Il motore a benzina è un quattro cilindri 2000 cc accreditato di 165 Cv (160 nella versione integrale), di 210 Nm di coppia e di 6,6  l/100 km di consumo rispondendo alle normative Euro 5. I Diesel (Euro 6) sono ambedue quattro cilindri 2200 cc con potenze di 150 e 175 Cv, coppia da 380 a 420 Nm e consumi su percorso misto di 5,2 l/100 km. Divertenti da guidare e molto maneggevoli nonostante le dimensioni hanno, specialmente il Diesel, una buona verve, coadiuvata da un ottimo cambio automatico. Le vetture sono già disponibili dal mese in corso negli allestimenti Essence, Evolve ed Exceed ed i prezzi partiranno da circa 22.950. 
TORINO - Le seconde generazioni degli immigrati sono "parte integrante della nostra società". Lo sottolinea il Presidente della Repubblica, Giorgio Napolitano, in una lettera al Comune di Nichelino (Torino), che ha conferito oggi la cittadinanza onoraria a 450 ragazzi nati negli ultimi dieci anni sul territorio comunale da genitori stranieri. "L'attribuzione della cittadinanza onoraria - scrive Napolitano - può rappresentare un prezioso contributo per un'opera di sensibilizzazione dell'opinione pubblica sul tema, anche se tale provvedimento non ha ovviamente un valore giuridico, ma solo simbolico". "L'iniziativa - prosegue il messaggio - ha, tuttavia, il merito di riconoscere le seconde generazioni come parte integrante della nostra società. E' evidente, come ho più volte rilevato, il disagio di tutti quei giovani che, nati o cresciuti nel nostro Paese, rimangono troppo a lungo legalmente "stranieri", nonostante siano, e si sentano, italiani nella loro vita quotidiana". "E' auspicabile che queste iniziative - conclude Napolitano nella lettera inviata al sindaco  Giuseppe Catizone - costituiscano uno stimolo a una seria e approfondita riflessione anche in sede parlamentare, per una possibile riforma delle modalità e dei tempi del riconoscimento della cittadinanza italiana ai minori stranieri". "Conferendo le 450 cittadinanze onorarie - ha detto il primo cittadino di Nichelino - abbiamo voluto inviare un segnale al Parlamento affinché riveda la legge sulla cittadinanza sulla scia delle parole del capo dello Stato, che chiede di considerare italiano chi nasce in Italia". Catizone ha annunciato anche che scriverà ai parlamentari piemontesi per chiedere la loro collaborazione. Nel corso della cerimonia, i bambini hanno ricevuto una copia della Costituzione, l'attestato di cittadinanza onoraria e una pubblicazione su Nichelino. Il Comune ha donato loro anche una spilletta dorata con la bandiera italiana, insieme alla bandiera del Paese di provenienza della loro famiglia. Leggi i commenti I commenti dei lettori 
NEW YORK - Chicago a un passo dall'eliminazione. I Philadelphia 76ers fanno valere il fattore campo in gara 4 dei play off Nba battendo i Bulls per 89-82: ora alla franchigia della Pennsylvania, ottava testa di serie del tabellone, manca una sola vittoria per estromettere già al primo turno i vincitori della Eastern Conference. Chicago, oltre alla stella Derrick Rose che si è rotto il legamento crociato del ginocchio in gara 1 e ha chiuso la stagione in anticipo, ha dovuto rinunciare anche a Joakim Noah, ko per una distorsione alla caviglia sinistra. Grande protagonista della gara per i 76ers Spencer Hawes, protagonista con 22 punti e 8 rimbalzi. Bene anche Jrue Holiday, 20 punti. In casa Bulls inutili i 23 di Carlos Boozer ed i 17 di CJ Watson, il sostituto di Derrick Rose. Leggi i commenti I commenti dei lettori 
"I campioni dell'Italia siamo noi": è l'urlo con il quale centinaia di tifosi hanno salutato nella centralissima piazza San Carlo a Torino lo scudetto vinto dalla Juventus . Verso piazza Castello, sono stati accesi alcuni fumogeni rossi mentre a gruppetti i tifosi scandivano slogan, fra i quali il classico: "Juve Olè", ed il polemico "Trenta e vai!". Le due piazze - e via Roma - si sono subito riempite di tifosi e di banchetti con bandiere bianconere e magliette con le scritte "campioni d'Italia", tre stellette ed il numero trenta. Il sindaco Fassino ha telefonato al presidente della Juventus, Andrea Agnelli, per felicitarsi per la conquista dello scudetto. "Un bellissimo successo - ha detto Fassino - per Torino, per il calcio e per l'Italia. Torino ancora una volta si conferma grande capitale dello sport e la Juventus arricchisce il suo straordinario palmares, consolidando il primato di squadra italiana con il maggior numero di scudetti". "Torino - ha aggiunto Fassino - è orgogliosa di questo successo e attende con trepidazione e fiducia che anche il Torino vinca il campionato, realizzando il doppio trionfo unico nella storia del calcio italiano" 
