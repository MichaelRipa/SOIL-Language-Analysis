LONDRA - La prima giornata nell'atletica ha avuto la sua indiscussa regina nell'etipo  Tirunesh Dibaba. L'olimpionica di pechino in carica di 5000 e 10000 metri si conferma anche a Londra andandosi. La fenomenale etiope ha conquistato l'oro nei 10000 in 30'20"75, davanti alle due keniane Kipyego e Cheruiyot che fino all'ultimo hanno provato a contrastarla. Eccezionale soprattutto l'ultimo km della campionessa, che ha letteralmente sgretolato le ambizioni delle avversarie. L'italo-marocchina Nadia Ejjafini non ha potuto altro che fare da comprimaria, chiudendo diciottesima col tempo di 31:57.03. GETTO DEL PESO. CONFERMA DI MAJEWSKI - Il polacco Tomasz Majewski, già vincitore a Pechino nel 2008, si è confermato medaglia d'oro nel lancio del peso. Con la misura di 21,89 metri, Majewski ha preceduto il tedesco David Storl (21,86 m), e lo statunitense Reese Hoffa (21,23 m). VIZZONI, ANCORA UNA FINALE - Più luci che ombre nella giornata d' esordio dell'atletica azzurra a Londra 2012. La nota più romantica è arrivata da Nicola Vizzoni il veterano della spedizione, argento a Sydney 2000, che si è tolto la soddisfazione di raggiungere la terza finale olimpica in carriera centrando la 9/a misura (74,79) al 1° lancio. Malgrado ciò non si è detto soddisfatto: "Purtroppo non riuscivo ad accelerare e chiudere come si deve nel terzo giro. Peccato, perché sicuramente non valgo 74,79. Fin qui per me è stata una stagione difficile, prima un infortunio in inverno e, dopo gli Europei, un problema alla spalla che, però oggi non mi ha dato alcun fastidio. Spero di far meglio in finale". Una finale, invece, non centrata da Lorenzo Povegliano, che è rimasto lontano dai suoi migliori lanci di questa stagione e ha chiuso l'avventura olimpica con un poco significativo 71,55, che gli è valso un deludente 27° posto. FLORIANI, FINALE CON DEDICA SPECIALE - A 31 anni corona anche l'obiettivo di tutta una carriera Yuri Floriani che 16 anni dopo Lambruschini, riporta un azzurro nella finale dei 3000 siepi piazzandosi 2° nella sua batteria alle spalle del keniota Brimin Kiprop Kipruto con il tempo di 8'29"01. "In finale correrò per una bella posizione - dice -: arrivare tra i primi 10 mi renderebbe molto felice. Oggi potevo spingere ancora di più, in volata ne avevo ancora tanta. Nel finale ho anche cercato di controllare, poi ho dato una spallata per non perdere il secondo posto. Non ci posso credere: tra due giorni mi attende una finale olimpica, mezz'ora prima di quella dei 100 metri con lo stadio che sarà stracolmo....". Poi una dedica da libro cuore: 'Lo sguardo al cielo e l'esultanza dopo il traguardo erano per il mio amico e compagno di squadra Cosimo Caliandro (l'ex mezzofondista azzurro, nonché suo compagno di squadra nelle Fiamme Gialle, tragicamente scomparso all'età di 29 anni il 10 giugno 2011 a seguito di un incidente motociclistico, ndr). L'Olimpiade era il nostro sogno ed oggi so che lui ha corso con me". BRILLANO GRENOT E BENCOSME - Bene Libania Grenot, che ha superato le batterie dei 400 metri femminili, approdando in semifinale giungendo 3/a nella propria batteria con il tempo di 52"13, benissimo il giovane Jose Reynaldo Bencosme che ha superato il 1° turno delle batterie dei 400 ostacoli chiudendo la batteria con il 3°  crono (49"35), battuto dal britannico David Greene (48"98) e dal serbo Emir Bekric (49"21). LAMANTIA DELUDE - La delusione principale è arrivata da Simona Lamantia che, dal sogno di un possibile podio, si è ritrovata fuori nelle qualificazioni del triplo, con un misero 13.92, che le è valso il 18° posto complessivo. 
Un primo di giornata (storico, era dal 1976 che un 470 azzurro non vinceva una prova olimpica) seguito da un 8° in rimonta. Gabrio Zandonà e Pietro Zucchetti fanno sul serio. Avvio da grandi anche per Giulia Conti (febbre e raffreddore) e Giovanna Micol, nelle prime posizioni. L'Italvela vuole voltare pagina... Che bella giornata questo 3 agosto: la storica vittoria di prova di Z&Z, autorevoli, famelici, senza remore contro avversari favolosi, rimette tutto il team azzurro in carreggiata, come un generale reset, dopo i primi 5 giorni disastrosi visti finora. Come uno schiocco dello spi che si gonfia: Gabrio e Pietro primi dall'inizio alla fine nella terza prova della serie, poi ottavi in rimonta dal 14°, stasera al 9° posto in piena bagarre di coloro che sgomitano dichiaratamente da podio. Forza ragazzi continuate così. Giulia Conti sta male: raffreddore forte e persino qualche linea di febbre. Che disdetta trovarsi dopo 4 anni col malessere proprio nella settimana decisiva. Ma passerà, e intanto l'avvio di G&G non è da buttare via: un 8° e un 11°, e il 9° in classifica. Bisogna tenere duro ed essere pronte alla battaglia delle giornate decisive. Star e Finn hanno concluso le 10 regate: resta solo la Medal Race per definire il podio. Nel caso della Star anzi il podio si sa già (de decidere solo il colore delle medaglie), e singolarmente è lo stesso di Qingdao per Pechino 2008, quattro anni dopo la gerarchia non è cambiata: gli inglesi Percy-Simpson, con 8 punti di vantaggio hanno l'oro in tasca, i brasiliani Scheidt-Prada tenteranno l'impossibile, ma si guarderanno anche le spalle dagli svedesi Loof-Salminen. Nel Finn la Medal Race di domenica 5 agosto si annuncia infuocata per mille ragioni: il punteggio, solo 2 punti di vantaggio per il danese Christensen su Ben Ainslie, e 14 sull'olandese Postma. Big Ben ha un compitino facile facile sulla carta: deve arrivare davanti al ragazzone danese. Giochino reso difficile dal terzo incomodo Ian Postma, che segue a 14 punti. Pochi, per potersi permettere la classica tattica di questo caso (nella quale Ainslie è un maestro): spingere lontano e ritardare la partenza all'avversario, marcandolo come in un match race per l'intera regata. Arrivare ultimo e penultimo sarebbe a rischio, se Postma dovesse vincere la Medal Race. Troppi calcoli, e così la strategia della Medal dei Finn forse sarà più banale, andare meglio possibile e poi fare i conti. Dignitoso finale di Olimpiade per Filippo Baldassari (18-13) che chiude al 22° posto. In regata oggi anche i Laser maschili e Radial femminili, con deludenti risultati dagli azzurri Michele Regolo e Francesca Clapcich. In testa tra i maschi resiste Tom Slingsby, che sta sofffrendo più del prevedibile il cipriota Kontides. Tra le ragazze la belga Van Acker ha superato l'irlandese Murphy dominatrice dei primi giorni. I  NUMERI DELLA SESTA GIORNATA NEL COMUNICATO DELLA FEDERVELA 470 Maschile (27 nazioni) Ottimo inizio di giornata per Gabrio Zandonà (CV Marina Militare) - Pietro Zucchetti (SV Fiamme Gialle) che nella prima prova partita alle 12.10 con 17 nodi, girano la prima boa al 1° posto. L'equipaggio azzurro continua a guidare la flotta anche al cancello di poppa, tallonati da Calabrese-De la Fuente (ARG), che accorciano le distanze. Il vento incrementa a 18 nodi con Zandonà-Zucchetti che mantengono la testa anche nella seconda bolina con un vantaggio di 20 secondi sull'equipaggio australiano Belcher-Page, ora secondi. Nell'ultima poppa gli australiani attaccano chiudendo le distanze, ma Gabrio Zandonà (CV Marina Militare) - Pietro Zucchetti (SV Fiamme Gialle) si aggiudicano la vittoria con 3 secondi di margine sui campioni del mondo. Terzi gli argentini Calabrese-De la Fuente. La seconda prova si è svolta con 14-16 nodi di vento. I britannici Patience-Bithell conducono per gran parte della regata, ma nell'ultima poppa hanno la meglio gli australiani Belcher-Page. Bene gli azzurri Zandonà-Zucchetti che pur avendo girato la seconda boa in 14esima posizione, accorciano le distanze e tagliano il traguardo all'8° posto. Dopo quattro prove Gabrio Zandonà (CV Marina Militare) - Pietro Zucchetti (SV Fiamme Gialle) sono al 9° posto in classifica provvisoria con 41 punti e i parziali 6-26-1-8. Primi i britannici Patience-Bithell (9 pt), secondi gli australiani Belcher-Page a 15 punti e terzi gli austriaci Schmid-Reichsteader (31). Domani con la disputa della quinta prova subentrerà lo scarto. 470 Femminile (20 nazioni) Primo giorno di regata per Giulia Conti, alla sua terza esperienza olimpica, in equipaggio con Giovanna Micol (CC Aniene) alla sua seconda. Conti-Micol tagliano la linea di partenza alle 12 ore locali con 14 nodi di vento da sud-ovest. Molto bene le azzurre alla prima boa di bolina transitano al 4° posto perdendo poi due posizioni nel primo lato di poppa, sono seste alla boa 3, tagliando poi il traguardo all'8° posto. Su tutte le boe conducono le olandesi Westerhof-Berkhout, seguite dalle neozelandesi Aleh-Powrie e sul traguardo terze le israeliane Cohen-Busika. Richiamo generale alla partenza della seconda prova iniziata poco dopo le 14.30 ora italiana. Grande prima bolina delle azzurre Conti-Micol che sono nuovamente quarte alla boa 1. Al comando le britanniche Mills-Clark con circa 100 metri di vantaggio. Purtroppo Conti-Micol nella seconda bolina perdono posizioni andando a tagliare il traguardo all'11° posto. Prime sull'arrivo Hannah Mills-Saskia Clark(GBR). Dopo due prove Giulia Conti-Giovanna Micol sono al 9° posto in classifica provvisoria (parziali 8-11) con 19 punti. Prime Hannah Mills-Saskia Clark (GBR) con 7 punti seguite dalle kiwi Jo Aleh-Olivia Powrie (9 pt) e al terzo posto dalle israeliane Gil Cohen-Vered Buskila a pari punti. 49er (20 nazioni) La prima prova del giorno per i 49er, Race 9, al via alle 13.30 con 20 nodi di vento da 210 gradi. Giuseppe Angilella (CC Roggero di Lauria) e Gianfranco Sibello (SV Fiamme Gialle) sono all'11° posto alla prima bolina per poi perdere posizioni e tagliare il traguardo al 15° posto. In testa alla flotta si alternano gli statunitensi Storke-Moore e i finlandesi Lehtinen-Bask che poi si aggiudicano la vittoria. Terzi i tedeschi Schadenwaldt-Baumann. Pronto riscatto per l'equipaggio azzurro Angilella-Sibello in Race 10 che conquista la terza posizione fin dal primo lato e la mantiene per tutta la regata andando a tagliare il traguardo al 3° posto dietro ai tedeschi Schadenwaldt-Baumann, primi, e ai kiwi Burling-Tuke, secondi all'arrivo. Race 11, l'ultima del giorno, vede l'equipaggio azzurro transitare al 16° posto alla prima boa. Buon recupero per Angilella-Sibello nell'ultima poppa che permette loro di concludere al 13° posto. Primi i kiwi Burling-Tuke. Dopo undici prove e uno scarto Giuseppe Angilella - Gianfranco Sibello sono al 15° posto in classifica provvisoria con i parziali 14-11-13-10-11-7-8-12-(15)-3-13 e 102 punti. Sempre primi gli australiani Outteridge-Jensen a 42 punti, secondi i kiwi Peter Burling-Blair Tuke (51 pt) e terzi Lehtinen-Bask (66). Domani riposo per la classe 49er che in tutto disputerà 15 prove prima della Medal Race in programma per mercoledì 8 agosto. Laser Standard (49 nazioni) La settima prova olimpica per i Laser Standard si è svolta con 11-14 nodi di vento da sud-ovest su percorso a bastone. Giornata no per Michele Regolo (SV Fiamme Gialle) che dopo aver girato la prima boa di bolina al 17° posto, taglia il traguardo al 45°. Vince la prova l'argentino Alsogaray. La seconda prova viene vinta da Slingsby (AUS), secondo sulla linea d'arrivo Cheng (SIN) e terzo Foglia (URU). Michele Regolo è 35° sul traguardo. Dopo otto prove con uno scarto Michele Regolo (SV Fiamme Gialle) perde posizioni passando dal 29° al 35° posto in classifica provvisoria con 209 punti (31-35-(46)-10-21-32-45-35). In testa Tom Slingsby (AUS) a 23 punti, secondo Pavlos Kontides (CYP) a 28 punti e terzo il croato Stipanovic a quota 40. Finn (24 nazioni) Oggi in programma la nona e decima prova per definire i dieci migliori equipaggi che regateranno nella Medal Race della classe Finn in programma domenica 5 agosto. Race 9 al via con 13 nodi da sud ovest. L'olandese Postma, dopo aver girato in seconda posizione alla prima boa, prende il comando della flotta andando a tagliare il traguardo in prima posizione. L'azzurro Filippo Baldassari (SV Fiamme Gialle) è ventesimo alla prima boa ma recupera due posizioni e sul traguardo è 18°. La decima prova vede la vittoria del fuoriclasse britannico Ben Ainslie al comando dalla prima poppa che riesce a precedere sul traguardo l'olandese Postma e il danese Christensen. Ottima performance dell'azzurro Filippo Baldassari che taglia il traguardo al 13° posto, suo miglior risultato a Londra 2012. Domani riposo per i Finn che domenica disputeranno una Medal Race che si annuncia molto combattuta. Primo in classifica provvisoria il danese Christensen con 26 pt, secondo Ben Ainslie (GBR) a 28 e terzo l'olandese Pieter-Jan Postma a 42 punti. L'azzurro Filippo Baldassari (SV Fiamme Gialle) chiude la sua prima esperienza olimpica al 22° posto con i parziali 20-22-(24)-21-14-21-17-18-18-13 e 164 punti. Queste le nazioni che disputeranno la Medal Race: DEN, GBR, NED, FRA, CRO, SLO, FIN, SWE, NZL e ESP. Laser Radial (41 nazioni) L'ultima classe a scendere in acqua è stata il Laser Radial con 12-15 nodi di vento da 205-215 gradi. Partenza in sordina per Francesca Clapcich (CV Aeronautica Militare) che gira la prima boa al 16° posto. L'irlandese Annalise Murphy è al comando nella prima bolina, ma in poppa viene superata dalla cinese Xu che si aggiudica la vittoria. Clapcich taglia il traguardo al 18° posto. L'ultima prova del giorno si è conclusa poco prima delle 18 ora italiana. Giornata no per l'azzurra che chiude al 25° posto. Vittoria combattuta per la belga Evi Van Acker, seguita dalla Mutala (FIN) e terza sulla linea d'arrivo Marit Bouwmeester (NED). Dopo otto prove e uno scarto l'azzurra Clapcich è al 18° posto in classifica provvisoria con i parziali 20-16-24-7-9-(27)-18-25 e 119 punti. Prima con un solo punto di vantaggio la belga Evi Van Acker (23 punti), seconda l'irlandese Murphy (24 punti) e terza Marit Bouwmeester (NED) a 26. Star (16 nazioni) Decisi oggi gli equipaggi che accederanno alla Medal Race in programma per domenica. Sempre primi i britannici Iain Percy-Andrew Simpson con 18 punti ((11)-2-3-2-1-2-1-2-4-1). Alle loro spalle i brasiliani Robert Scheidt-Bruno Prada con 26 punti (4-1-(9)-6-2-1-3-5-1-3) e gli svedesi Fredrik Loof-Max Salminen ((10)-4-4-1-5-3-4-1-2-6) a 30 punti. In questa classe non ci sono italiani in gara. Queste le nazioni che disputeranno la Medal Race di domenica 5 agosto (ore 13.00): GBR, BRA, SWE, NOR, POL, USA, GER, NZL, IRL, FRA. Leggi i commenti I commenti dei lettori 
Musica MASCHIO ANGIOINO Dalle 21 nel cortile del Maschio Angioino, "Dell'amore e della luna", nuovo concerto di Gianni Lamagna, con brani della tradizione e nuove composizioni. Sul palco anche Giosi Cincotti al pianoforte e alle tastiere, Pasquale Ziccardi alle chitarre, Michele Signore al violino e al mandoloncello, Vincenzo Lamagna al contrabbasso e Salvatore Rainone alla batteria. Ingresso 10 euro. Info 081 570 3385. PIETRELCINA Dalle 17.30 a Pietrelcina (Benevento), Centro Polivalente "Forgione", piazza Santissima Annunziata, presentazione del "Pietrelcina in Festival", in programma dal 7 al 12 agosto, tra spettacoli, seminari didattici e degustazioni enogastronomiche. SALERNO LA CONCHIGLIA Dalle 11 alle 19, al lido La Conchiglia di Salerno, lungomare Tafuri, per il festival del tango, BeachMilonga Dj Semeon Kukormin. Dalle 22 Milonga NightStars Dj SuperSabino. Show Julio&Corina. Info 089 792 535. RAITO Dalle 21.30 sulla terrazza del Museo Provinciale della Ceramica a Raito (Vietri sul Mare), per "Concerti d'estate di Villa Guariglia", "Annamaria Castelli Sings Edith Piaf": la cantante milanese perenta il progetto "Sous le ciel de Paris", omaggio a Edith Piaf con il quartetto composto da Simone Guiducci alla chitarra, Yuri Goloubev al contrabbasso e Thomas Sinigaglia alla fisarmonica. Info 089 211 285. VIGGIANO Per la quinta edizione della rassegna dell'Arpa Viggianese, in programma a Viggiano, cittadina lucana nel cuore della Val d'Agri: dalle 21 al Mandorleto concerto di Lu Chicchirichi (gruppo folk viggianese) e di Teresa De Sio accompagnata da Her (violinista) e Sasà Flauto (chitarra acustica) e dalle otto artiste di Hulan (4 musiciste, 1 cantante, 1 ballerina e 2 contorsioniste). Dalle 18.30 all'hotel dell'Arpa aperitivi musicali con degustazione di prodotti tipici e dei vini doc. Inoltre dj set con lo staff Delirio. Info www. arpaviggianese. it. Danza RAVELLO Dalle 21.45 al Belvedere di Villa Rufolo, Ravello, gala internazionale di danza con  l'étoile Eleonora Abbagnato, prima ballerina dell'Opéra di Parigi. Nello spettacolo "Classic-Rock Dance: da Mahler a Vasco Rossi", anche musiche di Jimi Hendrix, Rolling Stones, Queen. A mezzogiorno la danzatrice incontrerà il pubblico nei giardini di Villa Rufolo, nel consueto incontro di mezzogiorno. Ingresso 50 euro. Info 089 858 422. Teatro POSITANO Dalle 21 al Teatro Giardino di Positano, via Pasitea, per il Positano Teatro Festival - Premio Annibale Ruccello, lo spettacolo "Ti racconto il 10 maggio - L'epopea di Diego Armando Maradona", di Maurizio De Giovanni, regia Massimo De Matteo. Info 089 812 2535. MONTEVERDE Dalle 21 a Monteverde (Avellino), Largo del Carmine, "Taranterra", di Mimmo Grasso, un testo di poesia trasformato in spettacolo itinerante con la regia di Massimo Maraviglia. PIEDIMONTE MATESE Dalle 21 a Piedimonte Matese, Parco archeologico Monte Cila, l'opera "Camille Claudel", con le parole scritte da Dacia Maraini, autrice del testo teatrale, ed elementi multimediali. A interpretare l'artista francese è Mariangela D'Abbraccio, guidata dalla regista Consuelo Barilari. Cinema PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse - Standa), per la rassegna di cinema all'aperto "Accordi e disaccordi", il film "Mission Impossible - Protocollo fantasma" di Brad Bird con Tom Cruise, Jeremy Renner, Simon Pegg, Paula Patton, Michael Nyqvist.  Ingresso 4 euro. Info 081 549 1838. PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "È nata una star", di Lucio Pellegrini. Ingresso 3.50 euro. Info 081 777 5103. TORRE DEL GRECO Dalle 21.15, negli ex Molini Meridionali Marzoli di Torre del Greco, per "Cinema intorno al Vesuvio", il film "Biancaneve e il cacciatore", di Rupert Sanders. Ingresso 3,50 euro. Info 081 596 7493. SAN SEBASTIANO AL VESUVIO Dalle 21.15 al parco urbano di San Sebastiano al Vesuvio, via Panoramica, per la rassegna "Cinema intorno al Vesuvio" dell'Arcimovie, il film "La mia vita è uno zoo" di Cameron Crowe con Matt Damon e Scarlet Johansson. Biglietto 3,50 euro. Per gli over 65, ticket 2 euro. Info 081 596 7493. CAPRI Dalle 21 al teatro del Grand Hotel Quisisana di Capri, il Cine Galà con il film "Il cielo in una stanza", di Carlo ed Enrico Vanzina. Enrico Vanzina, inoltre, parlerà con Valerio Caprara del suo libro "Una famiglia italiana", quasi un contrappunto ironico ai periodi cruciali della storia del nostro cinema. Info 081 837 5449. TELESE TERME Per Artelesia Festival, concorso del corto cinematografico e del lungometraggio, in programma a Telese Terme (Benevento): dalle 10.30 al Grand Hotel proiezione cortometraggi finalisti. Dalle 17.00 stage cinematografico a cura di Marco Pistoia. Dalle 19 proiezione lungometraggio finalista. Dalle 21.30 alle Antiche Terme Jacobelli spettacolo con premiazione dei film finalisti. Nel corso della serata saranno premiati Andrea Bosca, Maurizio Casagrande, Giulia Michelini, Sergio Assisi e altri. PAESTUM Dalle 21.30 all'Arena Baiat, via Torre di Paestum, il film "The Amazing - Spider Man", di  Marc Webb. Biglietto 5 euro. Info 327 869 4148. Agenda MOIO DELLA CIVITELLA Dalle 21 nel centro storico di Moio della Civitella (Salerno), Mojoca Festival - Artisti di Strada. L'antico borgo si trasforma in un animato e colorato teatro a cielo aperto dove si incontrano acrobati, giocolieri, musicisti, clown, abili manipolatori di gesti senza tempo. Dalle 17 laboratori rivolti a ragazzi e bambini. Fino a domenica. PRAIANO Dalle 22.30 a Praiano, per la "Luminaria di San Domenico", Festa barocca e illuminazione pirotecnica, spettacolo di fuoco, ideato e diretto da Telesforo Morsani. Info 089 874 557. 


UN RISTORANTE di montagna sulla strada del mare. Un locale con la faccia della trattoria, ma che vi stupirà con una cucina di alto livello. Un posto insomma che non è quello che sembra, perché è molto meglio. D'altronde siamo a Vernante, il paese di Pinocchio, il borgo dove su tutte le case un affresco illustra l'immortale storia di Collodi. Siamo in Val Vermenagna, a pochi chilomentri da Cuneo, e il ristorante Nazionale è sulla statale che porta a Limone, poi al colle di Tenda, in Francia e infine sulla costa, ligure e "azzurra". La sua storia è più che centenaria, perché è dal 1896 che accoglie turisti di passaggio o che vogliono godersi il verde delle Alpi Marittime. E da sempre lo gestisce la stessa famiglia. Un secolo fa lo fondò Macario Macario, oggi a raccoglierne l'eredità ci sono i rappresentanti della quarta generazione: Maurizio in cucina, Christian in sala a raccontarvi, oltre ai piatti del cugino, anche i vini di una cantina tra le più intelligenti del Piemonte, dalla quale potrete scegliere bottiglie di gran pregio, al giusto punto di "maturazione" e a prezzi entusiasmanti. La sala è quella di un albergo di montagna, pareti bianche e mobili di legno, e c'è anche un terrazzino che dà sulla strada. Pochi i tavoli (quindi è meglio prenotare), apparecchiati come si deve, ma senza inutili orpelli. E gli inutili orpelli non trovano spazio nemmeno nei piatti: qui il primo (non l'unico) punto di forza sono le materie prime. Carni di allevamenti scelti, formaggi che vengono dall'alpeggio di Palanfré, verdure dei contadini della zona, funghi dei vicini boschi, trote Fario del Vermenagna, lumache di Borgo San Dalmazzo, frutta di Peveragno, marroni di Cuneo. Quindi cucina di territorio, e di stagione. Ma i ragazzi Macario sono uomini di mondo e, con quei prodotti straordinari, usano tecniche d'oggi e osano accostamenti inusuali: così a un piatto che è la summa della tradizione di queste valli, come le tagliatelle di grano saraceno con le acciughe e le briciole di pane, si affiancano le lumache con gli spinaci selvatici e il pastis, il salmerino con i gallinacci e la salsa al ribes rosso, la fassona piemontese in crosta di pane al pino Mugo, da non perdere. Come il doppio carrello di formaggi che ha pochi rivali in Italia. E i dolci (il tiramisù alla fragola è solo un esempio) buonissimi. Tutto questo ben di Dio difficilmente vi costerà più di 40 euro. E se avrete bevuto un bicchiere di troppo sappiate che le stanze dell'albergo (o quelle dell'elegante relais appena di fronte) sono lì per accogliervi. Albergo Nazionale, via Cavour 60, Vernante (Cuneo). Tel. 0171/920181, http://albergo. ilnazionale. com Leggi: Al Bellevue di Bardonecchia sapori semplici e gentilezza (28 luglio 2012) 
OGNI promessa è debito. E i debiti non ci piacciono, soprattutto in questi giorni in cui frequentiamo la Liguria (sono autorizzato a dirlo: ho natali genovesi, io). Dunque l'avevo annunciato, mantengo: vi racconto d'uno dei posti più piacevoli in cui sia stato ultimamente. È L'Ostaia da u Santu sulle colline di Genova Voltri, più specificatamente proprio sulla strada che porta su, su, su al Santuario delle Grazie (da qui il nome: "Santu"). Mi rendo conto che Voltri non è proprio posto di villeggiatura, ma v'assicuro che il localino vale il viaggio. Prima di tutto per la posizione: paradisiaca. Fatta in auto la stradina che s'inerpica  -  votandosi a qualche divinità, visto che c'è spazio per un solo veicolo ma il senso è doppio, come in alcune battutacce  -  si procede per un poco a piedi, tra gli ulivi, e dunque si raggiunge una casetta fatata, tutta fiorita, curata, con un semplice ma splendido pergolato che affaccia sul bosco, su Genova tutta, sull'infinito mare blu. Splendore. È qui che tre settimane fa, in una giornata cristallina, m'accomodo solitario come il passero (in effetti l'aria è un po' leopardiana) e vengo avvicinato dal titolare che scoprirò chiamarsi Gianni Barbieri. Lui è il secondo motivo di piacevolezza: garbato, gentile, quasi sussurrante, ma competente e sornione. Mi propone il menu che è la terza ma la fondamentale ragione di soddisfazione: pochi piatti della tradizione, a prezzi ragionevoli, ben confezionati dalla mano sapiente di Silvana Barbieri: zuppa di baccalà, ravioli di carne col ragù, lasagnette al pesto, pappardelle col ragù di lepre, fettuccine all'ortica col sugo di verdure, stoccafisso con noci e pinoli, cima, coniglio arrosto al rosmarino e poc'altro. Io provo delle verdure ripiene realizzate spartanamente (non riempite una per una, piuttosto una sorta di polpettone posato sulle verdure affettate) ma eccezionali: cipolle e zucchine vengono dall'orto, e le spezie danno sapore e temperamento. Ottimi anche i ravioli verdi al sugo di noci e pure un semplice gelato artigianale "a tranci" con uvetta e amaretto di Saronno. Se non ricordo male (non trovo lo scontrino) spendo 28 euro, perfettamente soddisfatto. Felice, salgo sulla mia fiammante Stilo 1.9 JTD e inizio la discesa. Chiedendo al "Santu" di non trovar nessuno che vien su. Ostaia da u Santu, Genova Voltri, via al Santuario delle Grazie 33. Tel. 010/6130477. Chiuso domenica sera, lunedì e martedì luca. iaccarino@extratorino. it Leggi: La tradizione dei pescatori rivisitata al "Solito Posto" (28 luglio 2012) 
