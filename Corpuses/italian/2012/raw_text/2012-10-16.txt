L’Experia spa e la Engineering Service srl salveranno la Defendini dal fallimento. Sono queste due le aziende che hanno deciso di acquistare la storica ditta dell’omino verde. L’annuncio è stato dato dal commissario Giancarlo Innocenzi Botti, insieme al consulente Franco Nada: “L’offerta è pervenuta da parte di una società leader nel settore energetico e gas – spiegano - per il quale è forte l’esigenza di postalizzazione e di comunicazioni periodiche con la clientela”. Insieme all’Experia, che da sola ha un fatturato annuo da 150 milioni di euro, c’è la Engineering Service srl, società più piccola che avrà il compito di fare da traino per l’operazione di rilancio della Defendini, attivando una rete di nuove collaborazioni con aziende europee del settore. “Dai primi di novembre l’azienda torinese potrà ripartire a pieno regime – aggiunge Nada – la sede centrale rimarrà in città, garantendo l’occupazione fin da subito a 49 dipendenti, sviluppando poi l’attività negli uffici di Napoli e Firenze”. L’obiettivo più importante sarà quello di partecipare nuovamente a pieno titolo alle gare pubbliche, e realizzare degli accordi industriali con operatori del settore, in modo da ottenere incarichi per conto delle polizie municipali del resto d’Italia. Si apre quindi uno spiraglio importante per il futuro della società, che può finalmente davvero tornare a correre. 
Agevolazioni fiscali come l'esenzione dalla imposta di pubblicità per le insegne e l'applicazione della tariffa minima per la Tarsu e della aliquota più bassa per l'Imu, convenzioni con i parcheggi, blocco del cambio di destinazione d'uso e  impegno sulla promozione. Sono i contenuti del protocollo con l'Associazione nazionale esercenti cinema (Anec) dell'Emilia-Romagna approvato, oggi, dalla giunta del Comune. Sulla scia dell'intesa già siglata nel 2008, in sostanza, Palazzo d'Accursio e Anec ribadiscono un impegno comune per la "tutela delle sale cinematografiche del centro storico e delle monosale della periferia". La presenza di queste sale "è un valore importante ovviamente dal punto di vista culturale, ma anche sociale e per la sicurezza della città", sottolinea l'assessore comunale alla cultura, Alberto Ronchi. Ripercorrendo il progetto originario, varato dall'allora assessore Angelo Guglielmi, l'intesa prevede "agevolazioni fiscali già previste in sede di approvazione del bilancio", spiega Ronchi: si confermano dunque gli impegni riguardo all'esenzione dall'imposta di pubblicità per le insegne dei cinematografi, l'applicazione della tariffa minima per la Tarsu (così come per i musei) e l'esenzione dal pagamento del canone di occupazione del suolo pubblico. Per quanto riguarda l'Imu, l'amministrazione comunale si impegna a "praticare l'aliquota più bassa possibile", si legge nel protocollo. Per quanto riguarda la mobilità, invece, il comune si relazionerà con i gestori dei parcheggi pubblici per favorire accordi e convenzioni a favore dei clienti dei cinema: nell'intesa si segnala che il Comune ha concordato con Apcoa la prosecuzione, fino alla fine del 2012, dell'attuale convenzione per i parcheggi Sferisterio e piazza VIII Agosto, "che prevede dalle 15 alle 24, con estensione oraria ove possibile alle 2- recita l'atto- uno sconto del 50% sulla tariffa oraria per le sale convenzionate" Inoltre, al centro dell'intesa c'è anche la promozione delle attività cinematografiche da realizzare anche in collaborazione con la Fondazione Cineteca: tra le altre cose, si verificherà la possibilità di utilizzare "totem o altre strutture fisse" da collocare o già presenti in centro storico. Gli esercenti, dal canto loro, si impegnano ad ospitare nelle proprie sale campagne di comunicazione promosse dal Comune, in particolare sul versante della cultura. Infine, l'amministrazione comunale si impegna a  sottoporre al Consiglio comunale un nuovo testo del comma 3 del Rue: "Al fine di tutelare gli esercizi cinematografici in una prospettiva di valorizzazione della vivibilità del territorio urbano strutturato, non è consentito il cambio d'uso di quelli esistenti". Inoltre, la modifica prevede che "sono favoriti interventi finalizzati alla riattivazione degli esercizi cinematografici dismessi e alla riqualificazione di quelli esistenti, attraverso la parziale destinazione della superficie ad altri usi compatibili consentiti dalla disciplina dell'ambito in cui l'immobile ricade". Infine, gli interventi di riqualificazione "devono garantire- continua il testo del protocollo- la permanenza all'interno dell'immobile di almeno una sala cinematografica". Lo stesso Ronchi, però, sa bene che le difficoltà delle sale cinematografiche sono più ampie di quelle su cui può intervenire il protocollo con l'Anec. "E' un problema molto complesso, relativo alla distribuzione- sottolinea l'assessore- alle nuove tecnologie e ai gusti generali del pubblico", dunque il Comune "non ha la possibilità di attuare politiche che possano risolverlo". E' da escludere, ad esempio, che Palazzo d'Accursio possa fare qualcosa di fronte alla svolta "digitale" a cui tutte le sale, visto l'orientamento dei grandi distributori, dovranno rapidamente adeguarsi. 
MILANO - "Tornare in Italia? No sto bene al City". Era dai tempi in cui era protagonista nell'Inter di Mourinho che non si vedeva tutto il Meazza in piedi ad applaudire Balotelli. Ma neppure la serata da protagonista in azzurro ha fatto tornare la voglia di Super Mario di tornare a giocare da noi. " Io sto bene a Manchester anche se a certa gente (riferito al direttore esecutivo Brian Marwood, ndr) piace parlare... Non sto giocando tanto ma cercherò di riprendere il mio spazio, con Mancini va tutto bene anche se cercano di mettere sempre qualche cosa tra me e lui". Balotelli è felice per la prestazione: " Speravo di vincere questa partita, hanno fatto gol alla fine del primo tempo e la partita si è un po' complicata, è stato un bene segnare presto il 3-1". SAN SIRO STADIO UNICO AL MONDO - Sulla standing ovation dice: "San Siro è lo stadio più bello, quello che dà più emozioni. Negli stadi inglesi l'atmosfera è differente, ma San Siro è un grande stadio e se fosse stato pieno sarebbe stato meglio". Si è visto un Balotelli pronto a rientrare in difesa, a dare una mano e a inseguire l'avversario. "Io penso che sia con la Nazionale che con il City mi sono sempre impegnato e da questo punto di vista sto migliorando tanto, metto da un po' questa umiltà in campo e posso continuare a farlo senza problemi", assicura Balotelli che poi spiega di "non aver nulla con Agger (difensore della Danimarca, ndr). Nel primo tempo ha fatto una brutta entrata su Pirlo, mi sono arrabbiato ma in campo queste cose ci stanno, poi fuori siamo tutti amici". Balotelli elogia "questi grandi compagni che mi hanno permesso di giocare queste partite" e poi si sofferma su Osvaldo. "Mi trovo molto bene con lui in attacco, nella ripresa da unica punta tutti i palloni arrivavano a me, ma con lui mi trovo benissimo". DE SANCTIS SODDISFATTO - Tra i più attesi, Morgan De Sanctis, chiamato a sostituire Buffon tra i pali: "Stamattina dopo il risveglio muscolare Gigi ha chiaramente detto che non se la sentiva di giocare e mi è stato comunicato prima dal mister dei portieri e poi dall'allenatore che avrei giocato io. Non è stata una scelta improvvisa, quindi ho avuto la possibilità di preparare bene la partita e questo mi ha aiutato parecchio. Oggi come contro l'Armenia sono gare importanti perché d'estate per riempire le piazze bisogna passare da queste partite" ha detto il portiere del Napoli con l'obiettivo di porre fine alle polemiche sull'infortunio di Buffon. "Bisogna considerare che la maglia azzurra è un privilegio". MONTOLIVO FELICE PER IL GOL - Ha aperto le marcature Montolivo: "Il gol è arrivato in un momento decisivo. Sono felice di aver segnato, lo volevo. La Danimarca è una squadra organizzata, non riuscivamo a trovare gli spazi. Abbiamo preso gol all'ultimo secondo - ha aggiunto - poi è arrivata l'espulsione di Osvaldo che ha complicato una gara già complicata, è stata una serata difficile. Balotelli? Nella ripresa ha fatto una partita grandiosa, ha fatto reparto da solo dava respiro alla manovra, se Balotelli è questo siamo messi bene. Si è sacrificato per la squadra, ha fatto una grande gara". MARCHISIO E BUFFON CI SARANNO COL NAPOLI - Infine buone notizie per Marchisio: "Ha subito una sublussazione alla spalla sinistra che è subito stata ridotta". Ha detto il medico azzurro Enrico Castellacci, secondo cui il centrocampista juventino potrebbe giocare domenica contro il Napoli: "Per quanto mi riguarda non è assolutamente a rischio". "Buffon? Ho visto bene anche lui", ha concluso. Leggi i commenti I commenti dei lettori 


MILANO -"Un piede in Brasile? No, siamo solo un po' più sereni". Cesare Prandelli non vuol sentire parlare di mezza qualificazione in tasca dopo la vittoria con la Danimarca. Ma di certo è soddisfatto per la nuova vittoria degli azzurri:  " Ho visto un grande spirito di una grande squadra, abbiamo giocato con ordine e determinazione. Soprattutto quando c'è stato da stringere i denti dopo l'espulsione di Osvaldo. Non è stata una partita facile. Abbiamo visto che quando le avversarie la mettono sul piano fisico si possono trovare delle difficoltà". TROPPO  ATTENDISTI IN AVVIO - Difficoltà che l'Italia è parso avere soprattutto nella prima mezz' ora. Prandelli spiega i motivi: " Loro palleggiavano e noi li aspettavamo per cui facevamo fatica a prendere il comando delle operazioni. Sotto questo aspetto dobbiamo e possiamo ancora migliorare. Comunque poi per 10' abbiamo giocato un ottimo calcio e meritato i due gol. Il 2-1 poteva complicarci la gara, per fortuna abbiamo mantenuto la calma. Ci manca ancora un pizzico di continuità". BALOTELLI DEVE ESSERE UN TRASCINATORE - L'Italia per fortuna ha potuto contare su un grande balotelli, che è risultato decisivo. Prandelli lo applaude e lo sprona: " Ha qualità incredibili che tutti gli riconoscono. Ma lui in più deve giocare così, in maniera generosa. Diventa un trascinatore e ne beneficia sia lui che la squadra". Il ct, infine, ammette che è stato "molto complicato tenere la squadra concentrata per queste due partite, ma per l'ennesima volta questi ragazzi non sono stati bravi, ma di più". Leggi i commenti I commenti dei lettori 

