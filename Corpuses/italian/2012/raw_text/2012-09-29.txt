TORINO - "In pochi minuti c'è riuscito tutto quello che avevamo preparato". E' soddisfatto Claudio Filippi, preparatore dei portieri della Juve, dopo la vittoria sulla Roma. Chiamato a commentare di nuovo la partita per il rifiuto di Carrera, Filippi sottolinea il bel lavoro di tutto lo staff: "Lavoriamo tanto in settimana con Conte e questo è il risultato del suo lavoro. La nostra partenza è stata splendida e ci ha aperto le strade alla vittoria. Ma tengo a sottolineare che abbiamo lottato contro una squadra che farà cose importanti e rimarrà sempre vicina alle prime". UN GRANDE PARCO ATTACCANTI - Grandi risposte sono arrivate dagli attaccanti, con Matri e Giovinco che si sono dati il cambio ed entrambi sono andati a segno: "Quest'anno abbiamo un parco attaccanti importanti, Conte è soddisfatto del rendimento dei ragazzi - continua - e quindi li alterna in base a come li vede nei giorni che dividono le partite. Bendtner? Lo stiamo aspettando, arriverà anche il suo turno. In questo momento abbiamo un gruppo di attaccanti che ci dà ampie garanzie". I COMPLIMENTI DI BUFFON - Filippi, infine, ringrazia Buffon, che in passato ha avuto belle parole per lui, affermando che è stato proprio il suo lavoro a farlo tornare ai suoi livelli: "Per un allenatore dei portieri è un piacere quando un atleta che alleni quotidianamente rilascia dichiarazioni di questo tipo. A parte la sintonia tra di noi, Gigi è in una fase molto bella della sua carriera ed esprime grandissime qualità". GIOVINCO FELICE PER MATRI - Giovinco applaude tutti: "Era una prestazione che ci voleva perché avevamo giocato così così a Firenze e quindi oggi era importante vincere e fare bene". Sull'esultanza con la linguaccia una sola frase per chi gli chiede se sia un 'omaggio' a Del Piero: "Nessun riferimento a nessuno. Io sono Giovinco, e basta". L'ex parmense non rimpiange di non essere partito titolare: "Sono contento per Matri perché anche non attraversava un momento facile. E poi dopotutto abbiamo dimostrato che quando ci sono i cambi riusciamo a esprimerci tutti bene". MATRI: "MI SONO TOLTO UN PESO" - "Mi sono tolto un bel peso che iniziava a farsi sentire. Per fortuna ho dei compagni che mi stanno vicino. Sono contento che sia arrivato con una vittoria". Alessandro Matri commenta così l'arrivo, finalmente, del suo primo gol stagionale. "Ci si allena e si corre tutti i giorni, rimanendo sempre ben concentrati ad aspettare la prima occasione, perché sono il primo a credere in me stesso. Di gol ne ho sempre fatti e sapevo che prima o poi sarebbe arrivato", dice l'attaccante juventino. Leggi i commenti I commenti dei lettori 
Diciamolo subito e senza mezzi termini: la Roma ha scritto in casa della Juve una delle pagine più mortificanti e buie della sua storia, almeno della storia dell'ultimo decennio. I Campioni d'Italia, i rivali storici, hanno infatti passeggiato su una squadra che sembrava lì per fare da comparsa, in un confronto che è stato - e questo è inaccettabile per i tifosi della Roma - addirittura improponibile. La Juve ha vinto la partita, schiantando la Roma, in diciannove minuti, tra gli "olè" del pubblico e una serie infinita di occasioni. Ad ogni azione, ma proprio ad ogni azione, la Juve dava l'impressione di poter fare il quarto, il quinto, il sesto, colpendo tre pali e - paradossalmente - chiamando sulla scena Stekelenburg. Una mortificazione che non meritavano i tifosi allo stadio e quelli davanti alla tv. "Una mortificazione anche per noi vecchi calciatori della Roma - diceva Roberto Pruzzo - che a Torino ci abbiamo messo sempre il cuore". Ecco, se non è stata Manchester, per la dimensione della sconfitta, quel 7-1 storico, il senso di impotenza è stato però quello. E, ripetiamo, non è accettabile per il pubblico romanista, orgoglioso e dignitoso. La Roma è crollata a Torino e nessuno può chiamarsi fuori dal processo critico. E' sul banco degli imputati Zeman, perché del suo gioco non si è vista traccia: saltava agli occhi solo quella difesa alta, esposta ogni volta ai tagli avversari. Sono sul banco degli imputati i calciatori, che si sono arresi senza mai essere in partita, come se davanti avessero rivali di un'altra categoria. Sono sul banco degli imputati i dirigenti, che devono rispondere delle scelte effettuate nell'ultimo anno e mezzo, di soldi che sono stati spesi senza un riscontro oggettivo e sono responsabili di una rivoluzione che già c'è stata nell'estate scorsa, a dimostrazione di quante scelte fossero già state sbagliate. Ma soprattutto sul banco degli imputati c'è una proprietà che non esiste, non è presente. Qualsiasi altro club, dal primo all'ultimo in classifica, si interrogherebbe immediatamente su ciò che è successo: interverrebbe appunto la proprietà, per tranquillizzare o per fare la voce grossa, per tenere al riparo i giocatori o per istruire un processo, per confermare e confortare il tecnico o per metterlo sulla graticola. Solo nella Roma questo non accade, non può accadere, perché la proprietà non c'è. E a discutere di ciò che succede sono i dirigenti: sicuramente bravissimi dirigenti, ma comunque dipendenti. E comunque partecipi anche loro di questa mortificazione. Dunque, come può aprire la  discussione chi in quota parte dovrebbe essere messo in discussione? E' questo l'errore grave della Roma di oggi, che da un anno e mezzo parla di rivoluzione culturale, di progetto e spiega che non è un assillo vincere. Un boomerang inaccettabile, come se la Roma per blasone, per tradizione, per il pubblico che ha, non dovesse essere per definizione lì a lottare per vincere. Ma gli americani almeno questo lo sanno? Leggi i commenti I commenti dei lettori 
TORINO - "Purtroppo il mio gioco ancora non si vede". E' laconico Zdenek Zeman dopo il pesante 4-1 incassato dalla Juve. Il boemo è affranto e cerca di dare una motivazione alla debacle della sua squadra partendo dal punto di vista psicologico: "Forse giocare con la Juve ci ha incusso timore e non ci ha fatto esprimere come dobbiamo. Certo è che prendere 3 gol in 8' non aiuta... La Juventus è stata nettamente superiore per tutta la partita, non abbiamo fatto bene, nè difeso nè attaccato e siamo rimasti sempre in balia dell'avversario. Il problema è trovare il filo del gioco, non difendiamo insieme, nel mezzo non prendiamo nessuno, non giochiamo in verticale.". HO I GIOCATORI ADATTI AL MIO MODULO - S'insinua il dubbio che Zeman non abbia a disposizione una squadra adatta al suo gioco. Il tecnico non è d'accordo: "Per me sì. Gli attaccanti sfruttano poco gli spazi? Hanno le caratteristiche per farlo. Noi in allenamento proviamo tante cose, purtroppo ancora non riusciamo a metterle in pratica. Dobbiamo migliorare tanto. Siamo poco compatti tra i reparti, fatichiamo a verticalizzare e a salire con i giusti tempi. Ma sono sicuro che miglioreremo". NON VEDO IN CAMPO LE MIE IDEE - C'è chi ipotizza che ormai il gioco di Zeman non sia adatto per la serie A ad alti livelli? "Quando vedrò giocare la squadra con le mie idee potrò dire se sono superate oppure no - replica". In effetti, per essere una squadra allenata dal boemo, la Roma è stata irriconoscibile, anche a livello fisico. "Abbiamo corso poco ma non è un discorso di preparazione quanto mentale". CON TOTTI NESSUN PROBLEMA - Nessuna polemica con Totti ("l'ho fatto uscire perché la partita non era più recuperabile e l'ho risparmiato"), anche sui cori che gli hanno riservato i tifosi della Juventus getta acqua sul fuoco ("non ho sentito niente, forse avevo qualcosa nell'orecchio...", ironizza). NON HO RIMPIANTI PER ESSERE TORNATO A ROMA - Resta il fatto che l'avvio di stagione della Roma è lontano da quello sognato ma Zeman non rimpiange la scelta di lasciare Pescara per la seconda avventura in giallorosso. "Sono contento di essere qua e sono convinto che la squadra riuscirà a esprimersi. Queste partite ci devono insegnare tanto, si impara e spero che la squadra si renda conto che ha fatto male. Oggi non abbiamo vinto un contrasto, non eravamo mai decisi nel conquistare palla e se la fai giocare, la Juventus ti ammazza". SABATINI DURO - Non cerca scuse il ds giallorosso Walter Sabatini, che usa termini molto duri. Prima sceglie l'aggettivo "sciagurata" per descrivere la partita della Roma, poi mette il carico e punta il dito sui calciatori. "Forse bisogna interrogarsi su altre scelte, magari non felici, forse abbiamo sopravvalutato qualcuno, alcuni calciatori, per capacità di interpretare partite come questa. E' arrivato il momento di scuoterci, bisogna affrontare queste gare con altra mentalità, con altra voglia, con altro furore, dobbiamo essere una squadra competitiva e dignitosa ma stasera non lo siamo stati". A chi gli chiede se sia una critica al suo stesso mercato, Sabatini replica che il suo è "un giudizio negativo su quello che vedo. Ci vuole onestà per migliorare, i ragazzi che sono venuti sulla carta sono molto forti ma devono dimostrarlo tutti i giorni e nelle partite importanti. La squadra è a metà del guado, ha interiorizzato alcune cose e altre no, ma dentro la partita dobbiamo starci con altre qualità". Sabatini, però, non ci sta a fare da capro espiatorio. "Ci confronteremo con Baldini e isoleremo gli eventuali errori che ci sono stati - continua - Ma tutte le scelte fatte sono state condivise con l'allenatore, per cui se errore c'è stato, è stato un errore collettivo da cui ci si salva lavorando". Si rimpiange Montella: "Montella è un ottimo allenatore, sta facendo un lavoro straordinario e farà bene - replica Sabatini - Noi abbiamo scelto Zeman e non solo lo difenderemo, ma lo stimoleremo a fare meglio assieme a tutti noi, arriviamo alla fine e poi a fine stagione tiriamo una linea e vediamo". DE ROSSI: "BRUTTA FIGURA" - "Una serata troppo breve, e una partita mai iniziata. Abbiamo fatto una brutta figura contro una squadra troppo forte. Si poteva affrontare diversamente". Daniele De Rossi è molto amareggiato: "Non ci arrivano buoni messaggi dalla gara di stasera. Noi non facciamo la gara sulla Juventus che lotta per il titolo, e sbaglia chi dice che lottiamo per lo scudetto. Secondo me possiamo ancora sperare nei primi tre posti ma dobbiamo tornare in Europa. Non possiamo non arrivare almeno sesti, il campionato è ancora molto lungo". Leggi i commenti I commenti dei lettori 
Un uomo di 64, Domenico Galea, è stato ucciso per strada intorno alle 21.30,  in via Alagna , a ridosso dei vecchi Docks DoraIl delitto è avvenuto a pochi metri dall'abitazione di Galea, in una strada del quartiere. a Barriera di Milano. Il cadavere era sotto il ponteggio di un palazzo, a pochi metri da un cassonetto dell'immondizia.Al delitto hanno assistito alcuni testimoni che ora sono interrogati dai Carabinieri. Secondo il loro racconto il killer è sceso da un'auto Alfa Romeo Mito, ha sparato cinque colpi contro l'uomo  e  poi è fuggito facendo perdere le tracce. L'auto era guidata da un complice. Sul posto è giunto il sostituto Procuratore della Repubblica, Paola Stupino, che coordina le indagini. 
MOSCA - Undici città e 12 stadi per i Mondiali 2018. La Russia e la Fifa hanno annunciato ufficialmente le città scelte come sedi delle partite della coppa del mondo in programma tra sei anni. In prima fila ci sono Mosca, con due stadi, e San Pietroburgo. Le partite di Russia 2018 si giocheranno a Mosca (negli stadi Luzhniki e Spartak), San Pietroburgo, a Soci, città che nel 2014, ospiterà le Olimpiadi invernali, e poi a Kazan, Samara, Niznij-Novgorod, Ekaterinburg, Rostov, Volgograd, Kaliningrad e Saransk. Dalla lista iniziale di 13 città sono quindi state escluse Iaroslav e Krasnodar. "Sono convinto che sarà un grande successo: avete il sostegno non solo  nostro, ma anche del presidente, del Governo e del Parlamento", ha detto  il presidente della Fifa Jopseph Blatter nel corso di una cerimonia  svoltasi negli studi della televisione pubblica russa, a cui hanno preso  parte anche il ct della nazionale Fabio Capello, il ministro dello  Sport Vitali Moutko e il campione del mondo 2002 Roberto Carlos, che  fino a pochi mesi fa giocava proprio nel campionato russo, nell'Anzhi  Makhachkala. A San Pietroburgo e Mosca verranno giocate le due semifinale, mentre la finale sarà ospitata dallo stadio moscovita Loujniki, che ha una capacità di 90mila spettatori. Tra due anni, nel 2014, i Mondiali si svolgeranno in Brasile. Leggi i commenti I commenti dei lettori 
TORINO - La Juve umilia la Roma di Zeman e conferma che il mezzo passo falso di Firenze è stato solo una parentesi. Una vittoria schiacciante (4-1), sulla falsariga dei due successi già avvenuti lo scorso anno (3-0 in coppa Italia e 4-0 in campionato) quando sulla panchina ospite c'era il tanto vituperato Luis Enrique. Troppo ingenua e molle la Roma per tenere il ritmo dei campioni d'Italia che si sono anche potuti permettere il lusso di risparmiare energie in vista dell'importante appuntamento di Champions contro lo Shakhtar. JUVE, DOMINIO ASSOLUTO - I bianconeri hanno vinto la sfida con disarmante facilità, arrivando prima su tutti i palloni, coprendo meglio e con più equilibrio ogni zona del campo e sorprendendo con irrisoria facilità la difesa avversaria con continue transizioni degli attaccanti, bravi a tenersi alternativamente larghi per sfruttare le tardive chiusure degli esterni giallorossi, Taddei e Balzaretti prima, Marquinhos e Taddei poi. LA ROMA E' UN GROSSO EQUIVOCO - La Roma ha sbandato in lungo in largo ed è bene che inizi a interrogarsi. La squadra di zemaniano ha ben poco ed il rischio è che diventi un gigantesco equivoco. Di sovrapposizioni si vede appena un accenno, i difensori attuano il fuorigioco con difficoltà, i centrocampisti si inseriscono poco e coprono tardivamente e gli attaccanti tornano col contagocce. Se poi ci si mette anche il boemo, mettendo gente (vedi De Rossi interno o Marquinhos laterale destro) fuori ruolo, i problemi non possono che acuirsi. UN MATCH DURATO 8' - La gara è durata in pratica 8', il tempo del passaggio del tornado bianconero: tutto è nato da un'ingenuità di Taddei che ha sgambettato al limite Marchisio vanamente proiettato su un lancio troppo alto e lungo. Sul pallone è andato Pirlo che ha fatto diventare la punizione una sorta di rigore dal limite, saettando un gran destro rasoterra a fil di palo alla sinistra di Stekelenburg. ALTRI DUE GOL E DUE TRAVERSE - La Roma ha vacillato e, dopo appena 5', ha preso il secondo schiaffo, stavolta non riuscendo a coprire le incursioni di Marchisio, Matri e Vucinic. Risultato: Matri si è ritrovato il pallone al limite con Stekelenburg fuori dai pali e a Castan non è rimasto che effettuare una parata che è costata il giallo più il rigore, freddamente trasformato da Vidal. Palla al centro e, dopo altri 3', è arrivato il 3-0, siglato da Matri (a segno dopo 7 mesi) scattato sul filo del fuorigioco grazie a una dimenticanza di Burdisso. Lo show è proseguito e solo l'imprecisione di Marchisio e Vucinic, che hanno colpito due traverse, e di Vidal, che ha calciato alto a tu per tu col portiere, hanno evitato alla Roma di andare all'intervallo con un passivo più pesante. OSVALDO UNICO BAGLIORE GIALLOROSSO - Dopo aver chiamato di nuovo in causa con disarmante facilità in avvio di ripresa Stekelenburg con Vucinic e Matri, la Juve, logicamente, ha tirato i remi in barca, gestendo le energie in vista di martedì. Ha lasciato, così, il pallino in mano agli avversari che solo grazie all'innesto di Destro al posto di Totti, hanno trovato lo spunto per ridurre almeno le distanze. L'ex senese ha triangolato al limite ed è stato spinto in area da Bonucci. Rigore che Osvaldo ha trasformato. GIOVINCO CALA IL POKER - Gara riaperta? Macché. La Juve ha rialzato il ritmo e, dopo aver sfiorato di nuovo il bersaglio con Marchisio, Vucinic, De Ceglie, che ha colpito il palo su azione d'angolo, e Pogba, ha meritatamente trovato il 4-1 all'88' col subentrato Giovinco, che ha concluso nel migliore dei modi una splendida cavalcata in ripartenza di Barzagli. E così non ha fatto torto a nessuno: dopo Luis Enrique ha calato un poker anche a Zeman. JUVENTUS-ROMA 4-1 (3-0) Juventus (3-5-2): Buffon 6, Barzagli 7.5, Bonucci 6, Chiellini 7, Caceres 6.5, Vidal 7, Pirlo 7, Marchisio 7.5 (31' st Asamoah sv), De Ceglie 7 (39' st Pogba sv), Vucinic 7, Matri 7 (30' st Giovinco 7). (30 Storari, 2 Lucio, 26 Lichtsteiner, 39 Marrone, 24 Giaccherini, 33 Isla, 20 Padoin, 17 Bendtner, 27 Quagliarella). All. Carrera. Roma (4-3-3): Stekelenburg 6.5, Taddei 5, Castan 5, Burdisso 5, Balzaretti 5 (33' Marquinhos 6), Florenzi 5.5, Tachtsidis 5 (17' st Perrotta 6), De Rossi 5, Totti 5.5 (18' st Destro 6), Osvaldo 5.5, Lamela 5. (13 Goicoechea, 23 Piris, 55 Svedkauskas, 7 Marquinho, 46 Romagnoli, 17 Lopez). All. Zeman. Arbitro : Rizzoli 6.5. Reti : nel pt 11' Pirlo, 15' Vidal (rigore), 18' Matri; nel st 23' st Osvaldo (rigore), 45' Giovinco. Angoli : 5-3. Recupero : 2' e 3'. Ammoniti : Taddei, Burdisso, Balzaretti, Vidal, Vucinic per gioco falloso, Castan per fallo di mano in area, Matri per simulazione. Spettatori : 39.221, incasso 1.552.099 euro Leggi i commenti I commenti dei lettori 
