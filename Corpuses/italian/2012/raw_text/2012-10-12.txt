Musica GALLERIA 19 Dopo mezzanotte, dj set con Benjamin Diamond alla Galleria 19, via San Sebastiano. Ingresso 10 euro. Info 393 0773 012. TRIANON Dalle 21 al Trianon, piazza Vincenzo Calenda 9, Enzo Gragnaniello propone il concerto "Neapolis mantra". In scaletta classici come "Passione" e "Scetate" e brani originali come "'O mare e tu", "Senza voce" e "Cu'mmè". Ospite della serata la cantante di origine tunisina M'Barka Ben Taleb. Con Piero Gallo alla mandolina, Emidio Petringa alla batteria e percussioni ed Erasmo Petringa all'oud e violoncello. Ingresso 15 euro, ridotto 10. Info 081 225 8285. IL POZZO E IL PENDOLO Dalle 21 a Il Pozzo e il Pendolo, piazza San Domenico maggiore 3, i Posteggiatori Tristi nello spettacolo "All'idea di quel metallo", con canzoni d'amore e di sdegno, ospiti inattesi e tanto altro aspetta i nostri nel difficile compito di portare a casa la giornata. Info 081 542 2088. BACOLI Dalle 23 al Cycas caffè di Bacoli, via Miliscola 13, tributo a Michael Jackson con i "Luna Secret" che ripercorrono i più grandi successi del "re del pop", riproducendo suoni, movenze e gesti, non facendo a meno di un vero corpo di ballo. Info 081 523 1660. SORRENTO Dalle 20.45 al chiostro di San Francesco, Sorrento, per "Jazz'è al Chiostro", il concerto Roman Dixieland Few Stars di Michele Pavese, con la partecipazione di Gianni Sanjust. AVELLINO GESUALDO Dalle 16.30 alle 19 e domenica per tutta la giornata, al teatro Carlo Gesualdo di Avellino, piazza Castello, partiranno le audizioni per il laboratorio di educazione al canto corale. Protagonisti indiscussi della due giorni saranno tutti quei bambini e quei ragazzi, di età compresa tra i 7 e i 18 anni, che hanno fatto domanda per entrare a far parte del "Coro di Voci Bianche" e del "Coro Giovanile" del teatro. Info 0825 756 403. RAVELLO Dalle 21.15 all'Auditorio Niemeyer di Ravello, inedita formazione composta dal cantautore Max Gazzè, Roberto Gatto alla batteria e Rita Marcotulli al pianoforte per il progetto "Over Tour", tra pop music e sonorità jazz. Ingresso 20 euro. Info 089 858 422. Classica ISCHIA Dalle 17 ai Giardini La Mortella di Forio d'Ischia, per il calendario autunnale dei concerti di musica da camera della Fondazione William Walton, di scena la pianista Renata Benvegnù. In repertorio brani di Ravel, Chopin, Liszt, Scriabin e Saint-Saens. Ingresso 20 euro, ridotto 15. Teatro ELICANTROPO Dalle 21 al teatro Elicantropo, vico Gerolomini 3, lo spettacolo La Madre di Bertolt Brecht, progetto, adattamento e regia di Carlo Cerciello. Una prima dopo un'assenza di circa quarant'anni dalle scene teatrali. Info 081 296 640. IL TORCHIO Dalle a 21 Il Torchio - Spazio per le Arti, parco degli Aromi, via Colonnello Aliperta, Somma Vesuviana, nell'ambito della rassegna teatrale "Sotto Torchio", lo spettacolo "La solitudine si deve fuggire", di Manlio Santanelli, con Federica Aiello. Regia Fabio Cocifoglia. Ingresso 7 euro. SALERNO Dalle 21 presso lo Studio Apollonia di Salerno, via San Benedetto, al via la rassegna teatrale "Out of Bounds", drammaturgie fuori confine con Antonella Valitutti e Alessandro Budroni nei ruoli di Mira e Rupeo, protagonisti del testo di Aldo Nicolaj "Il Pendolo". Info 328 937 7123. Cinema ASTRA Dalle 19, al cinema Astra, via Mezzocannone 109, il film "Terramatta", di Costanza Quatriglio, che sarà presente in sala. Dalle 21 "Le cose belle", di Agostino Ferrente e Giovanni Piperno, presenti in sala. MEDIATECA SANTA SOFIA Dalle 10 alle 19 alla Mediateca Santa Sofia, via Carbonara, per la Giornata nazionale delle Biblioteche, allestimento di una mostra di libri di cinema, di fotografia e di teatro, di spettacolo e sui mass media. Dalle 11.30 proiezione dell'episodio "Capriccio napoletano" dal film-inchiesta "Chi legge? - Viaggio lungo il Tirreno", girato nel 1960 da Mario Soldati e da Cesare Zavattini. Info 081 795 3183. CAPRI Dalle 19 nella chiesa di Santa Teresa di Capri, proiezione del documentario "Vita sotto scorta" (regia di Duccio Giordano) al quale seguirà un dibattito pubblico al quale parteciperanno i magistrati Alessandro Milita e Catello Maresca. Libri FELTRINELLI EXPRESS Dalle 17 alla Feltrinelli Express, Stazione Centrale, piazza Garibaldi, il "Teatro nel baule" legge e interpreta il libro "Etciù! Sono allergico ai draghi" (Mondadori) di Simone Frasca. Dai 3 anni. Info 081 225 2801. SORRENTO Dalle 20 alla gelateria Primavera di Sorrento, corso Italia 142, don Luigi Merola, ex parroco di Forcella, presenterà il suo ultimo libro "'A voce d' 'e creature" (Mondadori) firmato in collaborazione con Marcello D'Orta, il maestro autore di "Io speriamo che me la cavo". Info 081 807 3252. AVELLINO Dalle 17.30 alla Biblioteca comunale "Nunzia Festa" di Avellino, presso l'Ex-Eca di via Tagliamento, per il ciclo "Libri viventi in biblioteca", Umberto De Marco, presidente di Pnl Campania parlerà della sua esperienza in Programmazione Neuro Linguistica. Agenda INCURABILI Dalle 10.30 appuntamento a Porta San Gennaro, via Foria, con la narratrice Titti di Maro per una visita al complesso degli Incurabili, luogo di ricovero per i poveri napoletani creato da una pia donna, Maria Lorenza Longo. Domani dalle 10.30 visita alla Cappella San Severo. Appuntamento in piazza del Gesù nei pressi dell'edicola con la narratrice Barbara de Blasi. Sempre domani dalle 10.30 visita narrata al Cimitero delle Fontanelle con Rosalba Stingo. Info Mani e Vulcani 081 564 3978. PISCINA MIRABILIS Dalle 16 appuntamento alla Villa Comunale di Bacoli, vicino al ristorante ex Caliendo in via Miseno 17, visita alla Piscina Mirabilis con passeggiata in vigneto. Domani dalle 18 lezione concerto su Beethoven a Palazzo Venezia, via Benedetto Croce 19. Info Sire 081 633 6763. AMALFI Dalle 17.30 nel Salone Morelli del Comune di Amalfi, presentazione della manifestazione sportiva "Amalfi Coast Trail", alla presenza del consigliere delegato Francesco De Riso. SALERNO Dalle 17.30 nelle scuderie di Palazzo Genovese, Salerno, Virginia Franceschi presenta "Gemini", una personale costituita da 25 arazzi dal titolo, presentata da Rino Mele e Maria Giovanna Sessa 


PESCARA - Bella, divertente, tremendamente sprecona. L'Italia Under 21 vince ma tiene i giochi qualificazione aperti: la Svezia è surclassata sul piano del gioco, non su quello del risultato. L'1-0 che matura all'Adriatico di Pescara costringe gli azzurrini a recarsi a Kalmar con il pass per la fase finale di Euro 2013 ancora da strappare, nonostante una notevole prestazione di squadra che però non basta per mettere in archivio la pratica. Inevitabile ripensare a quel che accadde due anni fa, quando il 2-0 rifilato alla Bielorussia dalla selezione allenata all'epoca da Gigi Casiraghi non fu sufficiente in vista del ritorno: martedì prossimo servirà una partita di livello. IMMOBILE È IMPLACABILE - Mangia sceglie il 4-4-2, con Insigne e Saponara sulle corsie e il tandem Immobile-De Luca in avanti: è proprio quest'ultimo a sprecare la prima occasione, esitando al momento della battuta dopo un break griffato Florenzi. È il 17' quando l'Italia sblocca. Punizione dal limite, Insigne la calcia sopra la barriera, impegnando Johnsson: la sfera scende, l'estremo svedese calcola male il rimbalzo e lascia lì il pallone, sul quale si fionda Immobile in tap-in mancino per il vantaggio. La risposta della Svezia arriva subito. L'Adriatico trattiene il respiro al 19': un cross da oltre 40 metri su palla inattiva viene trasformato in un pericolo dall'uscita avventata di Bardi, che smanaccia in extremis rischiando la papera. Sugli sviluppi del corner Pettersson gira di testa a rete, Florenzi allontana sulla linea con il tacco. SPETTACOLO AZZURRO - L'Italia è padrona del campo, al 24' Insigne viene pescato da una sventagliata di Marrone. L'esterno napoletano premia la sovrapposizione di Frascatore, cross teso su cui Jansson sfiora l'autogol, mettendo in angolo: cross dalla bandierina per la testa di Capuano, schiacciata alta. Passano tre giri d'orologio e gli azzurri mettono in piedi l'azione più bella del match. Insigne verticalizza per Immobile, traversone preciso per De Luca che fa da sponda aerea per l'accorrente Marrone: destro al volo dal limite, fuori di un soffio. Altra occasione al 28': un pallone rubato da Florenzi scatena un 4 contro 2 guidato da Insigne, il 10 azzurro sbaglia il momento dell'assist ai 20 metri. Sussulto scandinavo alla mezz'ora: Hamad per Ashik, destro bloccato da Bardi. L'attaccante di origini siriane sfiora il gran gol al 36': conclusione violentissima dal limite, cuoio che lambisce il palo. La frazione si chiude con un bel tiro a giro di Insigne, fuori di un nulla. INSIGNE MANCA IL KO - In avvio di ripresa i ritmi imposti dall'undici di Mangia sono notevolmente più bassi: gli azzurrini amministrano il vantaggio, cercando di affondare senza scoprirsi troppo. Immobile e Insigne cercano la porta da fuori area, è l'esterno del Napoli ad andarci più vicino, prima di sprecare la chance del 2-0. Cross dell'ottimo Frascatore, Johansson buca e l'ex pescarese si trova solo in area: sinistro dal vertice dell'area piccola, il diagonale è troppo schiacciato e si spegne sul fondo. Mancano oltre 20 minuti ma è l'ultimo brivido di una partita che nel finale si trascina fra mille imprecisioni: resta il rammarico per l'Italia, costretta a giocarsi tutto nel match di ritorno pur avendo potuto chiudere con un risultato ben più ampio la sfida odierna. MANGIA: "BUONA PROVA" - "Meritavamo di più, abbiamo creato parecchie situazioni per dilagare ma non ci siamo riusciti". Devis Mangia esalta la partita della sua Italia ma non nasconde il rammarico per uno scarto che doveva essere superiore all'1-0. "La prestazione è positiva, dispiace per gli errori al momento dell'ultimo passaggio e della conclusione: andiamo lì a giocarci con fiducia la gara di ritorno. Ci è sempre mancato qualcosa nelle fasi decisive, mi interessava comunque la prova di squadra ed è arrivata. La Svezia è ordinata, compatta e sa metterti in difficoltà con la palla lunga: riconquistare il possesso e ripartire non è mai semplice". LA DEDICA DI IMMOBILE - Il gol al ritorno a Pescara ha un sapore speciale per Ciro Immobile, che ha esultato sotto la tribuna centrale mimando il gesto della culla: subito svelato l'arcano. "Diventerò papà ed è una bella emozione, ci tenevo a dedicare il gol alla mia ragazza che mi sta riservando la gioia più grande della mia vita". Il centravanti del Genoa la pensa come Devis Mangia sull'andamento del match. "C'è mancata cattiveria sotto porta, il mister ce lo aveva già detto durante l'intervallo: andiamo a Kalmar consapevoli di giocarcela, non abbiamo paura della Svezia, se la squadra scenderà in campo come sa potrà vincere". Italia-Svezia 1-0 (1-0) Italia (4-4-2): Bardi; De Sciglio, Capuano, Caldirola, Frascatore; Saponara (14' st Rossi), Marrone, Florenzi (37' st Viviani), Insigne; Immobile (31' st Gabbiadini), De Luca. (Colombi, Sampirisi, Romagnoli, Longo). All.: Mangia Svezia (4-4-2): Johnsson; M. Johansson, Jansson, Pettersson, Demir; Hamad, Hiljemark, J. Johansson, Claesson; Ishak, Armenteros (25' st Jonsson). (Sandberg, Baffo, Ohman, Allansson, Rohden, Thern). All.: Ericson Arbitro : Soares (POR) Rete : 17' pt Immobile Ammoniti : Demir per gioco falloso, Gabbiadini per simulazione, Bardi per perdita di tempo Recupero : 0 e 2' Leggi i commenti I commenti dei lettori 
ROMA - Le big d'Europa non tradiscono nella 37° giornata delle qualificazioni mondiali mettendo in cascina 3 punti preziosi. Brilla soprattutto la Germania che travolge (1-6) a Dublino l'Eire di Trapattoni. C'è anche lo zampino del "laziale" Klose nella goleada, aperta da una doppietta di Reus e poi completata da un rigore di Ozil e da un'altra doppietta, di Kroos. Trascinata da Pedro, autore di una tripletta, la Spagna invece maramaldeggia (0-4) in Bielorussia dopo aver aperto le marcature con Alba. Tutto facile per Inghilterra e Olanda contro San Marino (5-0) e Andorra. I Leoni, però, devono attendere fino al 35' per sbloccare, su rigore, il risultato. Ci pensa capitan Rooney, autore di una doppietta, al pari di Welbeck. Chiude i conti Chamberlain. Gli Orange, invece, si fermano sul 3-0 grazie alle reti di van der Vaart, Huntelaar e Schaken. CAPELLO BATTE RONALDO - Detto delle big, il risultato più pesante lo confeziona la Russia che piega di misura il Portogallo di Ronaldo grazie a un gol in avvio di Kherzakov. Tre punti pesanti che consentono a Capello di staccare i rivali nella corsa al 1° posto nel gruppo F che ha registrato anche il netto successo (0-5) di Israele in Lussemburgo. DELUDE LA SERBIA DI MIHAJLOVIC - Deludono la Serbia di Mihajlovic, che incassa un severo 0-3 a Belgrado dal Belgio (gol di Benteke, De Bryne e Mirallas) che ne ridimensiona le ambizioni, e la Turchia che viene bocciata dalla Romania, corsara a Istanbul grazie a una rete di Grozav sul finire del primo tempo. Brutto passo falso, infine, anche dell'Ucraina, bloccata sullo 0-0 in Moldova. Un passo falso che fa sorridere, nel gruppo H, Inghilterra e Polonia. HAMSIK RILANCIA LA SLOVACCHIA - Lo scontro diretto al vertice del gruppo G tra Grecia e Bosnia finisce con un nulla di fatto (0-0) che fa gioco alla Slovacchia di Hamsik, che proprio grazie a un gol del "napoletano" su rigore in avvio piega per 2-1 la Lettonia e aggancia la vetta. Alle loro spalle non molla, comunque, la Lituania, passata per 0-2 in Liechtenstein. A CROAZIA E GALLES I DUE DERBY - La situazione degli altri gruppi. Nel girone A al Belgio replica la Croazia che passa in rimonta in Macedonia grazie ai gol di Corluka e Rakitic. La stessa impresa riesce al Galles il cui 2-1 targato Bale (doppietta nel finale) ai danni della Scozia ha però tanto il sapore di contemporanea eliminazione. BENDTNER RILANCIA LA DANIMARCA - Nel girone dell'Italia la Danimarca strappa un buon punto in Bulgaria replicando con lo "juventino" Bendtner al gol iniziale di Rangelov ma l'1-1 sa tanto di mezza occasione sciupata visto che gli uomini di Olsen hanno giocato per oltre un'ora in 11 contro 11. Fa il suo, invece, la Rep. Ceca che piega 3-1 Malta con le reti di Gebre Selassie, Pekhart e Rezek. IBRAHIMOVIC SALVA LA SVEZIA - Nel gruppo C, quello della Germania, soffre terribilmente la Svezia che solo grazie a un gol ad un quarto d'ora dal termine di Ibrahimovic riesce a passare (1-2) nella Far Oer, andate incredibilmente in vantaggio al 57' con Baldvinsson e raggiunte, 8' dopo, da Kacaniklic. L'Austra, invece, non va oltre lo 0-0 in Kazakistan e dà forse addio ai sogni di 2° posto. BENE L'UNGHERIA, LA SLOVENIA SI RILANCIA - Nel gruppo D non molla, dietro a Olanda e Romania, l'Ungheria che espugna (0-1) l'Estonia grazie ad Hajnal. Nell'E, una rete nel finale di Hangeland impedisce alla Svizzera di andare in fuga. La Norvegia la ferma sull'1-1 e rimette in corsa anche la Slovenia, vittoriosa per 2-1 (doppietta di Matavz) su Cipro e l'Islanda che passa in Albania (1-2) grazie a un decisivo gol di Sigurdsson a 9' dalla fine. Infine, nel gruppo I, dominato dalla Spagna, inutile 1-1 tra Finlandia e Georgia. Un risultato che fa ridere la Francia malgrado in amichevole sia andata incredibilmente ko (88' Konno) con il Giappone di Zaccheroni. Leggi i commenti I commenti dei lettori 
ROMA - Bene Milano all'esordio nella fase a gironi di Eurolega, cede in casa invece la rinnovata Siena di Banchi. La squadra di Sergio Scariolo ha battuto al Forum di Assago i turchi dell'Efes Pilsen per 80-75. Grande prova del centro greco Bourousis con 23 punti e 7 rimbalzi. Bene anche Langford con 16 e Hairston con 10. Per i turchi 19 punti di Farmar. Milano ha condotto fin dalle prime battute, mentre l'Efes solo nell'ultimo quarti ha provato a reagire fino ad arrivare a spaventare i 4 mila del Forum, con un parziali negli ultimi 10 minuti di 25-16. Debutto amaro per i campioni d'Italia della Montepaschi. Siena è stata battuta in casa per 82-92 dai tedeschi dell'Alba Berlino. Non sono bastati a Siena i 17 punti di David Moss e i 13 di Kangur. Berlino trascinata alla vittoria dai 15 punti di Wood e dai 14 dell'ex Roma Djedovic. Leggi i commenti I commenti dei lettori 
Il riscatto delle donne del Marocco passa anche da Parma. Dove, in occasione di Kuminda, la festa del diritto al cibo  ( PROGRAMMA ), tre coltivatrici marocchine - più un marito - potranno non solo far conoscere ai parmigiani i loro prodotti, dall'henné all'olio di argan, ma anche dimostrare alle abitanti dei propri villaggi che un'emancipazione è davvero possibile. Dal Maghreb al mondo e ritorno. E' questo il viaggio di Jamila Amzil, Beouchra Rizki, Mina Chalghami e il suo compagno Lahcen Houch, arrivate in città pochi giorni fa cariche di esperienze, saperi e voglia di confrontarsi. Hanno età, origini e storie diverse, ma sono unite dallo stesso obiettivo: convincere le proprie comunità a non arrendersi. Per combattere l'esodo dai villaggi, la siccità e la miseria hanno coinvolto madri, figlie, sorelle, amiche e in pochi anni sono riuscite a passare dall'agricoltura di sussistenza alla piccola imprenditoria. Soprattutto grazie all'aiuto di tre realtà emiliane che attraverso il progetto Res, Rete di economia solidale, sostengono lo sviluppo agricolo, il commercio e il turismo: l'associazione di cooperazione Mani di Parma, l'associazione di immigrati marocchini Sopra i ponti e la onlus Cefa di Bologna. In questi giorni saranno ospiti delle donne marocchine dell'associazione parmigiana di immigrate Donne di qua e di là e sabato 13 ottobre, per raccogliere fondi per i loro progetti, cucineranno piatti tipici del loro paese al circolo Zerbini di via Bixio ( LA SERATA ). "Quando Mina fu invitata per la prima volta a Parma, tre anni fa - racconta il marito Lahcen che ha fondato con lei la cooperativa agricola femminile Spinosa a Tiznit, nel sud del Marocco - fu molto criticata dalle altre donne del villaggio. Come poteva partire, si chiedevano, lasciando i figli e la famiglia? Ma io l'ho appoggiata perché è importante far conoscere la sua esperienza all'estero e dimostrare che il suo progetto funziona. Grazie a lei ora da noi la mentalità sta cambiando". Oggi i loro prodotti biologici ricavati dall'argan - un albero tipico marocchino da cui si ottiene sia olio da tavola che prodotti di cosmesi - hanno il patrocino di Slow Food, spiega con orgoglio la 35enne Mina. Jamila, che di anni ne ha 48, mostra invece le olive della sua terra, la regione Tadla, nel centro-nord del paese. "E' la prima volta che mi allontano dal Marocco - confessa - e per me è un'esperienza molto importante. Nelle nostre zone rurali le donne lavorano tantissimo dentro e fuori casa. Lo fanno per la famiglia, per i loro uomini, ma devono iniziare a lavorare anche per la realizzazione personale. Devono crescere come donne". E quelle che frequentano i suoi corsi nella scuola di alfabetizzazione dove insegna, appoggiano il suo progetto con entusiasmo. Il cosiddetto empowerment femminile, cioè una maggiore acquisizione di potere da parte delle donne dei villaggi, è uno degli obiettivi più importanti della Rete di economia solidale, spiegano Matilde Marchesini di Mani e Antonella Selva di Sopra i ponti. Un traguardo raggiungibile grazie allo sviluppo produttivo, di cui proprio le madri e le figlie sono protagoniste. "Grazie al progetto Res - conferma Beouchra, che con i suoi 30 anni è la più giovane del gruppo - abbiamo potuto organizzare incontri informativi nei villaggi e coinvolgere molte donne". Insieme ora, riunite nell'associazione Salam che promuove i saperi femminili locali come la produzione dell'henné, i ricami e la tessitura dei tappeti, stanno cercando di risolvere il dramma della siccità che sta colpendo la sua oasi nel deserto Foum Zguid, in grave declino. "Abbiamo bisogno di uscire anche dalla nostra realtà per cercare soluzioni". Ma anche Parma ha bisogno di loro per crescere e imparare a uscire, anche solo per un giorno, dai propri confini. "La prima volta che sono arrivata qui - ricorda Mina - ho tenuto degli incontri nelle scuole. All'inizio gli studenti erano molto intimoriti. Poi hanno iniziato a farmi domande". C'è chi le ha chiesto se andava a letto con il velo, chi pensava che non potesse neanche pettinarsi. "E' bastato raccontargli qualcosa di più per farli avvicinare, erano molto curiosi e a poco a poco si sono aperti. Qui c'è ancora chi pensa che nella realtà araba rurale le donne non lavorino e rimangano chiuse in casa, ma noi siamo delle imprenditrici. E qua a Kuminda anche ambasciatrici della nostra cultura". 
