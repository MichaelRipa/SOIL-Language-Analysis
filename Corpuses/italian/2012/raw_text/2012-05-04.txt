SIVIGLIA  - Matteo Manassero vede sempre più vicina la qualificazione allo US Open. Con un ottimo secondo giro (70 colpi, due sotto il par) il 19enne golfista azzurro si è infatti portato in seconda posizione all'Open di Spagna, torneo dell'European Tour (montepremi 2 milioni di euro) che si sta svolgendo al Real Club de Golf de Sevilla (par 72), dove il veronese deve piazzarsi tra i primi cinque per entrare nella top 60 della classifica mondiale e disputare così il prossimo torneo Major in programma. SOLO IL FRANCESE BOURDY DAVANTI A MANASSERO - Manassero è secondo a quota 140 (-4 sul par) alla pari dello spagnolo Jorge Campillo e del duo inglese formato da Robert Rock e Simon Dyson. Al comando solitario con 139 c'è il francese Gregory Bourdy, capace di consegnare una carta con 6 colpi sotto il par portandosi a un totale di -5, al termine di una giornata caratterizzata dal forte vento. FRANCESCO MOLINARI 6°, EDOARDO 'SALVO' AL TAGLIO - In testa ieri, dopo le 18 buche odierne Francesco Molinari è sceso invece al sesto posto con 141 (70, 71) al pari dei britannici Danny Willett e Grame Storm e del danese Soren Kjeldsen. Supera il taglio in extremis il fratello Edoardo Molinari, 59° con 148 (74 74, +4) mentre sono usciti gli altri quattro italiani in gara: Lorenzo Gagli, 89° con 151 (73 78, +7), Andrea Pavan, 138° con 156 (78 78, +12), il sedicenne Domenico Geminiani, 146° con 158 (81 77, +14), e Federico Colombo, 149° con 159 (78 81, +15). Francesco Molinari ha la compagnia del danese Soren Kjeldsen e degli inglesi Danny Willett e Graeme Storm. Al decimo posto con 142 (-2) il thailandese Thongchai Jaidee, lo scozzese Gary Orr, il sudafricano James Kingston e l'inglese Matthew Baldwin, al 14° con 143 (-1) gli spagnoli Pablo Larrazabal e Rafael Cabrera Bello. Più indietro, al 19° con 144 (par), il belga Nicola Colsaerts e lo statunitense Shaun Micheel, leader dopo un giro e sceso con un 77 (+5). MANASSERO: "GIORNATA DIFFICILE MA PUNTEGGIO OK" - "Ultimamente sono sempre alla ricerca di entrare in un torneo Major  -  spiega Manassero -. Ho perso il Masters e ora sono a quattro posti dalla classifica necessaria per entrare nell'US Open. La cosa buona è che sono ancora in lizza e questo è tutto quello che posso fare. Questa è anche la mia ultima possibilità per il World Match Play Championship, per il quale sono la prima riserva. Non è stata un giornata facile, ho giocato al di sotto delle mie possibilità, ma il punteggio è stato buono. Scendendo in campo al mattino siamo stati un po' favoriti, poiché il vento non era forte. Pur non essendomi espresso come avrei voluto, non sono mai stato veramente in difficoltà e il fatto di aver ritrovato un buon ritmo nel finale mi da molta fiducia per i prossimi due giri. In ogni caso sono felice di essere a ridosso del leader e ora tutto è possibile". Leggi i commenti I commenti dei lettori 
TORINO - Prosegue la marcia di avvicinamento al crocevia-scudetto di domenica sera sul "neutro" di Trieste (ore 20.45), quando la Juve sarà chiamata a riscattare contro il Cagliari il pari patito mercoledì con il Lecce.  Vidal suona la carica ("non possiamo più sbagliare"), Borriello si candida per rimpiazzare Quagliarella, mentre De Ceglie sventola bandiera bianca (lesione di primo grado alla coscia). Fuori dal centro sportivo di Vinovo continuano intanto le dimostrazioni di affetto ed entusiasmo del popolo bianconero. Il più osannato è Buffon, al quale è stato dedicato uno striscione: "Tutte le emozioni che ci hai regalato non si cancellano per un errore. Gigi uno di noi". VIDAL: "I PIÚ FORTI SIAMO NOI" - Il 4 maggio di 54 anni fa, ricorda il sito bianconero, la Juve di Boniperti, Charles e Sivori vinceva lo scudetto della prima stella. Il 5 maggio di 10 anni fa, rimontando l'Inter all'ultima giornata, il club bianconero conquistava il suo 26° tricolore, uno dei più goduti e inattesi della sua storia. Domenica la Signora potrebbe vincere il suo 28° titolo nazionale (anche se per la stragrande maggioranza dei tifosi bianconeri sarebbe il 30°). Ci crede Arturo Vidal, uno dei grandi artefici della rivoluzione bianconera: "Non possiamo più sbagliare, aspettiamo domenica con ansia per dimostrare che siamo noi i più forti". Ma ci credono anche i bookmakers che quotano a 2,30 lo scudetto juventino con una giornata di anticipo. Per realizzare il suo sogno, la squadra di Conte dovrà battere il Cagliari e intanto sperare che il Milan non abbia la meglio nel derby contro l'Inter. L'ORA DI BORRIELLO - La vittoria contro i sardi di Ficcadenti è bancata a 1,28, mentre il pareggio è dato a 5,40 e il miracolo rossoblù a 13,00. Chi segnerà il primo gol? I maggiori indiziati sono Vucinic e Borriello, quotati a 6,00. Secondo quanto filtra dalle porte chiuse di Vinovo l'attaccante prelevato dalla Roma a gennaio sembra il favorito per sostituire Quagliarella (leggero fastidio agli adduttori) al fianco del montenegrino, mentre per Matri e Del Piero sarebbe previsto al massimo uno spezzone nella ripresa. Resta da capire con quale modulo Conte disporrà i suoi. Il possibile rientro in gruppo di Pepe permetterebbe infatti al tecnico di disegnare nuovamente il 4-3-3, un assetto più spregiudicato e probabilmente più adatto per violare il fortino del Cagliari. In caso di conferma del 3-5-2, invece, in mancanza di De Ceglie la corsia sinistra potrebbe essere affidata a Giaccherini, in vantaggio su Estigarribia. DE CEGLIE, STAGIONE FINITA - L'unico indisponibile è Paolo De Ceglie, la cui stagione è già finita. Uscito dopo pochi minuti della partita contro il Lecce per un fastidio muscolare, l'esterno aostano questa mattina si è sottoposto presso l'Istituto di Medicina dello Sport di Torino a un'ecografia che ha evidenziato una lesione di primo grado al muscolo semitendinoso della coscia sinistra. Il club bianconero non ha specificato i tempi di recupero, che dovrebbero però essere di circa un mese. De Ceglie, quindi, con tutta probabilità non potrà prendere parte nemmeno alla finale di Coppa Italia contro il Napoli, in programma il 20 maggio allo Stadio Olimpico di Roma Leggi i commenti I commenti dei lettori 
ROMA - Cambiano i campionati di serie A1 e A2. Una riforma chiesta dalla Lega (progetto di sostenibilità) e attuata dal Consiglio Federale concluso stasera. Comincia una nuova era per la pallavolo di vertice con il blocco delle retrocessioni a partire dalla prossima stagione dalla serie A1 alla A2 e conseguente diminuzione di quattro a due dalla serie A2 alla serie B1. L'idea nasce dalla necessità è di realizzare un progetto sostenibile dal punto di vista economico e se necessario anche in grado di valorizzazione dei giovani. Importante anche garantire una certa qualità tecnica nella composizione dei roster: per partecipare alla serie A le società dovranno rispettare precisi criteri. Per la A1 è necessario tesserare almeno sei giocatori che nella stagione sportiva appena conclusa abbiano disputato, entrando in campo, almeno il cinquanta per cento delle partite di serie A1. Per quanto riguarda la parte economica le società che prendono parte alla prossima serie A1 dovranno depositare una fideiussione di trecento mila euro (al posto delle duecento dell'anno scorso), così facendo le istituzioni dello sport sperano di evitare l'abbandono nel corso del periodo di risanamento societario. E ancora la serie A1 vedrà in campo quattordici o addirittura dodici squadre (non meno) e sempre tre atleti italiani in campo su sette. Anche nei playoff previste novità. Per valorizzare la regular season le squadre che partono avanti in classifica  potranno godere di un punto di vantaggio nella serie e partiranno da uno a zero. Numero invariato per le partecipanti che rimane a dodici con serie classiche di quarti, semifinale e finale. Invece la serie A2 potrà prevedere un massimo di sedici squadre. Novità pure nel panorama femminile che già quest'anno ha avuto un avvio di stagione turbolenta. L'organico della serie A1 è di dodici squadre e la serie A2 a sedici con diminuzione delle retrocessioni dalla serie A2 alla B da cinque a quattro. Per quanto riguarda il capitolo straniere sei italiane a referto e tre su sette sempre in campo. Leggi i commenti I commenti dei lettori 
ROMA - Emergency , Medici senza Frontiere e Airc (Associazione Italiana per la Ricerca sul cancro): sono ancora loro le associazioni che ispirano più fiducia tra gli italiani e che riscuotono il più ampio gradimento nelle dichiarazioni dei redditi e, in particolare, nel foglio dove si può indicare a chi devolvere il 5 per mille. Ci sono poi oltre 400 onlus che hanno avuto una sola preferenza e portano a casa solo qualche spicciolo. Resistono le associazioni dedite al golf o agli scacchi, come anche le associazioni varie tra Bulli & Pupe, Gattorandagio o associazioni di vario tipo "padane". La classifica nel dettaglio. E' quanto risulta dagli elenchi degli ammessi al beneficio del 5 per mille nel 2010 pubblicati oggi dall'Agenzia delle Entrate. Emergency, Medici Senza Frontiere e Associazione Italiana per la Ricerca sul cancro si confermano dunque le organizzazioni di volontariato più gettonate per il 5 per mille. Per Emergency hanno indicato il codice fiscale in dichiarazione 363.070 contribuenti e l'ammontare delle risorse è di 10,6 milioni di euro. Seguono Medici Senza Frontiere (249.462 per 8,4 milioni) e Airc (258.461 per 6,2 milioni di euro). Le risorse in mille rivoli, la CRI esclusa. La solidarietà spesso però si disperde in troppi rivoli. Sono infatti oltre 400 le onlus che hanno 'partecipatò al 5 per mille nel 2010, sono state ammesse ma portano a casa ben poco, visto che risulta un solo contribuente che le ha scelte. Ci sono 147 associazioni che, con il 5 per mille, avranno addirittura un contributo totale inferiore a 10 euro. C'è poi la lunga partita degli esclusi. Spicca la Croce Rossa che piacerebbe ai contribuenti: in 29.143 l'hanno segnalata per destinare il 5 per mille a suo favore ma l'Associazione Italiana della Croce Rossa è proprio la prima tra i soggetti che sono stati esclusi. Come entrare fra i possibili beneficiari . Sul sito della stessa Cri si spiega infatti che è un'associazione dotata di personalità giuridica di diritto pubblico ed è quindi esclusa dal beneficio. L'esclusione è certificata anche dagli elenchi pubblicati dall'Agenzia delle Entrate. L'Agenzia ha diffuso anche le istruzioni per gli enti del volontariato che possono regolarizzare la propria posizione per gli anni 2009, 2010 e 2011 entro il 31 maggio 2012 e rientrare così negli elenchi dei beneficiari. La possibilità - spiega l'Agenzia - è riservata ai soggetti che hanno commesso degli errori nella presentazione della dichiarazione sostitutiva. 
LAMPEDUSA - Bloccati in un limbo a Lampedusa, alcuni da oltre un mese, senza potere chiedere asilo, né avere adeguata assistenza medica, dopo avere subito torture in Libia e attraversato il mare vedendo morire i compagni di viaggio. A pagare le conseguenze della dichiarazione dell'isola come "porto non sicuro"  sono stati dei naufraghi somali arrivati fra il 3 e il 25 aprile. In tutto poche decine di persone per le quali la macchina dell'accoglienza sembra essersi inceppata, dopo che nel 2011 oltre 50mila migranti sono sbarcati a Lampedusa. Smantellato il sistema sanitario. Ma nel frattempo è stato smantellato tutto il sistema di assistenza sanitaria e legale messo a punto negli ultimi anni con il progetto "Praesidium". Il centro di primo soccorso e accoglienza è chiuso dopo l'incendio del settembre 2011 e i migranti sono ospitati in un residence turistico a Cala Creta. Otto di loro fanno parte di un primo gruppo salvato in mare da un barcone su cui sono morte 10 persone. Altri 20 sono stati trasferiti da Linosa il 25 aprile, dove erano approdati il giorno prima. Il pranzo e la cena sono portati da uomini dell'aeronautica militare. Una donna incinta è stata trasferita con l'elisoccorso all'ospedale di Sciacca. Volontari che pagano le medicine. Secondo l'avvocato Paola La Rosa, residente a Lampedusa, nel gruppo ci sono persone con forti disturbi post - traumatici per l'esperienza vissuta. "Ma il vero problema è che queste persone non hanno potuto chiedere asilo - continua l'avvocato - tutto è lasciato al caso e al buon cuore dei carabinieri di guardia. I farmaci vengono prescritti ma non si sa chi li deve acquistare, serve l'autorizzazione della prefettura che non arriva. Cinque volontari della Caritas si occupano di portare la colazione o il vestiario e hanno pagato le medicine. Nessuno sa dire perché queste persone non sono state trasferite in un centro di accoglienza, né perché altri 20 sono stati portati qui a Cala Creta dall'isola di Linosa". E' l'informazione sui diritti che manca. Dalla minore delle Pelagie, il foto reporter Alessio Genovese racconta ciò che ha appena visto. "A Linosa sono rimaste 18 persone ospitate nel campetto di calcio, negli spogliatoi per la precisione - dice - un ristorante convenzionato porta tre pasti al giorno. La gente dell'isola cerca di comunicare con loro, li invita a pranzo, gli offre il caffè". Ancora una volta il problema è la mancanza di informazioni e di diritti. "Non sanno bene dove sono finiti e non hanno ancora potuto chiedere asilo - continua Genovese - mi ha colpito che tutti hanno storie molto dure alle spalle, un passato di torture e lavori forzati in Libia". Un'ispezione dei deputati del PD. Una situazione che nel complesso costitituisce "una grave violazione delle leggi dello Stato e delle convenzioni internazionali" secondo il deputato Jean Léonard Touadi (Pd), che annuncia un'ispezione di parlamentari a Lampedusa. "Questo governo non si può permettere di ripercorrere le stesse pratiche nefaste dell'ex ministro Roberto Maroni - dice il parlamentare democratico - l'isola è stata incautamente dichiarata porto non sicuro, impedendo la prima accoglienza e la possibilità di richiedere asilo". Touadi giudica "scandaloso" anche quanto è successo al giornalista Rai Fabio Sanfilippo, che era andato sull'isola per realizzare un servizio per il Gr1 e non è stato autorizzato ad accedere al residence di Cala Creta dove sono ospitati i migranti. I rimpalli tra Prefettura e Protezione civile. Per tre giorni Sanfilippo ha ripetutamente chiesto l'autorizzazione alla prefettura di Agrigento, senza avere risposta. "Non capisco come mai - racconta il giornalista - forse erano preoccupati che i migranti potessero raccontarmi le violazioni dei diritti. Quello non è un Cie, è una struttura alberghiera che usano per ospitare le persone che arrivano". L'inviato Rai spiega di essere stato rimpallato dalla prefettura alla protezione civile e viceversa. Per la protezione civile non c'erano problemi, ma il funzionario della prefettura non ha mai risposto alla sua richiesta. "Mentro ero lì - continua - i somali  hanno inscenato una protesta, sono scappati dal residence con i cartelli dicendo che sono privati dei diritti elementari,  con ancora indosso i vestiti con cui sono sbarcati". 
DOGLIANI (CUNEO) - "Un anno fa ero sinceramente interessato a comprare La7, ma Bernabè si divertiva troppo con il suo giocattolo anche se doveva seguire la telefonia. Oggi credo che dovrà venderla a causa della durezza della crisi, ma sarà lui a dovere pregare me". Lo ha affermato Carlo De Benedetti, presidente del gruppo Espresso, in un incontro al festival della televisione e dei nuovi media a Dogliani (Cuneo). De Benedetti non esclude in modo drastico un interessamento per la tv generalista. "Non ho ancora maturato un'idea - spiega - nel contesto di crisi attuale pubblicitaria ma anche televisivo". Giovanni Minoli, che partecipa al confronto, commenta con una battuta: "Su La7 non ha detto di no, ha cominciato la trattativa". Il presidente del gruppo Espresso ha anche parlato di Enrico Mentana che ha definito "un telegiornalista straordinario, il più bravo che c'è". L'ingegnere ha affrontato anche i temi della crisi: "Ci sono motivi validi non per suicidarsi, che è una decisione individuale, ma per fare gesti estremi. La società in questo momento mette la gente in condizioni di disperazione. C'è poco da farsi delle illusioni - ha aggiunto - la crisi sarà molto lunga, durerà qualche anno e il peggio deve ancora arrivare dal punto di vista del lavoro. Il Paese dovrà abituarsi a vivere con meno fatuità, bisognerà abituarsi a standard diversi rispetto a quelli attuali". Per De Benedetti, "bisogna scardinare l'austerità bieca e cieca della Merkel. Le elezioni francesi e greche di questa domenica obbligheranno a una revisione di questa austerità fine a se stessa". Il presidente del gruppo Espresso ha lodato il premier Mario Monti: "Si è mosso in maniera straordinariamente positiva. Per creare una triangolazione con Francia e Germania l'Italia avrà ora un ruolo diverso". 
MONZA - Conta poco il risultato, netto successo per 3-0 (25-15, 25-17, 25-22) e l'avversario, una volenterosa Australia. Quello che conta è aver visto una squadra pronta a giocarsi tutte le chance nel prossimo torneo di qualificazione che comincia martedì a Sofia. Alla fine nell'amichevole disputata al PalaIper di Monza, la squadra allenata dal ct Mauro Berruto gioca un match concreto con qualche sbavatura di troppo al servizio (tre ace e sedici errori), vera arma in più del sestetto ammirato un anno fa. Nel complesso un gruppo che appare tonico e pronto alle grandi sfide europee. Altra nota lieta arriva dal reparto infortunati con la cosiddetta infermeria che si svuota. A tenere in ansia lo staff azzurro Lasko, Bari e Kovar: per tutti i problemi sembrano superati. Comunque per non commettere errori il tecnico della nazionale italiana prende tempo fino a sabato mattina, con la partenza del team prevista da Roma (aeroporto di Fiumicino) domenica mattina, per diramare i dodici che prenderanno parte all'avventura bulgara. Alla vigilia l'infortunio di Lasko lasciava prevedere un ritorno di Fei nel ruolo di opposto e invece il selezionatore torinese manda in campo il cosiddetto sestetto base con il giocatore di origine polacca regolarmente al suo posto. Oltre alla regia affidata a Travica, i due centrali di partenza sono Mastrangelo e Fei, un concentrato di classe ed esperienza, Parodi e Zaytsev (top scorer con 15 punti) di banda e Bari libero. Ma l'esperimento più interessante è senza dubbio quello di far giocare insieme per un tratto del match tre schiacciatori del calibro di Savani-Zaytsev-Parodi con Fei che viene sfruttato anche in fase difensiva. Insomma Berruto cerca varie soluzione e spera di poter contare su diversi assetti tattici per raggiungere la qualificazione a Londra. E per adesso l'unica strada percorribile è vincere il torneo di Sofia. Nel finale si rivede in campo con la maglia azzurra, dopo oltre cinque anni di assenza, Samuele Papi fortemente voluto dall'allenatore per le sue capacità di adattarsi al ruolo di difensore. Per la cronaca Italia e Australia giocano anche un terzo set vinto sempre dagli azzurri 25-21 con Savani che si esalta al servizio con sette ace. Prove tecniche a parte, da martedì si fa sul serio e conta solo vincere. La squadra allenata dal ct Mauro Berruto, inserita nel girone B, andrà a caccia dell'unico posto per Londra sfidando nell'ordine Finlandia, Germania e Slovacchia. Nell'altro raggruppamento ci sono i padroni di casa della Bulgaria, Serbia, Spagna e Slovenia. Le prime due di ogni pool accederanno alle semifinali. I pericoli maggiori si nascondono tra i tedeschi nella prima parte e dall'altra parte del tabellone da Serbia (però senza il bomber Ivan Milijkovic) e la Bulgaria, forse la vera antagonista pericolosa di questo torneo. Leggi i commenti I commenti dei lettori 
TIRO - Il medical care è uno dei pilastri fondamentali della missione Unifil nel Libano del Sud e il lavoro degli uomini e delle donne della cellula CIMIC (Cooperazione Civile Militare) del contigente italiano schierato sul territorio libanese, è fondamentale. Nel paese dei cedri i servizi sanitari sono a pagamento e spesso, soprattutto per le fasce di popolazione più povere che abitano a sud del Fiume Litani, diventa complicato poter accedere alle cure. Sono numerose le iniziative messe in atto: dalle donazioni di prodotti sanitari e di materiale elettromedicale, alle raccolte fondi per le famiglie che non sono in grado di pagare particolari cure mediche. Ognuno di questi interventi è portato avanti nel rispetto dell'impegno di assistenza umanitaria assunto dalle Nazioni Unite. Un atto di fratellanza. Il 27 maggio del 2011, lungo la strada tra Beirut e Sidone, un ordigno ha colpito un convoglio italiano, sei militari sono rimasti feriti. In quell'occasione i primi soccorsi furono garantiti grazie all'immediato intervento del personale della Croce Rossa libanese che si trovava in prossimità del luogo dell'attentato. Un atto di fratellanza e di sostegno che ha unito le due entità, creando un rapporto di collaborazione. Nei mesi successivi il tragico incidente, il generale di brigata Carlo Lamanna, comandante del settore ovest di Unifil, ha deciso di consolidare questo rapporto attraverso la Banca del Sangue di Tiro. "Il sangue è vita - commenta il generale - e non conosce religioni, né credo politico. Donare il sangue vuol dire donare la vita. Non è solo un atto di generosità, ma stringe un legame di fratellanza indissolubile". La Banca del Sangue. La struttura che ospita la Banca del Sangue è stata costruita grazie all'aiuto economico di un donor libanese, e tutte le apparecchiature sono state donate attraverso un progetto di cooperazione civile militare. Il coordinamento dell'attività è stato realizzato tra la la cellula CIMIC, il coordinatore delle attività sanitarie del settore ovest e con l'intervento del Gruppo supporto di aderenza composto da militari del 1° reggimento di manovra di Rivoli. È un'attività unica nel suo genere che ha visto la partecipazione attiva di tutti i contingenti schierati sul terreno. I militari hanno donato il loro sangue con la consapevolezza che attraverso un gesto così piccolo e semplice, potranno aiutare la popolazione di Tiro e di tutte le sue municipalità. La risposta da parte della Croce Rossa del distretto di Tiro è stata immediata "queste attività consolidano e fortificano i rapporti di amicizia tra noi libanesi e gli italiani" ha detto Mouzayane Siklaoui Ajami, direttrice dell'associazione. La storia di Nur. Un hijab colorato le incornicia il viso e gli occhi verdi si scontrano contro il grigiore asettico dell'ambulatorio. Nur ha 21 anni, è una volontaria della Croce Rossa ed è l'unica donna che lavora nel laboratorio analisi della Banca del Sangue. "Ho scelto di diventare una volontaria  -  racconta Nur  -  seguendo le orme di mio fratello. La molla che mi ha spinto ad intraprendere questa strada è legata alla guerra del 2006. Avevo solo 15 anni ma riuscivo a capire l'importanza del lavoro dei volontari, il loro impegno e il loro coraggio. Così ho deciso che anche io volevo far parte di questo progetto". La confortante presenza dei giovani. La partecipazione delle nuove generazioni alla vita politica e sociale del Libano è l'elemento fondamentale che segna la rinascita del paese. Sono loro il motore per la costruzione di un futuro di pace e stabilità. La guerra del 2006 rappresenta uno spartiacque e segna il confine tra un passato martoriato dalla guerra e un futuro carico di aspettative e voglia di rinascita. In questi ultimi sei anni si è creata una giovane classe sociale pronta a risollevarsi per cercare, nel lavoro e nella solidarietà, un'occasione di crescita e di riscatto. I volontari della Croce Rossa ne sono la dimostrazione. 
"Roma non si vende. No alla svendita di Acea". È questo lo slogan dietro al quale marcerà il corteo previsto per il pomeriggio di sabato nel centro storico della capitale. Organizzata dal coordinamento "Acqua pubblica", la mobilitazione intende esprimere il dissenso verso  la vendita del 21% delle quote dell'Acea da parte dell'amministrazione guidata da Gianni Alemanno. Associazioni, movimenti, comitati, forze politiche e sindacali, insieme ai singoli cittadini, saranno insieme per dire "no" a quella che considerano essere una "privatizzazione dell'azienda comunale". "La vendita - affermano gli organizzatori, che prevedono un'affluenza di tremila persone - non solo non è necessaria, ma anche sconveniente dal punto di vista economico ed inopportuna da quello politico. Inoltre comporterebbe un depauperamento di un patrimonio comunale oltre che di un bene collettivo. Infine, è uno schiaffo ai risultati del referendum del 2011". Il percorso. Il corteo partirà da piazza Vittorio alle 15 per arrivare in piazza Santi Apostoli, passando per via Cavour, via dei Fori Imperiali e piazza Venezia. La politica. Diversi i partiti che hanno aderito al corteo e che confermano la loro presenza in piazza. Il consigliere di Sinistra ecologia e libertà Filiberto Zaratti ricorda che con il referendum del giugno scorso "oltre un milione di romani hanno deciso che la gestione dei beni pubblici, come l'acqua, devono restare pubblici". Sulla stessa lunghezza d'onda l'Italia dei Valori, che rivendica di essere stata "tra i maggiori promotori del referendum; la vendita delle quote dell'Acea è un'operazione truffa ai danni dei cittadini", spiega Claudio Bucci, consigliere regionale. Il presidente dei Verdi del Lazio Nando Bonessio inquadra la manifestazione di domani in un'ottica più generale: "Dall'Imu alle dismissioni, fino alla privatizzazione di Acea, è in atto un attacco ai cittadini. Un'altra Roma è possibile, per questo i Verdi saranno in piazza". Ma il Pdl difende il provvedimento: "Chi manifesta domani scambia volutamente le privatizzazioni con le liberalizzazioni, il controllo pubblico rimarrà ugualmente", ha dichiarato il consigliere comunale Maurizio Berruti. I disagi. Per romani e turisti la giornata potrebbe trasformarsi in un "sabato nero", con il rischio di una vera e propria paralisi del traffico. In programma infatti anche il corteo "Million marijuana march", evento organizzato da Sinistra ecologia e libertà proprio nella zona del centro. Sono così previsti stop o rallentamenti per 60 linee di autobus. E si spera che a peggiorare la situazione non si aggiunga la metro B reduce da una due giorni di guasti e inconvenienti tecnici che hanno provocato disagi e lunghe attese per i passeggeri. 
