TORINO - "Non era facile oggi, il Chievo è venuto qui giocando a uomo e chiudendo ogni spazio. Abbiamo avuto risposte positive". Massimo Carrera è soddisfatto al fischio finale: la Juventus ha appena battuto il Chievo senza mai soffrire. "Questa è la nostra mentalità, noi giochiamo 90 minuti cercando di fare la partita, anche a risultato acquisito. Non so se siamo ai livelli della Juventus di Lippi, oggi l'approccio è stato importante, specialmente dopo Londra: sono stati bravi i ragazzi e gli faccio i complimenti, hanno battuto quella che stava diventando la nostra bestia nera". I DUBBI IN ATTACCO  - Con Fiorentina e Roma alle porte, il tecnico non si sbilancia sulle possibili difficoltà, con tanto di riferimento alla discussa presenza di Conte sugli spalti del Franchi: "Le partite sono tutte insidiose, da domani inizieremo a preparare la gara con la Fiorentina, sapendo di dover lavorare ancora, match dopo match. Non so se Conte sarà in tribuna, sarebbe brutto non riuscire a trovargli un posto in cui seguire la sfida". Carrera analizza quindi le prove dei singoli, partendo dal match-winner. "Quagliarella è in un buon momento, valuterò se farlo giocare anche a Firenze. Noi vediamo in settimana quale coppia d'attacco schierare, oggi hanno giocato Fabio e Mirko perché fisicamente sono a posto". POGBA E LUCIO OK  - Promosse le prove di Pogba e Lucio, ancora sottotono Isla. "Paul ha dimostrato di essere un grande giocatore, ha futuro davanti a sé: sa giocare a calcio, è un ragazzo serio e ha grande personalità. È stato marcato a uomo come succede a Pirlo e sappiamo di dover trovare altre soluzioni, nella ripresa quando ha avuto più spazio sono aumentate per lui le occasioni per giocare il pallone. Lucio ha fatto benissimo, ci voleva tempo visto che arrivava da un'altra squadra e oggi mi è piaciuto molto, si è calato bene nella nostra realtà e nei nostri movimenti. Isla ha bisogno di giocare, non appena sarà possibile gli faremo accumulare minutaggio, necessita di tempo per inserirsi nei nostri meccanismi e ritrovare la forma". QUAGLIARELLA: LA PARTITA DELLA VITA  - Parla anche il protagonista principale del successo sul Chievo, Fabio Quagliarella: "Fare tre gol in pochi giorni è bellissimo, per me era la partita della vita: dovevo dimostrare di star bene, quando vengo chiamato in causa cerco di rispondere presente. Ho apprezzato la standing ovation, se la gente si alza per applaudirti significa che hai fatto il tuo dovere. Non so se sarò titolare a Firenze, spero di esserci ma so bene che a volte partirò dalla panchina: voglio dare il mio contributo in ogni modo". MAROTTA: CONTE? UNA VITTIMA  - Nel prepartita, il direttore generale della Juventus si era lanciato in una difesa accorata nei confronti di Antonio Conte. "Si è affidato a professionisti molto esperti nel diritto sportivo, la questione per lui è logorante, da mesi non parla d'altro. Siamo certi della sua innocenza e del fatto che gli avvocati siano in grado di tutelarne i diritti: dobbiamo essere fiduciosi, per noi il mister è una vittima, si è trovato in una situazione di grande imbarazzo, è stato sfortunato". Leggi i commenti I commenti dei lettori 
"Grazie a un impegnativo lavoro dei funzionari e tecnici dell'assessorato regionale ai Trasporti e intervenendo in modo mirato sulle proposte di Trenitalia, siamo riusciti con una deliberazione approvata dalla giunta a scongiurare la chiusura della stazione di Avellino delle Ferrovie dello Stato, mantenendo alcuni importanti collegamenti sulla direttrice Avellino-Benevento-Salerno, così come ci era stato richiesto anche dalle associazioni di utenti e pendolari nel corso dell'ultima seduta della Consulta della mobilità". Così l'assessore ai Trasporti della Regione, Sergio Vetrella. "Per quanto riguarda il tratto Castellammare-Torre Annunziata - aggiunge Vetrella - resta confermato per ora quanto stabilito nella delibera di agosto, con il necessario approfondimento in corso con Trenitalia per acquisire tutti i dati necessari ad una decisione definitiva, e per avere delucidazioni sui motivi che hanno portato in questi giorni alla chiusura della stazione. L'intervento previsto dalla delibera di giunta, che riguarda anche altri tratti, sarà oggetto di un monitoraggio nel tempo per valutare in modo accurato il vero livello di utenza che si verrà a creare". "Si tratta - prosegue l'assessore - di uno sforzo davvero significativo da parte della Regione, data la ben nota e ormai insostenibile situazione dei tagli ai trasferimenti statali per i servizi di trasporto pubblico locale, contro i quali è in corso una difficile e dura battaglia delle Regioni con il Governo centrale. Vorrei infatti ricordare che già nel 2011 abbiamo dovuto subire un taglio complessivo del 30 per cento circa, a fronte del quale siamo comunque riusciti a contenere la necessaria riduzione delle corse regionali a una percentuale del 10 per cento. A dicembre 2011 abbiamo poi firmato con il Governo un accordo per distribuire per il 2012 - per tutte le Regioni - circa 1.748 milioni, ma da allora a oggi questo accordo non ha ancora avuto esito positivo, nonostante più solleciti da parte della Conferenza delle Regioni e della sua Commissione Trasporti, da me presieduta Non solo, ma non sono state ancora neanche ripartite le risorse tra le Regioni". "Dunque, per quanto riguarda il 2012, a poco meno di tre mesi dalla fine dell'anno, non abbiamo ancora avuto dal Governo un solo euro per i servizi di Trenitalia - spiega Vetrella - Come se non bastasse, infine, dal 2013 in poi, la legge attuale prevede una ulteriore riduzione a 1.200 milioni di euro dei trasferimenti complessivi da distribuire alle Regioni, quasi dimezzando, quindi, i fondi del 2010. Un grave problema, che oltre che i tagli ai servizi, condiziona anche le gare che la Regione Campania deve bandire al più presto, ma che naturalmente diventano impossibili da effettuare senza avere certezza dei fondi a disposizione". 
REGGIO EMILIA  -  C'è un'altra Italia, là fuori. E' l'Italia che ha deciso di caricarsi lo zaino sulle spalle, salire su un treno o di mettersi in macchina, comprare un biglietto e andare al concerto "Italia loves Emilia" per dare una mano a chi è in difficoltà. Più di centocinquanta mila ragazzi, molti giovanissimi e provenienti da tutta Italia, molti anche dal Sud, riuniti a Campovolo per contribuire nella raccolta fondi in favore delle popolazioni terremotate dell'Emilia: "Il più bel Parlamento d'Italia", ha detto a un certo punto dal palco Claudio Baglioni. "Fossero tutti così ne vorremmo molti di più di deputati: è una serata unica che ricorderemo molto a lungo". Il concerto al Campovolo ha dimostrato che c'è un'altra Italia anche nella musica, rispetto a quella che spesso si immagina: tredici artisti, i più bei nomi del panorama della canzone italiana, che si sono impegnati a titolo completamente gratuito per realizzare un grande spettacolo di quattro ore, pronti a duettare con una disponibilità e una generosità che sono stati il vero spettacolo nello spettacolo: Zucchero in apertura su "Madre dolcissima" con Jeff Beck, Fiorella Mannoia ed Elisa ; i Nomadi con Baglioni su "Io vagabondo"; Jovanotti con Giorgia su "Tu mi porti su", ancora la Mannoia con Giuliano Sangiorgi per un omaggio a Dalla con "Anna e Marco"; i Negramaro con Elisa e Jovanotti per via le mani dagli occhi"; l'emozionante "Gli ostacoli del cuore" che ha visto Elisa e Ligabue affiancati da un coro di voci bianche; ancora Ligabue con i Litfiba su "Tex"; la sorpresa di Renato Zero ospite nel set di Jovanotti per "Amico"; Ligabue e Zucchero insieme per "Non è tempo per noi" e il gran finale tutti insieme su "A muso duro" di Pierangelo Bertoli, ospite il figlio Alberto Bertoli. Non bastassero gli omaggi e gli intrecci in musica, a Campovolo è successo qualcosa di sorprendente anche per la risposta imponente del pubblico. C'erano già stati concerti benefici, ma stavolta i biglietti sono volati via in pochi giorni e a due settiamane dall'evento erano già esauriti: "Potevamo arrivare tranquillamente a 230 mila, ma ci siamo fermati temendo per l'impatto sulla viabilità" ha spiegato Ferdinando Salzano di F&P Group, organizzatore dell'evento con Claudio Maioli, il manager di Ligabue che scrivendo un post su Twitter ha fatto da catalizzatore per gli altri artisti. Il pubblico ha risposto al di là di ogni aspettativa, più per l'evento in sé che per il concerto che pure prometteva di mettere assieme alcuni dei propri artisti preferiti. "Con il concerto di Campovolo questi artisti hanno fatto un gesto di grande umanità", ha detto il presidente della regione Emilia Romagna Vasco Errani prima del concerto, "per ricostruire in Emilia abbiamo bisogno di comunità e il loro è l'esempio migliore in questo senso. Dovrebbe essere seguito dall'intero Paese perché tutta l'Italia può essere così". E le parole appassionate di Errani, nominato commissario straordinario per la ricostruzione dopo il terremoto del maggio scorso, sono sembrate prendere plasticamente corpo dopo qualche ora nell'enorme platea gremita di giovani nell'ex aeroporto civile. E' la seconda volta che gli artisti italiani si trovano su un palco per dare un sostegno concreto all'Emilia: era già accaduto il 25 giugno grazie agli artisti emiliani guidati da Beppe Carletti allo stadio Dall'Ara di Bologna, dove il concerto ha raccolto un milione e mezzo di euro: "Soldi già spesi" ha ricordato con orgoglio il presidente Errani "una settimana fa sono stati aperti i reparti ospedalieri a Carpi e Mirandola. Ora lo stesso faremo con le risorse raccolte per Campovolo, che verranno utilizzati per la costruzione di dieci scuole in altrettanti comuni nelle 4 province colpite dal terremoto: non un euro deve essere sprecato, su questo ci mettiamo la faccia". Attraverso la vendita di quasi 151 mila biglietti sono stati raccolti 3,8 milioni di euro, e a questi si aggiungeranno gli incassi del "biglietto elettronico" a 10 euro per la visione della diretta andata in onda su Sky Primafila. Per una volta anche l'Italia radiofonica ha cambiato volto: 11 network radiofonici privati si sono uniti in un unico segnale per trasmettere la diretta dell'evento. Non era mai successo ed è un altro segnale dell'unicità di quanto accaduto grazie al concerto "Italia loves Emilia" diventato nell'etere "Radio loves Emilia". Quattro ore di musica, con momenti di musica emozionanti in cui tutti si sono messi in gioco intrecciando duetti e collaborazioni. "Parliamo tanto di numeri" ha detto Tiziano Ferro "ma nessuno sottolinea quanto la musica italiana sia unita in queste occasioni: non ho mai visto nulla di simile né in Francia né in Germania, sono orgoglioso di far parte di questa grande scena". 
ROMA - Soffre, ma alla fine resta a punteggio pieno in testa alla classifica della Liga il Barcellona. Il Granada riesce nella sua tattica difensiva al Camp Nou per 87': poi ci pensa Xavi, mandato in campo nel secondo tempo al posto di Thiago Alcantara, a sbloccare il risultato. A gara ormai chiusa, in pieno recupero, arriva anche il 2-0 per una autorete di Borja Gomez. Nelle altre gare, netta vittoria interna per il Saragozza, che batte 3-1 l'Osasuna: gol di Postiga, pareggio di Armenteros, autorete di Timor e rigore realizzato da Apono per la vittoria dei padroni di casa che acuiscono la crisi della squadra di Pamplona, ancora a quota 1. Finisce 2-1 Celta Vigo-Getafe. Fernandez sblocca il risultato al 57', due minuti dopo il pari di Barrada, al 68' Chu-Young firma il gol del definitivo 2-1 che permette al Celta di portarsi a quota 6 punti, scavalcando i madrileni, fermi a 4. Bene il Betis, che batte 1-0 l'Espanyol conquistando la terza vittoria in campionato. Decisiva la rete di Paulao al 18' del primo tempo. Ospiti in 10' dal 22' della ripresa per l'espulsione di Wakaso per doppia ammonizione. 5^ GIORNATA SABATO Saragozza       - Osasuna          3-1 Celta Vigo      - Getafe           2-1 Betis           - Espanyol 1-0 Barcellona      - Granada DOMENICA Maiorca         - Valencia Levante         - Real Sociedad Atletico Madrid - Valladolid Athletic Bilbao - Malaga Rayo Vallecano  - Real Madrid LUNEDI' Deportivo La Coruna	- Siviglia Leggi i commenti I commenti dei lettori 
TORINO - Una settimana da Dio. Da Stamford Bridge allo Juventus Stadium, dal blu del Chelsea all'inusuale giallo-verde del Chievo, per Fabio Quagliarella cambia poco: l'attaccante, rigenerato dalla notte londinese, griffa il 2-0 con cui i Campioni d'Italia si lanciano, almeno per stasera, alla conduzione solitaria della classifica. Un risultato che va stretto alla formazione di Conte e Carrera, padrona del campo per 90 minuti nonostante il robusto turnover (fuori Lichtsteiner, Barzagli, Vidal, Pirlo e Giovinco). SORRENTINO SHOW - L'inizio del Chievo, che si schiera con Thereau e Marco Rigoni a supporto di Pellissier, sembra promettere bene. Dura poco, praticamente nulla: al 9' Sorrentino è già chiamato al primo miracolo su un gran mancino di Quagliarella. Al quarto d'ora Vucinic guida centralmente una ripartenza e sfiora l'incrocio dei pali col destro a giro dal limite dell'area. Proprio il montenegrino va a segno al 26', sugli sviluppi di un'azione che vede il bel lavoro di Quagliarella in fascia: cross per Isla, destro sporco al volo e correzione vincente del numero 9. Il guardalinee dice no: fuorigioco dell'ex romanista, segnalazione corretta. Al 29' Sorrentino deve superarsi nuovamente su un inserimento di Giaccherini, ben pescato da Asamoah: riflesso eccezionale a negare il vantaggio bianconero. L'ultimo brivido di frazione porta ancora la firma del jolly juventino, imbeccato centralmente da Quagliarella: la conclusione in acrobazia è però imprecisa. QUAGLIARELLA PROTAGONISTA - La ripresa segue lo stesso copione del primo tempo, con tanto di minuto identico per la chance iniziale: Giaccherini scambia con Vucinic ma chiude troppo il diagonale mancino. L'ex Cesena nel frattempo si era spostato a destra, complice l'ingresso di Vidal al posto di un ancora fuori forma Isla. Al 17' Chiellini di testa spara su Sorrentino da tre metri, sul corner seguente arriva il vantaggio. Giaccherini trova Quagliarella solo sul dischetto del rigore, mezza rovesciata perfetta, l'estremo gialloblù non riesce nell'ennesimo miracolo, pur arrivando sul pallone. L'attaccante vive un momento magico e al 23' fa 2-0, inserendosi alla perfezione su un tocco rasoterra di Asamoah: Dainelli tenta una sciagurata chiusura di tacco e macchia una buona prova a livello personale, la conclusione di destro a tu per tu con Sorrentino vale il terzo gol in quattro giorni per la punta campana. CI PROVA VUCINIC - E il Chievo? In tutto questo, la squadra di Mimmo Di Carlo fa la figura dello sparring partner, lasciandosi aggredire dalla pressione juventina, inesauribile fino al triplice fischio. Stavolta ai clivensi non riesce il ruolo di 'bestia nera' della Juve: dopo 5 partite in cui erano riusciti ad arginare i bianconeri, arriva il ko. Carrera regala la standing ovation a Quagliarella e l'esordio in bianconero a Bendtner, cercato spesso dai compagni nel finale per il fraseggio palla a terra. L'unico sussulto d'orgoglio degli ospiti lo firma Cruzado, con un bel filtrante per Moscardelli, anticipato da Chiellini. Ma il pressing della Vecchia Signora spegne ogni velleità di reazione, con Vucinic che in tre occasioni va vicino alla gioia personale, senza mai trovare la porta. Quarto successo in altrettante gare di campionato, imbattibilità in Serie A arrivata a 43 partite, un Quagliarella in più nel motore: Antonio Conte, anche se costretto in tribuna, può ritenersi più che soddisfatto. Juventus-Chievo 2-0 (0-0) Juventus (3-5-2): Buffon 6; Lucio 6.5, Bonucci 7, Chiellini 6; Isla 5 (7' st Vidal 6), Marchisio 6.5 (28' st Lichtsteiner sv), Pogba 5.5, Giaccherini 7, Asamoah 7; Vucinic 7, Quagliarella 7.5 (35' st Bendtner sv). (Rubinho, Storari, Barzagli, Caceres, De Ceglie, Marrone, Pirlo, Giovinco, Matri). All.: Carrera Chievo (4-3-2-1): Sorrentino 7.5; Frey 5, Dainelli 6 (28' st Sardo sv), Cesar 6, Jokic 5.5; Vacek 5.5, L. Rigoni 6, Hetemaj 5 (17' st Cruzado 5.5); M. Rigoni 5.5, Thereau 5 (25' st Moscardelli 5.5); Pellissier 5.5. (Puggioni, Viotti, Andreolli, Papp, Cofie, Guana, Stoian, Di Michele, Samassa). All.: Di Carlo Arbitro: Russo di Nola 5.5 Reti : 18' e 23' st Quagliarella Ammonito : Moscardelli per gioco falloso Recupero : 4' e 3' Leggi i commenti I commenti dei lettori 
PONTEDERA  - Fiorentina-Juve, in programma martedì sera al 'Franchi', non è e non sarà mai una partita come tutte le altre per la storica rivalità fra i due club. Neppure per chi, come Roberto Baggio, ha vestito entrambe le maglie, prima quella viola e poi quella bianconera della Vecchia Signora. BAGGIO: "FIORENTINA-JUVE SPERO SIA BELLA PARTITA" - "E' passato un secolo da quando la giocavo io. Ormai le tensioni di una volta rimangono dentro certi limiti  -  dichiara il 'Codino', intervenuto a Pontedera a un incontro della Soccer School fondata dallo statistico del calcio Adriano Baconi -. Per fortuna grossi problemi di ordine pubblico tra fiorentini e juventini non ce ne sono più. Mi auguro sia una bella partita e tutto finisca lì. Tifo per una grande coreografia di pubblico". "GRANDI JOVETIC E MONTELLA, BIANCONERI SOLIDI" - L'attuale presidente del settore tecnico della Figc preferisce non entrare nel merito delle polemiche che stanno accompagnando la vigilia della gara di Firenze, ma si augura che sarà una partita bellissima, "tra due ottime squadre". "La Fiorentina è piena zeppa di talenti, tra cui Jovetic che è un grandissimo giocatore  -  sottolinea Baggio -, lo sta dimostrando, viene da un bruttissimo infortunio, so cosa vuol dire, va sostenuto perché è un grande. Poi è guidata da Vincenzo Montella, allenatore preparato, ho avuto il piacere di conoscerlo a Coverciano qualche mese fa, al corso di allenatori, e devo dire che mi ha fatto una buonissima impressione. Fa giocare bene e ha giovani molto interessanti. Sta facendo un buonissimo lavoro. La Juventus? Abbiamo visto che è una squadra che perde pochissimo, e una squadra che perde pochissimo vuol dire che ha una base molto solida. E' una squadra che non molla niente. Ha vinto lo scudetto l'anno scorso, è ripartita bene ed è fra le favorite per vincere il campionato di nuovo". "LITE ALLEGRI-INZAGHI? NON MI INTROMETTO" - Oltre alla prossima sfida in riva all'Arno, uno dei temi di attualità nel pallone italico è la discussione avvenuta alcuni giorni fra il tecnico del Milan Massimiliano Allegri e l'allenatore degli Allievi rossoneri Pippo Inzaghi. "Hanno parlato di una lite ma non mi permetto di giudicare  -  commenta Baggio - Non mi intrometto in certe cose. Sembra che tutto si è risolto con un abbraccio, sono cose che possono succedere e sono già rientrate". "SUI GIOVANI SERVE CAMBIO MENTALITA' IN ITALIA" - Poi il discorso scivola sui giovani, tema sul quale uno dei più grandi numeri 10 del calcio italiano ha idee chiare. "Lavoriamo per farli diventare bravi atleti, ma soprattutto persone di valore  -  spiega Baggio -. Ma in Italia serve una mentalità diversa. Purtroppo l'erba del vicino è sempre più verde. Si vanno a cercare spesso talenti all'estero perché fanno più colpo. C'è paura a far giocare i nostri giovani. Purtroppo è una cultura che noi abbiamo addosso. Seguo tutti i campionati e ad esempio in Argentina, dove c'è un'altra cultura, anche perché forse sono costretti, fanno giocare i ragazzi da titolari già a sedici anni. Nel nostro calcio vorremmo giocatori già formati, ma la crisi economica in questo potrà favorire un maggiore impiego. Serve più coraggio. Le società devono pensare che il vivaio deve servire per portare i giovani in prima squadra". "C'E' UN RISVEGLIO DI QUASI TUTTE LE SOCIETÀ" - Comunque da responsabile del settore federale Baggio guarda al futuro con un certo ottimismo. "C'è un risveglio da parte di quasi tutte le società sui giovani, perché i talenti da noi ci sono, solo che vanno fatti crescere e bisogna dar loro il tempo per farli maturare, senza caricarli di responsabilità. Non dobbiamo imparare niente da nessuno, siamo abbastanza vaccinati per portare senza problemi i nostri giovani a giocare a grandi livelli. Mi auguro che non ci sia un Baggio ma che ce ne sia uno che sia anche migliore di me. Anche io venivo paragonati ad altri giocatori quando giocavo, ma l'importante è che ci siano talenti da valorizzare, senza fare termini di paragoni. Aspettiamo tanto gli stranieri, si può aspettare di veder crescere pure i nostri giovani. Sono d'accordissimo con Prandelli, che sta mettendo in pratica un ricambio generazionale in Nazionale. Non è semplice farlo accettare, specie quando non arrivano i risultati. Ma non possiamo fare diversamente. Serve tempo per lavorare, e far crescere i nostri ragazzi che giocano anche con la maglia azzurra. Inutile creare miti, e poi colpevolizzare chi sbaglia ai primi errori". "BALOTELLI MI PIACE DA MATTI, PECCATO CHE..." - Tra i talenti della Nazionale c'è Mario Balotelli, "giocatore che mi piace da matti  -  ammette l'ex campione - con un carattere particolare, ma dal talento straordinario. Peccato che non lo sfrutti a pieno, ma è un giocatore talmente forte che certi atteggiamenti gli vanno perdonati". Leggi i commenti I commenti dei lettori 
