In attesa della diffusione degli e-book nel mondo della scuola, così come annunciato dal ministro dell'Istruzione Francesco Profumo, gli studenti si autorganizzano. L'Uds-Unione degli Studenti Campania contro il caro-libri lancia i mercatini per acquistare i libri di testo a metà prezzo. A Pomigliano d'Arco, Capua, Santa Maria Capua Vetere, Caserta e Salerno sono stati organizzati stand dove è possibile acquistare libri alla metà del prezzo di copertina e vendere i propri. "In media la spesa per l'acquisto dei testi scolastici affrontata dalle famiglie campane per uno studente di un qualsiasi istituto superiore è di circa 700 euro", denuncia il coordinatore regionale Uds Campania, Stefano Kenji Iannillo.  "Questo - sottolina Iannillo - anche a causa del Miur, che ha alzato del 10 per cento i tetti di spesa per i libri". I mercatini si tengono in diversi orari e giorni a seconda del luogo. Gli stand a Pomigliano d'Arco sono aperti tutti i giorni dalle 9.30 alle 13 e dalle 16 alle 19 in in via Vittorio Emanuele 50 (sede Cgil). A Caserta, in via Gennaro, 4 (laboratorio sociale Millepiani) il martedì e giovedì dalle 18 alle 20 fino all'11 ottobre, a Salerno, in piazza Via Veneto (sede "Spazio Donna") tutti i giorni, esclusi giovedì e domenica, dalle 17 alle 20 fino al 30 settembre. A Capua, invece dal lunedi al giovedi dalle 17,30 alle 21 a Palazzo Fazio. E a Santa Maria Capua Vetere tutti i giorni (esclusi venerdì, sabato e domenica) dalle 18 alle 21 fino al 20 settembre in Piazza Mancini. Sul fenomeno caro-libri quest'anno incide anche l'introduzione dei libri digitali misti previsti dalla riforma Gelmini, composti da una parte cartecea e da un supporto digitale scaricabile da internet. Una circolare a febbraio scorso ha vietato l'uso di libri esclusivamente cartacei: si può scegliere tra libri completamente scaricabili in digitale in Rete oppure libri misti. "Questi ultimi sono rivelati inutili  -  spiega Iannillo - soprattutto perché aumentano i costi, ma non la qualità degli strumenti didattici". E il 13 settembre, primo giorno di scuola in Campania, l'Uds ha lanciato una protesta contro la privatizzazione della scuola: da diversi istituti scolastici napoletani, dal Garibaldi al Caccioppoli di Napoli e dal liceo scientifico Mancini di Avellino sono stati calati gli striscioni con slogan "Vendesi scuola pubblica" e "Non ci avrete mai come volete voi". Il sindacato studentesco, insieme a altre associazioni e gruppi studenteschi, sta promuovendo un appello per una consultazione regionale sui problemi della scuola. Centinaia le adesioni già raccolte sui social network. Al centro del questionario temi caldi come riforma scolastica, didattica, edilizia e trasporti. Per aderire all'appello: www. facebook. com/#!/consultazio 
La Fashion night è iniziata con una sfilata a sorpresa sulla scalinata di Trinità dei Monti organizzata da Altaroma con gli abiti disegnati dai giovani stilisti romani come Talia, Gatta, Stipa e D'Amico. Protagonisti indiscussi restano però gli oltre 400 negozi aperti che, nonostante la pioggia, hanno registrato il "pienone". Tutta la zona del tridente è stata chiusa al traffico e trasformata in una grande ztl fino a via del Corso, via del Babuino e via Condotti con aperitivi offerti, cocktail party e, soprattutto, abiti in bella vista. Altre vie invece sono state trasformate in veri e propri set a cielo aperto come via Margutta ravvivata dagli artisti di strada, piazza San Lorenzo in Lucina con l'orchestra di Santa Cecilia e via Borgogna con svariate performance miste di musica e arte. "Dopo il successo della prima edizione - ha spiegato l'assessore comunale al commercio, Davide Bordoni- quest'anno abbiamo lavorato con ancora più entusiasmo per creare questa nottata insieme alle più importanti capitali mondiali". 

TORINO - Francesco Molinari ha concluso al 20° posto con 68 (-4) colpi il giro iniziale del BMW Italian Open in corso sul percorso del Royal Park I Roveri G&CC, a Fiano Torinese. E' il primo tra i ventisei italiani in gara e ha un distacco di quattro colpi da Joel Sjoholm, leader a sorpresa dopo un ottimo 64, otto colpi sotto par. Il 28enne svedese nato a Santiago del Cile e residente a Goteborg, senza titoli sia nell'European Tour che nel Challenge Tour, è seguito con 65 (-7) dall'inglese Lee Slattery e con 66 (-6) da altri tre inglesi, Richard McEvoy, Richard Bland e David Howell, dai sudafricani Garth Mulroy e Keith Horne, dal francese Victor Dubuisson e dall'irlandese Gareth Maybin. Dei tre giocatori che disputeranno la prossima Ryder Cup (Medinah, Illinois, 28-30 settembre), e che hanno giocato insieme Francesco Molinari è stato il più tonico, il tedesco Martin Kaymer ha chiuso al 47° posto con 70 (-2) colpi, così come il capitano che guiderà il team europeo, lo spagnolo Josè Maria Olazabal, mentre il belga Nicolas Colsaerts è terminato 80° con 71 (-1). Sono tra i top ten (decimi con 67, -5) il francese Raphael Jacquelin, l'iberico Rafael Cabrera Bello, il sudafricano Richard Sterne, tutti nella lunga lista dei favoriti, come l'altro spagnolo Gonzalo Fernandez Castaño, che ha lo stesso score di Molinari, e lo svedese Robert Karlsson, che affianca Kaymer. Degli altri azzurri in campo (il totale di 26 è un record per l'Open  d'Italia) Matteo Manassero, Lorenzo Gagli e il brillante 22enne dilettante romano Giorgio De Filippi, fresco vincitore dei tricolori medal, sono al 32° posto con 69 (-3), Edoardo Molinari, Andrea Pavan e due promettenti giovani delle ultime leve frequentatori dell'Alps Tour, Joon Kim e Alessandro Grammatica, al 47° con 70. Tra gli altri, sono oltre la linea del taglio Federico Colombo, 115° con 73 (+1), Emanuele Canonica, 132° con 74 (+2), e Costantino Rocca, 151° con 77 (+5). Si è ritirato lo scozzese Colin Montgomerie. Il torneo, al quale prendono parte 156 giocatori provenienti da tutto il mondo, si svolge sulla distanza di 72 buche, 18 al giorno. Dopo 36 il taglio lascerà in gara i primi 65 classificati e i pari merito al 65° posto che si contenderanno il montepremi di 1.500.000 euro, dei quali 250.000 saranno appannaggio del vincitore. La prima giornata ha fatto registrare un'ottima affluenza di pubblico con la presenza di circa 5.000 spettatori. Leggi i commenti I commenti dei lettori 
Musica MASCHIO ANGIOINO Dalle 21.30 nel cortile del Maschio Angioino, Stefano Benni (voce recitante) e Fausto Mesolella (chitarra) insieme in uno spettacolo tra musica e poesia, "Ci manca Totò", un live surreale in cui la chitarra di Mesolella accompagna le letture e le performance vocali di Benni. Ingresso 15 euro. Info 081 764 2111. POSILLIPO Dalle 21.30 al teatro Posillipo, via Posillipo 66, per il ciclo "The Best of Disco Fever", concerto degli Adika Pongo, band fondata nel 1994 da Niccolò Fabi, alle prese con un repertorio di disco soul. Dopo il live, presentato da Simonetta de Chiara Ruffo, appuntamento con i dj Filippo Arienzo e Massimo Annunziata in consolle. Info 081 195 443 44. NEA Dalle 22 alla Nea, via Costantinopoli 53, gli Slivovitz in concerto con brani che spaziano dal jazz-rock e progressive partenopeo alle nuove contaminazioni etniche e mediorientali. Ingresso libero. Info 081 033 2399. VILLA COMUNALE Dalle 20.30 in Villa Comunale, lezioni aperte di tarantella e esibizioni di musica popolare a cura di Mimmo Maglionico. Ospiti 'o Lione e i Discede di Maiori. PAN Dalle 18 al museo Pan, via dei Mille 60, nell'ambito della mostra "45 Art", che continua fino al 30 settembre, l'evento "The Art of Pink Floyd", esposizione di Storm Thorgerson, graphic designer della celebra band. Tra fotografie, grafica, video, poster, commercials e artwork che porteranno il visitatore nel tempio psichedelico e visionario dei Pink Floyd. PIETRARSA Dalle 21.30 al Museo nazionale ferroviario di Pietrarsa, Eduardo De Crescenzo in concerto. L'artista presenterà i brani del progetto discografico "Essenze jazz", un approccio nuovo con la sua musica accompagnato da Marcello di Leonardo batteria, Enzo Pietropaoli contrabbasso, Stefano Sabatini pianoforte, Daniele Scannapieco  sassofono, Lamberto Curtoni violoncello, Eduardo De Crescenzo voce e fisarmonica. CALVIZZANO Dalle 21 a Calvizzano, via Aldo Moro, al via il festival di musica solidale "Rockalvi", con il concerto delle band Amor Fou, Bologna Violenta, Confield e The Shak & Speares, che hanno pubblicato il singolo "Stay foolish stay groupie". Ingresso libero. SALERNO Dalle 21 al ristorante "SeaGarden" diSalerno, via Generale Clark, "Play Music Festival", concorso musicale per giovani talenti. Classica SESSA AURUNCA Dalle 20.30 al Castello Ducale di Sessa Aurunca, per il Festival musica d'insieme, concerto con musiche di Maurice Ravel, Eugene Walckiers, Claude Debussy. Info www. festivalsessa. beepworld. it. RAVELLO Dalle 18 al Belvedere di Villa Rufolo, Ravello, prova aperta dell'Orchestra Giovanile di Caracas. In caso di condizioni meteo avverse la prova si terrà presso l'Auditorium Oscar Niemeyer. Teatro BENEVENTO Per Benevento Città Spettacolo: dalle 11 al Mulino Pacifico, laboratorio teatrale. Dalle 16.30 a palazzo Paolo V, "Entr'Acte - Tracce d'altri tempi", convegno a cura del Centro Napoletano di Psicoanalisi. Dalle 20.30 al teatro Comunale, Gianluca Guidi e Gianluca Ramazzotti in "Boeing Boeing", di Marc Camoletti, regia di Mark Schneider. Dalle 22 nella corte del palazzo Paolo V, "Il Minotauro, un'altra storia", da Friedrich Dürrenmatt, con Adriano Mottola, regia Jean Paul Denizon. Da mezzanotte al Mulino Pacifico "Giulio Cesare di notte", di Pino Carbone da William Shakespeare. Agenda BACOLI Dalle 18 nelle sale dell'Ostrichina del Parco Vanvitelliano del Fusaro Bacoli, "Seduzioni del paesaggio - La natura", mostra collettiva internazionale di arte moderna e contemporanea con artisti tedeschi e italiani. MARINA DI STABIA Dalle 15 nel porto turistico di Marina di Stabia, in grado di garantire 900 posti barca, assemblea generale di Assomarinas, l'associazione che raggruppa i porti turistici italiani. Presiede Roberto Perocchio. CASERTA Dalle 18.30 nella parrocchia di Sant'Augusto Vescovo di Caserta, via Borsellino, giornata dedicata a don Pino Puglisi, Paolo Borsellino e Giovanni Falcone. Dalle 19.30 il ricordo dei giudici morti per mano della mafia. Intervengono il professor Sergio Tanzarella, il giudice Giuseppe Meccariello, gli architetti Tiziana La Piana e Gaetano Crispino. In serata concerto di musica popolare con i "Popolo e Tamurre". PASTORANO Dalle 11.30 a Pastorano (Caserta), inaugurazione di A1 Expò, nuova area fieristica tra le più grandi in Italia, con il vescovo di Capua Monsignor Bruno Schettino, l'assessore regionale ai trasporti Sergio Vetrella, il presidente della Provincia di Caserta Domenico Zinzi, il sindaco di Pastorano Giovanni Diana, il direttore dell'Inail di Caserta Alfonso Cangiano, il presidente dell'Autorità Portuale di Salerno Andrea Annunziata. Dalle 14.30 i seminari. PERTOSA Dalle 9 alla Fondazione Mida di Pertosa (Salerno), confronto su produzioni zootecniche e sicurezza alimentare, una due giorni organizzata da Regione Campania, Settore Veterinario, Provincia di Salerno, Istituto Zooprofilattico Sperimentale del Mezzogiorno, Fondazione MIdA e Ordine Medici Veterinari della Provincia di Salerno. Anche domani. Info 081 786 5218. 
LECCE - Sei magistrati della procura di Bari sono stati ascoltati come 'persone informate dei fatti' dalla procura di Lecce, competente ad indagare per fatti che riguardano magistrati in servizio presso la Corte d'appello del capoluogo pugliese. Secondo quanto si è appreso, il procuratore di Lecce, Cataldo Motta, ha ascoltato i pm Renato Nitti, Desirée Digeronimo, Giuseppe Dentamaro, Teresa Iodice, Francesco Bretone ed Elisabetta Pugliese, quest'ultima da qualche mese in servizio presso la Direzione nazionale antimafia. Il riserbo imposto dagli inquirenti non ha permesso di sapere nell'ambito di quale indagine siano state fatte le audizioni. E' noto che da circa un anno la procura salentina ha in corso un'inchiesta sul procuratore di Bari, Antonio Laudati. Questi è accusato da un suo ex pm, Giuseppe Scelsi (oggi sostituto pg a Bari) di aver di fatto rallentato l'indagine sulle escort che Gianpaolo Tarantini ha portato a casa dell'allora premier Silvio Berlusconi tra il 2008 e il 2009. Laudati è indagato a Lecce per favoreggiamento, abuso d'ufficio e tentativo di violenza privata. Non si sa, tuttavia, se le audizioni dei pm baresi siano avvenute proprio nell'ambito di tale procedimento. 

