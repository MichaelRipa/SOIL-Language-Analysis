ROMA - "Sono davvero soddisfatto per quanto ha fatto vedere la mia squadra". All'esordio in A, Rolando Maran non pare avere rimpianti per aver visto svanire in pieno recupero una storica vittoria all'Olimpico contro la Roma. E da buon timoniere preferisce vedere i lati positivi di una serata comunque eccellente da parte del Catania: "Ho visto una squadra già con una propria identità ben definita e con la giusta mentalità. Qualità importanti che mi fanno ben sperare per il prosieguo del campionato", sottolinea il tecnico rossoblu. "I ragazzi hanno giocato con grande applicazione e spirito di sacrificio, non ho davvero nulla da rimproverargli questa sera". ALVAREZ NON HA SBAGLIATO - Maran non se la prende neppure con Alvarez che, in occasione del 2-2 avrebbe forse potuto chiudere meglio sul giovane attaccante giallorosso. "Non mi pare che abbia commesso un grosso errore e, comunque, anche se avesse fatto una piccola sbavatura, ci sta al 90' dopo una gara così intensa e tirata". Il tecnico chiude evidenziando che il secondo gol del Catania era pienamente regolare: "Lodi ha ricevuto palla quando era ancora tenuto in gioco e poco conta che Gomez fosse in posizione passiva di fuorigioco. Al momento del lancio parte una nuova azione che lo rimette in gioco". Leggi i commenti I commenti dei lettori 
ROMA - "Un peccato aver subito due gol in fuorigioco". Ha da recriminare Zdenek Zeman: la sua Roma stecca la prima, fermata in casa da un Catania più vicino a vincere che non a perdere la gara inaugurale all'Olimpico. E il tecnico boemo non può non prendere atto di una serata tutt'altro che brillante: "Non è stata una buona partita nella prima mezz'ora, giocavamo solo su possesso senza ripartire, concedendo troppo spazio agli avversari. dispiace aver preso primo gol su fuorigioco, ma non influisce su prestazione". "PECCATO PER I GOL IN FUORIGIOCO" - Inevitabile pungolare Zeman sulle sviste costate i due gol subiti. Quasi scontata la risposta: "Abbiamo subito due gol in due azioni viziate da fuorigioco. La fase difensiva, se confronto la mia con quella degli avversari, devo dire che è meglio la mia, o almeno oggi lo è stata. Sicuramente abbiamo subito di meno. Il primo gol? C'erano 4 giocatori in fuorigioco. Ma il risultato deve venire dalla prestazione, oggi non abbiamo fatto bene anche se possiamo recriminare". Uno sfogo, che però fa rima con l'insoddisfazione per il rendimento della squadra: "In 50 giorni di preparazione abbiamo lavorato su cose diverse da quelle che abbiamo fatto oggi. Non ci è riuscito di giocare insieme, anche sul corto, se cambiamo campo in orizzontale non serve a niente. Se non si va dentro e non ci smarca è difficile arrivare in porta. Nel secondo tempo abbiamo fatto di più, oltre ai due gol c'è stata qualche altra occasione". Una tirata di orecchi anche per Totti e Lamela: "Francesco ha giocato troppo largo, troppo sulla linea laterale, da dove è difficile fare cose utili. Deve giocare 15 metri più dentro al campo e non c'è riuscito oggi. Lamela ancora non ha i tempi di tagliare in area, ci stiamo lavorando tanto". "CONTE? IO MI AUTO SOSPENDEREI" - Errori o meno, l'obiettivo di Zeman non cambia: "Io voglio vincere dimostrando di essere migliore di altri. Bisogna dimostrare sul campo la superiorità, il campo dovrebbe dire quale squadra fa meglio. Non sempre è successo in passato". Inevitabile allora far notare al tecnico le parole di appoggio del presidente del Coni Petrucci ("Quello che dice Zeman lo pensano tutti, ma lui lo dice"): "Sono contento se la pensa come me  -  sorride il tecnico  -  lui è il numero uno dello sport, e vuole un calcio pulito, vuole migliorarlo". In chiusura, l'ennesima battuta sulla squalifica di Conte: "Se mi squalificano per 3 mesi  -  sostiene Zeman  -  io mi sospendo per lo stesso periodo, poi se la società mi riaccoglie posso anche tornare. Ma questi sono pensieri miei, il regolamento dice il contrario". OSVALDO: "RISCATTATO IL GOL ANNULLATO UN ANNO FA" - Ha rovesciato il destino di un gol annullato un anno fa, non le sorti della partita. Daniel Osvaldo si è tolto un peso, con quella rovesciata: "Quel gol è la rivincita di quello che mi hanno annullato lo scorso anno contro il Lecce". Eppure, il pareggio interno al debutto non soddisfa nessuno: "Una Roma brillante si è vista a tratti. Ancora eravamo troppo sulle gambe, il primo tempo eravamo un po' bloccati, ci è mancata profondità. Nel secondo siamo andati più in profondità, abbiamo creato alcune occasioni come vuole il mister. C'è da migliorare tanto, abbiamo rischiato anche alla fine. È normale, quando proponi molto poi rischi. Dobbiamo stare molto attenti nelle ripartenze, queste squadre vengono a mettersi tutti dietro per ripartire". Non una critica al gioco di Zeman, ma al rendimento della squadra, a cominciare dal proprio: "Non ho giocato benissimo il primo tempo, ero fuori tempo negli inserimenti. Poi nel secondo tempo tutta la squadra è migliorata". Grazie anche a quella sforbiciata, con dedica particolare ("J. B. te amo", aveva scritto sulla maglia): "Sì, ma non chiedetemi per chi è". Un applauso anche a Nico Lopez, in gol al debutto in serie A: "È fortissimo, sono contento per lui, se lo merita". Leggi i commenti I commenti dei lettori 
VERONA - Non può essere soddisfatto Stefano Pioli per la sconfitta di Verona. Al di là del risultato e del ko, il suo Bologna ha deluso sul piano del gioco. Un solo tiro in porta in oltre 90' di gioco è davvero poca roba. "Dobbiamo migliorare, ma la prestazione non è stata cosi negativa, anche se è indubbio che dobbiamo migliorare e parecchio - spiega il tecnico -. E' stata una partita equilibrata, combattuta, lottata. Il gol di Pellissier è stato determinante, ha spezzato l'equilibrio ed è arrivato nel momento peggiore della gara, quando le squadre si stavano allungando. Dopo il gol del Chievo ci siamo disuniti e siamo anche calati sotto il profilo fisico. Ma a me la squadra per circa un'ora mi è piaciuta, è stata compatta e organizzata. Siamo mancati nella reazione dopo la prima rete, ci siamo disuniti e non deve più succedere: dovremo essere in grado di rimanere in partita sempre, fino al 95' - conclude - anche se il risultato cambiasse repentinamente in maniera negativa come è successo a Verona". Leggi i commenti I commenti dei lettori 
Napoli e Inter rispondono subito alla Juve. Sono le due squadre che hanno lasciato il segno per la facilità di come sono riuscite a passare a Pescara e Palermo, tasferte sulla carta insidiose. Sorprende il tonfo del Milan soprattutto perché la sconfitta è figlia di una bruttissima prestazione. La squadra di Allegri ha avuto buone occasioni, è stata anche sfortunata, ma è preoccupante che non abbia messo in mostra un gioco accettabile. Delude anche la Roma di Zeman: prometteva grande spettacolo e si è ritrovata a dover rincorrere con affanno un ordinato Catania (bravo l'esordiente Maran ) e deve ringraziare non il gioco e gli schemi di Zeman ma due prodezze di Osvaldo e Nico Lopez che hanno evitato la sconfitta. La gara è stata condizionata da qualche errore arbitrale, ma il Catania, schierato in campo bene, ha grandi meriti. Inter e Napoli invece non hanno sofferto, hanno tre gol e vinto senza affanni. Stramaccioni e Mazzarri hanno messo in campo squadre di personalità e di elevato spessore tecnico, in grado di essere protaginiste del campionato. Il Napoli si è imposto nettamente su un campo difficile come quello di Palermo e lo ha fatto con le solite armi: la velocità e la tecnica di Hamsik e Cavani. E il messaggio è stato subito chiaro: dietro alla Juventus la squadra di Mazzarri è la prima candidata al titolo. L'Inter, rispetto al Napoli, ha avuto vita molto più facile a Pescara, ha avuto comunque il merito di essere riuscita a sbloccare il risultato nei primi cinque minuti, e poi ha giocato in scioltezza. Per il Pescara è dura: dovrà correre ai ripari, altrimenti rischia di essere una delle candidate alla retrocessione. Importante anche la vittoria della Lazio su un campo difficile come quello di Bergamo. Va sottolineata  anche l'impresa della Sampdoria, una bellissima squadra di grande temperamento. Per gli uomini di Ferrara il difficile viene proprio adesso: vincere alla prima giornata al Meazza è un ottimo risultato, ma ora dovranno rimanere concentrati per riconfermarsi. Per ultima lascio la Juve: ai campioni d'Italia sono bastati 20 minuti di grande calcio nel secondo tempo per vincere contro il Parma. In quel poco tempo i bianconeri hanno saputo risolvere i problemi che hanno avuto nei primi 45 minuti. La Juve è un eccellente mix di giovani e campioni, con i nuovi acquisti (vedi Asamoah) che si sono inseriti alla grande. E non è finita qui, perché Giovinco è un giocatore che può avere dei miglioramenti straordinari e che quando avrà a disposizione anche Isla, Conte potrà avere tante e altre soluzioni a centrocampo e in difesa. La Juve ha un potenziale eccezionale, se non commetterà l'errore di sottovalutare gli avversari. 
Eh, sì. Anche lei. Anche la Bundesbank, che oggi impartisce all'Europa e alla stessa Bce lezioni di teutonica coerenza, anche lei ha peccato, ha infranto il suo sacro statuto e ha finanziato creando moneta il deficit pubblico tedesco. Lo ha fatto soltanto una volta, ma una volta è quella che basta a perdere la verginità per sempre. E lo ha fatto in una situazione che  -  scontate le debite differenze  -  somiglia moltissimo alla situazione dell'Europa di oggi. A ricordarselo è stato un economista tedesco, Peter Bofinger, a cui ha fatto seguito una nota di Evelyn Herrmann di Bnp Paribas. Joseph Cotterill ne ha scritto sul Financial Times e l'economista della Sapienza Mario Nuti ne ha parlato in un suo intervento. Insomma, la storia si sta diffondendo e di certo il super-falco Jens Weidmann dovrà tenerne conto prima di sparare la sua prossima bordata contro qualsiasi ipotesi di intervento della Bce sul problema degli spread e dei debiti sovrani. Il fatto è avvenuto nel 1975. La Germania era in una pessima situazione congiunturale, quella che si definisce "stagflazione", ossia stagnazione della crescita (il Pil in quell'anno arretrò dello 0,9%) e inflazione (i tassi a lungo termine sul debito erano arrivati al 10,74% nella media dell'anno precedente e tendevano a salire ancora). Nell'estate del '75 la domanda di titoli a lungo termine cadde, perché gli investitori temevano che l'inflazione futura sarebbe stata superiore ai rendimenti. E allora la Bundesbank, scrive Herrmann, "acquistò titoli, per un importo pari a circa l'1% del Pil, con maturity 6 anni e oltre" (bisogna considerare che la maturity è minore rispetto alla scadenza nominale dei titoli). La Herrmann sottolinea che così facendo la Bundesbank contravvenne al suo statuto, che le vieta la "monetizzazione del debito", che è ciò che avviene se la Banca centrale compra titoli del suo paese. E infatti vi furono reazioni politiche negative. Ma la Bundesbank giustificò la sua mossa, affidando la difesa al suo capo economista e membro del board: si trattava di Helmut Schlesinger, che in seguito sarebbe asceso alla presidenza della Banca. "Le nostre politiche di mercato aperto  -  affermò Schlesinger  -  non sono dirette a finanziare il deficit pubblico, ma solo a regolare il mercato monetario". Chiosa la Herrmann: "In altre parole, la Bundesbank aveva bisogno di acquistare bond allo scopo di mantenere efficiente il canale di trasmissione della politica monetaria". Come, come? Ma questa frase ne ricorda un'altra molto più vicina nel tempo, di appena un mese fa: La soluzione del problema degli spread, e quindi di rendimenti troppo elevati sul debito sovrano di alcuni paesi dell'Eurozona, "rientra nel mandato della Bce, nella misura in cui il livello di questi premi di rischio impedisce la giusta trasmissione delle decisioni di politica monetaria". Lo ha detto Mario Draghi, presidente della Bce, nella sua famosa conferenza a Londra del 26 luglio, la stessa in cui ha affermato che la Bce avrebbe fatto "tutto il necessario" per risolvere la crisi dell'euro; "e, credetemi, sarà sufficiente". Stesso problema, dunque: si è creata una situazione che impedisce alla Banca centrale una corretta trasmissione della politica monetaria. E anche la soluzione appare simile: si tratta di acquistare titoli di Stato, in una quantità "sufficiente" a risolvere il problema. Un atto, dunque, che non ha a che fare con la mutualizzazione del debito o con la sua monetizzazione, come la stessa Bundesbank sostenne allora, ma con il compito primo e principale di qualsiasi Banca centrale, che è quello di rendere efficiente la sua politica monetaria. Draghi, dunque, ha inquadrato il problema perfettamente, e Weidmann può dargli torto solo rinnegando la storia recente della sua stessa Banca centrale. Poi, però, il presidente della Bce ha preso altre due posizioni che sono politicamente abili, ma deleterie per la sbandierata indipendenza politica della Bce. La prima: gli interventi avverranno solo dopo una formale richiesta di aiuto da parte degli Stati interessati, a cui saranno poste delle condizioni. Ma questa è la procedura stabilita per gli interventi dei Fondi "salva-Stati" (Efsf e, quando ci sarà, Esm). Che c'entra con quello che la Banca centrale ritiene di dover fare? E se nessuno chiede aiuto la politica monetaria può continuare ad essere inefficace? Il fatto è che quella era la linea indicata dalla Cancelliera Merkel. Della quale si è detto che è poi intervenuta ad appoggiare Draghi: ci sarebbe mancato altro, visto che era stato Draghi ad accettare la sua linea! La seconda posizione è quella che riguarda l'accesso del Fondo salva-Stati ai finanziamenti della Bce. Quasi tutti i commentatori affermano che, per renderlo possibile, va concessa al Fondo la licenza bancaria e Draghi aggiunge che senza di essa  -  che è competenza dei governi concedere  -  la Bce non può finanziarlo, richiamandosi a un parere legale espresso sulla base dell'articolo 123 del Trattato sul funzionamento dell'Unione Europea del 2009. Ebbene, questo non è vero: come sottolinea Mario Nuti, il primo comma di quell'articolo sembrerebbe in effetti escludere organismi di quel tipo, ma il secondo comma recita: "Il paragrafo 1 può non essere applicato alle istituzioni di credito pubbliche che, nel contesto dell'offerta di riserve da parte della Banca centrale, potranno avere lo stesso trattamento degli istituti di credito privati". La Bce dunque avrebbe tutto il potere, a norma di Trattato, per decidere in materia. Se non lo fa è perché aspetta che sul problema gli Stati si mettano d'accordo, cosa che finora non è avvenuta essenzialmente per l'opposizione tedesca. Una seconda, pesante concessione al "primato della politica". D'altronde, se Draghi siede su quella poltrona non è solo per le sue universalmente riconosciute capacità tecniche. Sarà forse il più autorevole tecnico oggi in circolazione nel mondo, ma questo non sarebbe bastato senza il consenso politico di chi conta di più in Europa, ossia dei tedeschi. E il realismo insegna che è abbastanza inutile aver ragione, se poi non si riesce a farla valere. Certo, può arrivare un momento in cui si deve scegliere tra il fare qualcosa che appare ormai indispensabile e il mantenere una copertura politica a costo di rischiare il disastro. Speriamo che, quando arriverà quel momento, Draghi scelga bene. Leggi i commenti I commenti dei lettori 
GENOVA  - Non nasconde la sua soddisfazione al termine Luigi De Canio. Era importante per il Genoa iniziare il campionato con una vittoria davanti al proprio pubblico e il 2-0 con cui è stato superato l'ostacolo Cagliari ha riavvicinato i tifosi a Rossi e compagni. DE CANIO: "TIFOSI HANNO APPREZZATO NOSTRO SPIRITO" - "Avevamo davanti un'ottima squadra ma siamo stati bravi a difenderci dai loro attacchi e a colpire nei momenti decisivi  -  sottolinea il tecnico dei grifoni -. Sul piano dell'impegno e dello spirito abbiamo giocato 'da Genoà e la nostra gente ha apprezzato la nostra prestazione. Questa compattezza e questa solidità saranno fondamentali per tutta la stagione, per questo mi hanno fatto molto piacere gli applausi dei tifosi che hanno apprezzato il nostro impegno". IMMOBILE: “CI TENEVO A SEGNARE ALL’ESORDIO” - Uno dei più felici è, ovviamente Ciro Immobile, che alla prima da titolare in serie A ha messo in cassaforte la vittoria con il gol del raddoppio. “Ci tenevo molto a segnare all'esordio, il gol è per la mia famiglia e per i tifosi che mi hanno accolto con grande affetto – afferma il 20enne attaccante -  Ci meritavamo questa vittoria, in queste settimane abbiamo lavorato molto bene e questa sera abbiamo disputato una prestazione importante. Per quanto mi riguarda sono contento di avere segnato anche perché nei miei confronti c'era un po' di scetticismo dopo i tanti gol fatti l'anno scorso con Zeman, invece nel secondo ho avuto più spazi e sono riuscito finalmente a segnare dopo aver sbagliato qualcosa. Rispetto alla B qui ci sono meno occasioni. Il mio obiettivo? Voglio fare bene e aiutare questa squadra ripagando la fiducia della società che ha speso tanti soldi per me e l'affetto dei tifosi”. Leggi i commenti I commenti dei lettori 
