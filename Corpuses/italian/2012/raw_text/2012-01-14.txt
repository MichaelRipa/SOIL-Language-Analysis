A Milano la rivolta si è scatenata sotto forma di mail piene di minacce violente. A Firenze, invece, per contestare la pièce teatrale "Sul concetto di volto del Figlio di Dio", di Romeo Castellucci, sarà organizzata una messa riparatrice. Polemiche, mobilitazioni, sit in e proteste dei cattolici oltranzisti contro il Teatro Franco Parenti, diretto dalla regista ebraica Andréè Ruth Shammah. A scatinare la rivolta dei gruppi lefreviani è lo spettacolo teatrale che in Francia vide molti giovani incatenati ai cancelli del teatro, pur di fermarlo. Un'opera considerata blasfema dai cattolici oltranzisti. Soprattutto nella scena in cui alcuni ragazzi lanciano contro l'immensa immagine del volto di Cristo, realizzato da Antonello da Messina, sassi e finte granate. Mentre sul volto di Gesù appare la scritta "You are not my shephard". Tu non sei il mio pastore Una messa di riparazione, dunque, per contestare lo spettacolo milanese. L'appuntamento è per martedì 24 gennaio alle 17 nella Chiesa dei santi Michele e Gaetano, a Firenze per la recita del rosario. E alle 21, nella Chiesa di San Salvatore in Ognissanti, per la messa. Andrée Ruth Shammah, intervistata da Repubblica,  non nasconde la sua grande preoccupazione per il clima di tensione che si sta creando. "Anche se, assicura, non c'è assolutamente nulla di blasfemo nell'opera" 
Il termine indica comunemente un processo di declino sociale, cioè la discesa di una persona, o di una famiglia, nelle gerarchie della società, e nella considerazione pubblica. Ne sono conseguenze l'impoverimento e l'avvilimento. Ma con declassamento si intende anche la inferiore valutazione del debito di un Paese sovrano, a opera di agenzie internazionali deputate a stabilirne il grado di appetibilità per gli investitori  finanziari. Il declassamento del debito segnala che è più rischioso prestare denaro al Paese debitore, con la  conseguente maggiore difficoltà, per questo, di trovare finanziatori, e con la susseguente necessità di offrire tassi d'interesse più alti per invogliare gli acquirenti. Anche i titoli di debito pregresso e la moneta del Paese declassato subiscono una proporzionale perdita di valore. Sul significato politico del declassamento si possono fare riflessioni di ordine differente. In primo luogo, vi si può vedere una delle più notevoli manifestazioni della crisi dello Stato che, nell'età globale, si trova a dipendere da entità economiche straniere,  e per di più private. Se sulla scena del mondo gli Stati, benché formalmente uguali, sono sempre stati in realtà diversi fra loro, quanto a sviluppo economico, potenza militare, influenza politica, produzione culturale, ai motivi di diversità oggi si aggiunge - e  rischia di diventare prevalente - anche il giudizio sul debito, che distingue i Paesi in rispettabili e inaffidabili, e costringe questi ultimi a dolorose politiche di austerità per ritrovare credito (cioè per risalire la china). Di fatto, un  Paese declassato è un Paese meno libero, più esposto a pressioni e più sottoposto all'imposizione (dall'interno o dall'esterno) di politiche economiche di severo risanamento. L'alternativa è rifiutare queste politiche, e fallire: ossia non essere più in grado di far fronte ai debiti, di pagare gli stipendi ai pubblici dipendenti, di approvvigionarsi di valuta pregiata per pagare le importazioni. Le conseguenze politiche di tutto ciò sono ben intuibili, in termini di destabilizzazione del sistema. Un altro ordine di riflessioni è invece sulle cause del declassamento. Che sono politiche come le conseguenze. La causa principale è, evidentemente, economica, cioè l'avere accumulato nel tempo un debito imponente, i cui interessi sono molto onerosi e possono esser pagati solo con l'emissione di nuovo debito.  E questo è indirettamente un problema politico di gestione dello Stato sociale. Un'altra causa, però, è direttamente l'assenza di credibilità politica di un Paese. Ovvero l'idea internazionalmente diffusa che le promesse di risanamento economico che un Paese ha fatto siano non sincere, o impossibili da mantenere per la specifica conformazione politica del Paese stesso (e questo può essere il caso dell'Italia, in cui il governo Monti, pur stimato,  potrebbe non essere accreditato come capace di vincere le resistenze delle corporazioni). Oppure, come nel caso dell'intera zona euro, l'idea che la governance della moneta, fondata (per volontà della Germania, che però dal declassamento non è stata interessata) sul solo rigore di bilancio e non su una politica economica espansiva - che implichi, a breve, un ulteriore indebitamento dello Stato ma che consenta la crescita dell'occupazione e del Pil  - , sia depressiva e distruttiva. Infine, il declassamento può anche essere parte di un complessivo attacco geoeconomico al Paese, o ai Paesi, che ne sono colpiti. In fondo, quindi, il declassamento è un giudizio sul debito che non tiene conto solo del debito, ma di molti e complessi fattori politici. E' una sorta di contemporaneo Tribunale della Storia, che avrebbe bisogno di essere fronteggiato da grandi idee e da grandi personalità politiche. Che sono, purtroppo, il bene del quale i Paesi declassati sono più deficitari. 
In Lombardia "si vince facile": Pier Luigi Bersani aveva usato questa espressione prima delle elezioni di Milano, quando in pochi davano per probabile la vittoria di Giuliano Pisapia, e l'ha riusata concludendo l'assemblea regionale del Pd. "Ci prendo anche la seconda volta", ha detto poi ai giornalisti dopo un intervento in cui ha parlato del rapporto con il governo Monti, delle liberalizzazioni, della Lega, dell'impegno del partito per mettere "prima di tutto l'Italia". Certo, l'arrivo del governo non ha risolto i problemi da un giorno all'altro - ha detto a una platea con ex ministri, parlamentari, sindaci (incluso Pisapia) e anche Giorgio Gori, che è iscritto al Pd a Bergamo - ma "la novità si è vista tutta. Si fa il catalogo di dove sono i problemi, prima si faceva di dove c'erano miracoli, e per noi questo è un vantaggio competitivo". A stretto giro di posta è arrivata la replica del governatore lombardo Roberto Formigoni: "Certo, in Lombardia il Pd vincerà facile - ha commentato - e gli asini si metteranno a volare". 
Roma - Sono stati scelti i sei giovani artisti che parteciperanno al prossimo Festival di Sanremo. Li ha annunciati Gianni Morandi nel corso del programma di RaiUno "Sanremo social day - La scelta": i sei sono Alessandro Casillo, 15 anni da Milano, con la canzone "È vero"; Giulia Anania, 27 anni, romana, con "La mail che non ti ho scritto"; Marco Guazzone, 23 anni, di Roma, con "Guasto"; Celeste Gaia, 21 anni da Pavia, con il brano "Carlo"; Erica Mou, 21 anni di Bisceglie, con "Nella vasca da bagno del tempo"; Dana Angi, 18 anni da Latina, con "Incognita poesia". I sei artisti selezionati si ritroveranno nella gara riservata ai giovani insieme ai due gruppi vincitori della selezione di AreaSanremo, svoltasi lo scorso dicembre, ovvero i catanesi Bidiel con il brano "Sono un errore" e la band di Bari, gli Io ho sempre voglia, con la canzone "Incredibile". È durata un mese la fase eliminatoria tra i giovani candidati al palco dell'Ariston, che aprirà le porte al Festival per cinque serate a partire da martedì 14 febbraio. Giovedì scorso, negli studi della Dear a Roma, la fase finale aveva visto l'esibizione dal vivo dei 60 prescelti, 30 votati dagli utenti della pagina di Facebook dedicata al "SanremoSocial", in cui avevano caricato il loro video circa 1200 artisti, e 30 scelti dalla commissione guidata dal direttore artistico Gianmarco Mazzi, di cui fa parte anche Morandi. "È stato molto difficile scegliere i migliori, erano tutti bravi cantanti e le loro canzoni molto buone" ha detto Morandi. "È stato un lungo lavoro, speriamo di non aver commesso errori e che questi giovani possano diventare artisti importanti. Quest'anno Rai, Sanremo e Facebook insieme hanno scatenato un putiferio, oltre 800 mila visite in sole tre settimane. Nella scelta abbiamo quindi rispettato il volere del popolo della rete, Alessandro Casillo è stato il più votato su Facebook. Celeste Gaia ci ha colpito per la sua freschezza, ci siamo ritrovati a cantare il ritornello del suo brano, ci è proprio entrato in testa". Mentre per quanto riguarda la fase finale tra i 60 prescelti la Commissione del Festival ha cercato di distinguere le proprie candidature da quelle dei votanti su Facebook, per la scelta finale il voto in qualche caso ha coinciso, come ha spiegato Morandi: "C'è un'altra artista che il gruppo d'ascolto ha condiviso con il popolo della rete perché è stata molto votata, è la cantautrice Erica Mou". Molto votati anche i romani Marco Guazzone e Giulia Anania: "Giulia Anania è passionale, ha un bel graffio nella voce, unisce rock, melodia e personalità e scrive poesie. Marco Guazzone è un cantautore, un giovane compositore amante della musica e del cinema che strizza l'occhio a sonorità internazionali". Pochi i casi di artisti arrivati alla fase finale senza l'appoggio di una casa discografica, ma una di questi ha convinto la Commissione e salirà sul palco del Festival: si tratta di Dana Angi arrivata a Sanremo Social da perfetta sconosciuta: "È un po' la scommessa del gruppo d'ascolto" ha detto Morandi, "ci ha colpito subito con il suo pezzo piano e voce, molto intenso". 
TUNISI - "E' il nostro 14 luglio" "Bon aniversaire" "E' il nostro Natale", sono alcune delle frasi dette ai  visitatori stranieri per spiegare e condividere il primo anniversario della Rivoluzione, intesa come cacciata e fuga del dittatore Ben Alì, esiliatosi in Arabia Saudita . Una festa nazionale  in gran parte improvvisata  e autogestita  senza grandi appuntamenti partiva con le incognite del disincanto, da una parte, a causa dell'economia,  e dei vari conflitti politici e ideologici dall'altra, che la vittoria elettorale degli " islamisti democratici" ha tutt'altro che sopito. E invece la festa è andata benissimo perché  -  quasi come il 23 ottobre, giorno delle elezioni  -  i vari pezzi potenzialmente  antagonisti tra loro della Tunisia  più attiva sul piano politico e ideologico sono stati tenuti insieme e pervasi da un sentimento popolare molto forte, che è quello della gioia e dell'orgoglio per la libertà conquistata che è una dignità ritrovata, una seconda indipendenza dopo quella dal dominio coloniale. La festa popolare è consistita soprattutto  in un grande ritrovarsi passeggiare e salutarsi nella centrale Avenue Habib Bourguiba  dove andavano in scena le feste e proteste degli impegnati, dai sindacati Ugtt alla sinistra radicale  ai salafisti ai giovani ex protagonisti dell'occupazione di piazza Kasba del febbraio-marzo scorso (quella che ha ottenuto la convocazione di elezioni costituenti e l esclusione intanto dal governo degli ex ministri di Ben Alì). Che i buoni sentimenti popolari di gioia avrebbero prevalso sul rischio di scontri fisici lo si era capito già la sera prima. Alcune centinaia di "gauchisti" si erano ritrovati nella avenue Bourguiba per contestare la visita di Stato dell'emiro del Qatar, esponente di punta di quel capitalismo islamista del Golfo che temono possa condizionare la Tunisia. Quasi altrettanti manifestanti  di Nnhada ( il partito di maggioranza relativa) sono piombati a contestare i contestatori. Slogan e cori opposti. Detta così sembra pura tensione politica. Ma in mezzo scorrevano le auto di semplici cittadini che clacsonavano e sventolavano bandiere tunisine  -  alle undici di sera!  -  per iniziare alla calcistica l'anniversario. E tra gli opposti manifestanti si scherzava e si rideva. Durante l'anniversario si sono avuti  altri  momenti di potenziale scontro disinnescato dall'allegria diffusa . Come quando un gruppo di salafiti con bandiere nere è quasi entrato, gridando Allah Akbar, nel corteo rosso che gridava un generico e commemorativo Degage (vattene, lo slogan della piazza di un anno fa) rivolto questa volta al nuovo governo. Si gridano contro, ma nessuno alza le mani."C'è un conflitto aspro per l'egemonia sullo spazio  pubblico tra l area di sinistra "rossa" e più laica e le correnti islamiste integraliste che NNada non può né rappresentare né controllare" commenta accanto a me il sociologo Fabio Merone residente a Tunisi " ma questo mosaico di conflitto e convivenza che l'avenue Bourguiba di oggi incarna fa ben sperare. Altro che Egitto." Intanto la parola "rivoluzione" resta di moda. Il concerto dei  gruppi emergenti si intitola Join the Revolution, l'ultimo film tunisino  Croniques de la Revolution. La disoccupazione è alta ma anche la speranza lo è. 
UN SINDACO in divieto di sosta. La fretta è cattiva consigliera, si sa. E sarà capitato a molti di parcheggiare in maniera poco ortodossa la propria auto. Un errore cui non sfuggono neanche gli autisti dei politici. E persino dei sindaci. Anzi, del sindaco per eccellenza: Luigi de Magistris. Che di tempo ne ha sempre poco, visto che ogni giorno deve schizzare da una riunione all'altra. E così, ieri mattina, chi passava per via dei Mille, all'incrocio con via Carducci, poteva notare l'auto di servizio del sindaco vuota e ferma in curva, e a fianco alle strisce pedonali. Infrazione pesante, che a un cittadino comune costerebbe un bel po' di euro e, con molta probabilità, una ganascia di ferro di Napolipark agganciata alle ruote. Il tutto accade intorno alle 11. Il sindaco, accompagnato dal fratello Claudio, partecipa all'inaugurazione della mostra sul rock organizzata per il secondo anno consecutivo al museo Pan. All'evento prendono parte, tra gli altri, anche i consoli di Stati Uniti, Inghilterra e Germania, oltre a musicisti di grande spessore. La mostra è patrocinata dal Comune, quindi è un impegno ufficiale e non privato del primo cittadino. Insomma, nulla da obiettare sull'uso dell'auto blu. Qualche dubbio, invece, sorge sull'opportunità del parcheggio poco consono, avvenuto in uno dei salotti buoni della città. Tra l'altro, da mesi i napoletani tentano di digerire le nuove Ztl promosse dalla giunta de Magistris, che limitano l'uso delle auto private e scoraggiano la sosta selvaggia. Vedere la Mercedes dotata di sirena blu lasciata in palese divieto di sosta, il tutto davanti a un vigile impegnato nello smistare il traffico, ha scatenato malumori tra i passanti. "Questo è un parcheggio incivile", afferma Carla, mentre con il suo smartphone immortala l'auto del primo cittadino. Stessa reazione per un pensionato: "Se vengo qui e non trovo posto, l'auto la lascio al parcheggio privato a pagamento". Eppure, davanti all'ingresso del Pan c'era lo spazio per accogliere i mezzi delle autorità: per una scarsa mezz'ora, la Mercedes scura del primo cittadino è rimasta in sosta vietata, mentre l'altra, quella che gli uomini della scorta non hanno abbandonato neanche un minuto, aspettava più avanti in via Carducci, in doppia fila. Terminato il suo intervento, il sindaco, sempre accompagnato dal fratello, è risalito in macchina ed è andato via, senza sentire gli educati rimproveri per quell'auto in divieto di sosta. 
Leggi i commenti I commenti dei lettori 
PISCO (Perù) - Despres e Peterhansel volano verso Lima e la vittoria nella Dakar. Il portoghese Helder Rodrigues (Yamaha) si è aggiudicato la 13esima e penultima tappa, da Nasca a Pisco, tra le moto, ottenendo il primo successo parziale di questa edizione, staccando di 47" Cyril Despres. Ma il francese, approfittando di un errore del rivale e capoclassifica Marc Coma, che si è perso tra le dune del tracciato, ha guadagnato 12'38" sul catalano e ora, alla vigilia dell'arrivo nella capitale peruviana, ha un vantaggio più che rassicurante di 11'03" prima del via dell'ultima speciale di soli 29 chilometri. Il vincitore di giornata, Helder Rodrigues è invece sempre più vicino al terzo posto finale, con 29'45" di vantaggio sullo spagnolo Jordi Viladoms. Tra le auto terzo successo in questa edizione per Stephane Peterhansel, che si appresta a fare passerella per festeggiare il decimo successo tra due e quattro ruote nel raid. Il francese della Mini, infatti, ha visto crescere il vantaggio sui più diretti inseguitori con l'incidente occorso alla vettura gemella di Nani Roma ed al cappottamento che ha visto vittima la Hummer di Robby Gordon. Peterhansel in classifica generale ha ora 42'57"  di vantaggio su Roma e 1h15'09" sulla Toyota del sudafricano Giniel De Villiers. Leggi i commenti I commenti dei lettori 
