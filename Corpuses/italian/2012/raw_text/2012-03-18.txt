Era una occasione ghiottissima per conquistare la terza piazza utile per la Champions, non sono arrivati i tre punti ma un pareggio che, vista come è andata la gara, va comunque considerato molto positivo. Un 2 a 2 thrilling con Cavani protagonista prima nel male e poi nel bene. Quando manca il Pocho Lavezzi, fuori per infortunio dopo Londra, si fa sempre dura per gli azzurri. E' stata così anche questa volta al Friuli dove Mazzarri ha lasciato in panchina inizialmente anche un altro dei tre tenori, Marek Hamsik. Il vantaggio Udinese nel primo tempo si deve a un cross basso di Fabbrini che ha attraversato tutta l'area prima che Pinzi piombasse a metterlo dentro. Il Napoli ha reagito, è sembrato a tratti in grado di agganciare i friulani ma ad inizio ripresa è arrivato il colpo che poteva anche essere quello del ko. Ancora un cross dalle fasce, ancora Pinzi che questa volta di testa stacca incustodito e centra il palo, il "solito" Totò Di Natale, campano doc ma bomber dei bianconeri, che la mette dentro. Poco dopo il Napoli ha una chance di rientrare nel match: l'arbitro espelle Fabbrini e gli azzurri hanno davanti quasi tutto il secondo tempo da giocare in 11 contro 10. Entra Vargas ed esce Britos. Il Napoli assedia l'Udinese e ottiene un rigore per fallo di mano dell'ex Domizzi. Sul dischetto va Cavani ma calcia malissimo e Handanovic respinge restando praticamente immobile al centro della porta. Errore grave del Matador, non l'unico dal dischetto in questo campionato dove complessivamente ha fallito in tre occasioni. Ma pochi secondi dopo l'uruguaiano va in gol con una punizione tirata perfettamente. E' il 2 a 1. Intanto c'è un secondo espulso nell'Udinese: il tecnico Guidolin. Ancora una manciata di secondi e Cavani esplode di gioia siglando il 2 a 2 con un forte sinistro su passaggio di Dzemaili. E non è finita. Nel finale convulso grande chance per Zuniga e paratona di Handanovic. Due a due, il finale. Non c'è l'aggancio al terzo posto ma comunque una prova di forza per una rimonta che a un certo punto sembrava molto difficile. 
MILANO - Ogni singola cellula del nostro corpo è inesorabilmente condannata a invecchiare e, prima o poi, a spegnersi. Una dura legge che la natura ha marchiato a fuoco sul Dna e in particolare nei telomeri, le estremità terminali che proteggono i cromosomi. Queste sequenze funzionano come "clessidre" cellulari, una specie di timer della vita: a ogni ciclo di proliferazione della cellula i telomeri perdono un pezzettino, mano a mano che si accorciano la cellula invecchia, e quando il tempo li ha consumati significa che è arrivata al capolinea. Frenare questa progressiva erosione è una delle strade battute dalla scienza a caccia dell'elisir di eterna giovinezza, ma ora uno studio guidato dall'Ifom di Milano spiega che invecchiare è un destino ineluttabile. Gli autori hanno dimostrato che accorciarsi non è l'unica cosa che può accadere ai telomeri. Il problema vero è che, a differenza di tutto il resto del Dna, quello dei telomeri non si può riparare. Se si rompe o si danneggia, non è prevista soluzione. La scoperta, pubblicata su Nature Cell Biology , sancisce in sintesi "l'inevitabilità delle lesioni del tempo", riassumono i ricercatori. Lo studio è condotto da Marzia Fumagalli e Francesca Rossiello sotto la guida di Fabrizio d'Adda di Fagagna, che all'Ifom (Istituto Firc di oncologia molecolare) è responsabile del programma di ricerca 'Telomeri e senescenza'. Al lavoro hanno collaborato colleghi dell'università di Milano-Bicocca e della New Jersey Medical School americana. Le conclusioni del team hanno implicazioni anche nella lotta al cancro. Infatti, se da un lato la senescenza segna il deterioramento di tutta una serie di funzioni vitali, a livello cellulare è anche un meccanismo che, attivato precocemente, può prevenire l'insorgenza dei tumori. Quando, il 5 ottobre del 2009, gli studi sui telomeri fruttarono il Nobel per la Medicina agli statunitensi Elizabeth H. Blackburn, Carol W. Greider e Jack W. Szostak, i media celebrarono l'evento come un premio alla scienza che insegue l'immortalità. Si parlò di corsa all'elisir di eterna giovinezza perché l'idea era che, agendo sull'enzima che regola la lunghezza dei telomeri (la telomerasi), sarebbe possibile rallentare o addirittura invertire la marcia dell'invecchiamento. Il nuovo studio descrive invece un quadro più complesso, in cui l'accorciamento non è il solo nemico dei telomeri: "Con l'età - precisa infatti d'Adda di Fagagna - abbiamo riscontrato un accumulo progressivo di danni in queste porzioni cromosomiche in cellule e tessuti, indipendentemente dal loro accorciamento". La scoperta milanese si può riassumere così: le nostre cellule non leggono il passare del tempo solo dalla ridotta lunghezza dei telomeri, ma anche dalla compromessa integrità di questi 'cappucci' sui cromosomi. E l'integrità dei telomeri, più della loro lunghezza, è il parametro chiave in particolare per le cellule che hanno smesso di dividersi, ad esempio i neuroni. Anche se le cellule non proliferanti non perdono i telomeri, infatti, invecchiano comunque. Allo stesso modo, frenare l'accorciamento dei telomeri non significherebbe automaticamente riuscire a restare giovani. E questo perché bisognerebbe fare i conti anche con l'irreparabilità di eventuali danni al Dna di queste seguenze. "Che il Dna si rompa è un evento tutt'altro che raro nella vita della cellula - sottolinea d'Adda di Fagagna. Al contrario, si potrebbe dire che il materiale genetico è sotto attacco praticamente di continuo. Senza considerare eventi straordinari come l'esposizione a radiazioni o a diversi agenti chimici e fisici, le minacce vengono dalle stesse attività vitali della cellula". Anche il solo fatto di "respirare significa produrre specie reattive dell'ossigeno, i cosiddetti radicali liberi, che possono rompere la doppia elica di Dna". Ma così come la struttura che custodisce il 'codice della vita' viene costantemente danneggiata, viene anche costantemente riparata. "Le cellule - ricorda lo scienziato - reagiscono alla presenza di lesioni accendendo una serie di allarmi molecolari, proteine che scoprono il Dna danneggiato e innescano una cascata di reazioni che porta alla risoluzione del problema. Osservando attentamente le cellule dopo eventi di danneggiamento, però, ci siamo accorti che in alcuni punti del genoma rimanevano accesi i caratteristici allarmi, senza che le lesioni venissero riparate". Utilizzando tecnologie genomiche all'avanguardia, l'èquipe dell'Ifom è riuscita a mappare all'interno del patrimonio genetico le aree da cui partivano questi allarmi 'inceppati'. "Abbiamo localizzato le zone incriminate, scoprendo che nelle punte dei cromosomi i danni al Dna rimangono irrisolti", spiegano Fumagalli e Rossiello, autrici degli esperimenti presso il campus milanese. Ma se riparare il Dna rotto è vitale per la cellula, perché esistono sequenze impossibili da aggiustare? Perché l'evoluzione non le ha eliminate? "Riparare consiste nel mettere assieme o fondere estremità separate di Dna - risponde d'Adda di Fagagna - Se queste estremità sono parti interne di un cromosoma, allora l'evento di riparo è un bene fondamentale per la sopravvivenza della cellula. Se invece a essere scambiate per estremità da riunire fossero le parti terminali dei cromosomi, si avrebbe una fusione anomala tra cromosomi, che metterebbe a rischio la stabilità e l'organizzazione dell'intero genoma. Proprio perché hanno il compito di proteggere i cromosomi, i telomeri sono stati selezionati dall'evoluzione in modo da non poter essere riparati. Si può dire che "l'irreparabilità in caso di danno è il prezzo che pagano per non correre il rischio di fondersi". Lo studio dell'Ifom è finanziato tra gli altri, oltre che da Embo (Organizzazione europea di biologia molecolare) e Telethon, da Airc (Associazione italiana per la ricerca sul cancro) e Firc (Fondazione italiana per la ricerca sul cancro). Infatti, invecchiamento cellulare e tumori sono collegati a doppio filo e a dimostrarlo è stato proprio il team di d'Adda di Fagagna nel 2006: evocare precocemente la senescenza, quando un oncogene si attiva e minaccia di innescare la cascata di eventi che porta al tumore, è un'arma che la cellula ha a disposizione per bloccare l'invasione incontrollata della neoplasia. Mentre quando questo sistema fallisce, l'avanzata del cancro diventa inevitabile. "Considerando queste connessioni tra senescenza e cancro - conclude lo scienziato - stiamo proseguendo le ricerche per comprendere se, e in che modo, i danni irreparabili che si accumulano nei telomeri siano in relazione con l'azione degli oncogeni durante la trasformazione tumorale e durante i tentativi della cellula di contrastarla". 
Brutta sconfitta per la Novipiù Casale che al Pala Rossini di Ancona perde 94-83 con la Fabi Shoes Montegranaro. Decisiva la prima parte del quarto quarto con Ivan Zoroski decisivo a sferrare il colpo del definitivo ko che mette al tappeto la Junior. Brutte notizie arrivano anche dagli altri campi, con Teramo che batte in casa Sassari riportandosi a quattro punti di vantaggio proprio dai piemontesi. La strada verso la salvezza è sempre più in salita. Parte meglio la Fabi Shoes di coach Giorgio Valli, sicuramente con il dente avvelenato dopo la gara d'andata che coincise con la prima vittoria casalinga in Serie A per la Novipiù. Eppure i primi punti dell'incontro portano il nome del neo azzurro Chiotti che con una sapiente correzione porta Casale subito avanti. Montegranaro però gioca una buona pallacanestro che gli permette di tenersi a contatto in questo primo momento complicato. Le triple in serie di Minard e Hukic illudono in parte le speranze di fuga juniorine, anche perché Di Bella e Karl dall'altra parte hanno la mano calda e regalano il primo reale vantaggio della gara sul 16-15. Zoroski e Ivanov fanno sentire la loro presenza in area pitturata incrementando a 7 punti il bottino di vantaggio, ma la tripla di Temple chiude il primo quarto su un equilibrato 27-24. La seconda frazione prosegue sulla stessa scia del primo quarto con la Fabi Shoes brava a trovare gli spazi colpendo la difesa rossoblù ad ogni minima disattenzione. Di Bella da tre è in serata "non sbaglio mai" e Casale, dopo il canestro trovato con Gentile in apertura, non riesce più a segnare fino al 16' quando Temple con una palombella telecomandata sblocca quantomeno a livello morale una Junior apparsa un po' troppo scarica. La correzione a canestro di Karl e la tripla di Mazzola affossano i rossoblu su un pesante -11 che fa male al cuore dei tifosi monferrini. Si va al riposo sul 44-33. Tornati sul parquet la musica non sembra cambiare più di tanto. Ivanov e Di Bella continuano a giocare su cifre importantissime, con Casale che si affida a qualche lampo del buon Minard che con i suoi 8 punti consecutivi permette alla Novipiù di rivedere con maggior nitidezza la targa di Montegranaro. 53-46. Difensivamente la Novipiù non concede praticamente più nulla riportandosi a contatto grazie a due magie di Shakur e  Minard. 60-56. Mazzola da tre fa impazzire il Pala Rossini, ma Temple nei 4'' rimanenti di quarto s'inventa un tracciante infuocato da tre punti che chiude i conti sul 65-62. L'ultimo quarto si apre nel segno di Ivan Zoroski che con due triple consecutive ricaccia all'inferno Casale che dopo un ottimo terzo quarto aveva cominciato a crederci davvero. 74-64. E' lui l'uomo chiave di questo incontro. Nel momento più importante il play serbo prende per mano i suoi permettendo di uscire dalla contesa con due punti fondamentali in tasca che molto probabilmente valgono la salvezza anticipata della Sutor. Nel finale Mc Neal e Zoroski incrementano le loro cifre personali, con Di Bella che chiude la sfida con ben 26 punti a referto. FABI SHOES MONTEGRANARO-NOVIPIU' CASALE MONFERRATO 94-83 (27-24, 44-33, 65-62) FABI SHOES MONTEGRANARO: Karl 5, May 5, Perini, Vallasciani ne, Nicevic  1, Zoroski 20, Di bella 26, Mazzola 10, Piunti,  Mc Neal 11, Ivanov 16.  All. Valli. NOVIPIU' CASALE MONFERRATO: Malaventura 8, Gentile 6, Hukic 9, Pierich,  Martinoni ne, Chiotti 8, Temple 15,, Stevic 2, Ferrero ne, Shakur 11,  Ivanov 16. All. Valentini. 
Alla fine la spunta Treviso, forte di una panchina più lunga e, se vogliamo, anche di qualche fischio arbitrale benevolo che ha indirizzato il match nei momenti topici, a fine partita musi lunghi in casa Angelico, che aveva cullato quella vittoria che avrebbe portato all'obiettivo minimo di inizio stagione. Dragicevic, fermato da un affaticamento muscolare, non è stato della partita e questo ha costretto Cancellieri a fare le rotazioni con un uomo in meno,  ricorrendo al giovane Magarity che ha dato minuti e fiato a Miralles, gravato troppo presto di tre falli. La forza di Biella è stata quella di rimanere in partita fino alla fine, ma non ha chiuso il match quando poteva farlo e anche l'ultimo possesso di Pullen alla fine dei quaranta minuti non è stato gestito al meglio. A fine partita un Jeff Viggiano, ex del match, raggiante per la vittoria ha buone parole per Biella pronosticando un roseo successo per tutte e due le squadre, mentre Miralles è dispiaciuto per il risultato che si poteva portare a casa nonostante la forzata assenza del Drago serbo. Partita con le due tifoserie gemellate e che quindi si sostengono a vicenda, molti dei trevigiani presenti al Forum erano già a Biella fin da ieri, ospiti degli ultras di casa in virtù di quel rapporto di amicizia che li lega a Biella. Nel quintetto iniziale Cancellieri sostituisce Dragicevic con Jurak, mentre Djordjevic si affida a Viggiano, Mekel, Ortner, Goree e Thomas. Parte meglio Treviso che scommette subito sul tiro da tre con Thomas, mentre Biella patisce la difesa veneta, tuttavia le contromisure di Cancellieri e di Soragna in stato di grazia portano l'Angelico in vantaggio anche di 9 punti sul 22 a 13. Becirovic da tre sigilla il primo quarto con Treviso sotto solo di tre, 22 a 19. Nel secondo quarto amnesia di Biella che si perde, non riesce a trovare conclusioni facili e butta via molti palloni. Fa il suo esordio, per far rifiatare Miralles, Magarity, nove i minuti in campo, utili per fare esperienza, mentre si segnala una spettacolare schiacciata in contropiede di Lombardi che viene redarguito dall'arbitro  Cicoria per essersi troppo appeso al ferro. Biella va al riposo lungo sotto di tre: 34-37. Nel terzo quarto la tensione sportiva dei rossoblù dà i suoi frutti, una buona difesa a cui si uniscono ottimi tiri porta Biella anche sul +12 grazie a Soragna, Coleman e Miralles; Pullen ancora non c'è, dall'altra parte uno strabiliante e devastante Marcus Goree, Mvp della partita con 25 punti e soprattutto 5/6 da tre, tiene i suoi in partita e all'ultimo quarto Biella si presenta solo con quattro punti di vantaggio. Punti che non bastano per una squadra che ha difficoltà a segnare e va anche sotto al 35', ma qui si sveglia Pullen che comincia a prendersi responsabilità e tiri. Grazie a un parziale di 9-0 l'Angelico va sul +4 e sembra mantenere l'esiguo vantaggio; purtroppo così non è, Mekel a 13 secondi dalla fine pareggia sul 79 pari. Ci sarebbe anche il tempo per il canestro della vittoria ma Pullen si fa prendere dalla frenesia e spreca tirando da tre. Nei supplementari nella lotteria dai liberi Biella sbaglia di più: 7/12 contro il 10/12 di Treviso, l'errore decisivo è di Pullen e il tiro da tre di Coleman non va. Biella viene quindi sconfitta, non sono immuni da colpe gli arbitri che non hanno visto un fallo solare su Coleman e hanno mal giudicato una palla accompagnata di Mekel. L'Angelico così perde il secondo incontro consecutivo in casa e ora si accinge ad affrontare la doppia trasferta di Avellino e Bologna. Angelico Biella-Benetton Treviso 94-96 (22-19; 34-37; 57-53; 79-79) Angelico Biella: G. Jurak 10, N. Minessi n. e.,  A. Coleman 25 , T. Soragna 18,  J. Pullen 20, M. Laganà n. e., A. Miralles  16, E. Lombardi 2, F. Rossi n. e., W. Magarity 0, M. Chessa 3,  T. Dragicevic n. e. Benetton Treviso: B. Ortne 7r, G. Mekel 13, S. Becirovic 8, M. Goree 25, M. Bulleri 6, A. De Nicolao 2, J. Thomas 7, M. Bonivento n. e., G. Cuccarolo 0, R. Gaspardo n. e., V. Moldoveanu 18, J. Viggiano 10 
Il test determinante per la riuscita di un dispositivo di traffico a Chiaia, naturalmente, è la movida del week end. La pattuglia di vigili è di ottima volontà, ma due volte sommersa: dal flusso di traffico della Riviera e da quelli che parcheggiano lungo il cordolo della preferenziale. È vietato dal 16 marzo, e fino al 25 aprile. Ma nessuno lo sa, è scritto piccolo piccolo su un volantino affisso con lo scotch sull’edicola, proprio accanto al commissariato di polizia. Chiaia appiedata e imprigionata. Per carità, la Coppa America e chi la vuole toccare, anche perché succederebbe un finimondo. E poi un po’ di rilancio non fa male a nessuno. Ma dire che non si recede da niente, al Comune, siamo sicuri che sia la formula giusta per gli abitanti già provati di una città che respira a fatica? E la democrazia partecipata dov’è finita? Questo è quanto osservano gli abitanti di Chiaia, che da mercoledì lasciano la macchina in garage e se la fanno a piedi, perché i bus si fanno desiderare. «C’è un imbuto verso Fuorigrotta — commenta Gaia Sivo, negozio e abitazione in San Pasquale — Una persona che conosco si è stampata il modulo dal sito del Comune dove ha dovuto dichiarare dove parcheggia il veicolo. È andato a farselo timbrare al Comune e ci ha passato mezza giornata. Io non so come finirà con le consegne del negozio: le fa il ragazzo che non è residente a Napoli, per lui il permesso non è previsto. Il garage ci ha munito di pass, ma sarà poco utile». Tutti i negozianti di Chiaia hanno notato un calo pomeridiano delle vendite: «Da quando è stata chiusa la prima tranche di via Caracciolo dove — continua Gaia Sivo del Pet Shop — sta accadendo una cosa allucinante: sul marciapiedi lato mare, dove non ci sono mai stati, stanno installando i pali della luce: ma non è un percorso vincolato?». Preoccupati i titolari della Dolce Napoli di Sal De Riso: «Già c’è il cronico problema del parcheggio, così non verrà più nessuno, speriamo almeno gli americani...>. «Si avverte una sgradevole tensione — osserva il gallerista di piazza dei Martiri Alfonso Artiaco — importantissimo il rilancio della Coppa America, ma va migliorato il servizio e rese più puntuali le informazioni». Diego Minutaglio, giovane imprenditore di via San Pasquale: «Per fortuna al momento abbiamo avuto i pass dei garage, altrimenti non potevamo neanche più entrare. Io torno a casa da Mergellina tutti i giorni — si lamenta — il disagio maggiore in realtà è creato dai rallentamenti dovuti alla curiosità delle persone che guardano i lavori, più che alla deviazione del percorso. Per tornare a casa da Mergellina invece di 10 minuti ora ci metto mezz’ora. Il vero problema è la Riviera, bloccata con la chiusura della preferenziale. Nel fine settimana è il caos. Mercoledì, alle 10, una mia amica da piazza Vittoria per arrivare all’hotel Majestic ha impiegato 25 minuti, a piedi avrebbe fatto molto prima». 
(dal lat. aequus, uguale, pari). La perfetta corrispondenza fra due entità. Questione ricorrente nella storia politica occidentale, l'uguaglianza è un termine chiave della politica che si presta a innumerevoli  interpretazioni. Può essere riferita alla condizione personale di indipendenza, e allora il suo contrario sarà la subordinazione; oppure può entrare in rapporto con la distribuzione di beni, e allora il problema sarà se l'uguaglianza consiste nel dare a ciascuno parti uguali o invece parti proporzionali; oppure ancora si può cercare di capire sotto quale profilo l'uguaglianza sia desiderabile o esigibile. Da quest'ultimo punto di vista, si può parlare di una generica uguaglianza di tutti gli esseri umani (tesi stoica,  e poi cristiana), oppure della moderna uguaglianza dei diritti naturali degli uomini e delle donne.  In questa accezione, l'uguaglianza di ciascuno con ciascun altro è uno dei più potenti miti politici dell'età moderna, la bandiera di ogni prassi progressista, e anzi è il cuore della democrazia. Il suo significato rivoluzionario sta nel fatto che l'uguaglianza è una lotta contro privilegi e differenze, divenute insopportabili appunto alla luce dell'uguaglianza naturale di tutti i componenti del genere umano, e del conseguente sforzo di realizzarla in concreto come uguaglianza civile, legale e politica dei cittadini. L'uguaglianza diviene così in età moderna una necessità e un dovere: da una parte è l'esito inevitabile delle dinamiche politiche della modernità, come vide Tocqueville, e dall'altra è l'obiettivo di sempre nuovi conflitti per vincere gli ostacoli che la rallentano (le differenze di genere, di razza, di religione, di ideologia e le disuguaglianze sociali).  Intere stagioni politiche ruotano interno alla nozione di uguaglianza, la principale delle quali è concentrata nella costruzione dello Stato sociale, potente motore di abbattimento delle differenze e di ridistribuzione del reddito. Per superare i rischi che l'uguaglianza sia appiattimento, omologazione, grigiore, le moderne costituzioni democratiche la declinano come uguale dignità dei differenti progetti di vita individuali (a condizione che escludano violenza e dominio); e per scongiurare il pericolo dell'ugualitarismo mortificante, si preferisce oggi parlare di uguaglianza dei punti di partenza, a cui possono seguire ragionevoli differenziazioni dei destini dei singoli, secondo il merito (tesi tuttavia non accettata da tutti i pensatori democratici). In ogni caso, soprattutto perché è oggi minacciata da grandi differenze sociali e da conflitti culturali e religiosi, l'uguaglianza  -  almeno come assenza di discriminazione e come rispetto dei diritti civili di tutti, a prescindere da ogni differenza personale  -   è più che mai un irrinunciabile principio di ogni ordinamento democratico. Da questo punto di vista, che la Cassazione affermi il diritto delle coppie omosessuali a vedere tutelati i propri diritti umani e civili, sociali e affettivi, esattamente come quelle eterosessuali, è una tappa importante dell'opera mai compiuta di democratizzazione degli ordinamenti e della  vita associata nella sua concretezza. Se è vero che nessuna tradizione religiosa, nessun pregiudizio, nessuna presunta idea di normalità, deve orientare la vita democratica, e discriminare i cittadini, che avendo tutti uguale dignità sociale hanno tutti uguale diritto a un trattamento uguale, equo, parificato, allora si può dire che l'idea di uguaglianza è ancora capace di muovere la politica, e che ha ancora parecchio lavoro da svolgere. 
ROMA - La Lube Macerata ferma la corsa di San Giustino e si conferma seconda forza del campionato. Nell'undicesima giornata di ritorno del campionato di volley di serie A1 i marchigiani non consentono all'Eneregy Resources di conquistare punti salvezza e restano saldamente secondi. Passo in avanti verso la quarta piazza di Casa Modena che però inguaia Verona. Vibo Valentia fatica più del previsto a Ravenna ma al tie break ottiene il pass per i playoff. Importante successo, sempre al tie break, per la Fidia Padova contro Latina. Si tratta di due punti che mantengono accesa la speranza di permanenza in A1. Il resto del turno si gioca mercoledì e giovedì con Acqua Paradiso Monza-Bre Banca Cuneo e Itas Diatec Trentino-Sisley Belluno. Macerata supera un ostacolo in questo momento ostico. San Giustino prova a rientrare nel match conquistando un combattuto terzo set ma la Lube non si disunisce. A spingere i biancorossi allenati da Alberto Giuliani il capitano Igor Omrcen con 20 punti e Cristian Savani autore di 18 punti due ace e un muro. L'allenatore è soddisfatto: "Non siamo al massimo ma abbiamo altre due settimane di lavoro  -  precisa  -  in cui possiamo sistemare altri dettagli. Qualcuno forse ha risentito del carico di lavoro svolto in palestra durante la settimana. Vincere così è un buon segnale e ho visto funzionare bene uno schema di gioco che avevamo provato". Modena vince e si riavvicina al quarto posto occupato dalla Sisley Belluno. La sfida in panchina tra i due fratelli Bagnoli rilancia Daniele, che può contare su un gioco corale ben sostenuto da Piscopo (12 punti, miglior giocatore) e Dennis (21 punti), e manda in basso Bruno fiducioso per il futuro. Adesso Verona con 28 punti deve ancora fare qualche calcolo in vista degli ultimi due turni di regular season. Per ottenere la matematica salvezza e giocarsi la chance playoff la Tonno Callipo deve lottare circa due ore e mezza contro la retrocessa Ravenna. I romagnoli per restare a galla sfoderano un Moro (24 punti) in ottime condizioni sostenuto da Roberts (15 punti). Tra i calabresi la spinta decisiva arriva dal solito Klapwijk (25 punti) con Diaz (20 punti) cresciuto a distanza. Alternanza di emozioni nel match vinto da Padova al tie break contro Latina. La Fidia, in campo con il nuovo centrale lo statunitense Hein al posto dell'infortunato Suljagic spera ancora di poter agguantare Roma o San Giustino lontane quattro punti e si avvia la rush finale con Simeonov in buone condizioni, autore di 22 punti, e Schwarz (16 punti) pronto a dare una grossa mano. Miglior giocatore della partita premiato Yu Koshikawa (8 punti). Nell'anticipo di sabato la Copra Piacenza piega con facilità la M. Roma Volley. Da un lato si è vista una squadra emiliana in piena salute e smaniosa di rifarsi dallo stop subito una settimana fa e dall'altro un sestetto capitolino distratto e falloso con la testa altrove nonostante ci sia ancora una salvezza da raggiungere. Netta in attacco la differenza con la squadra di Monti che viaggi al 51 per cento contro il 43 dei capitolini. La musica non cambia al servizio dove Roma è capace di sbagliare ben tredici volte. La vittoria dei padroni di casa, ben costruita a muro (15 vincenti), porta la firma di Nikolov autore di 19 punti. Risultati dell'undicesima giornata di ritorno. Copra Elior Piacenza-M. Roma Volley 3-0, Cmc Ravenna-Tonno Callipo Vibo Valentia 2-3, Casa Modena-Marmi Lanza Verona 3-1, Lube Macerata-Energy Resources San Giustino 3-1, Fidia Padova-Ancreoli Latina 3-2. Mercoledì ore 20.30 Acqua Paradiso Monza-Bre Banca Cuneo. Giovedì ore 20.30 Itas Diatec Trentino-Sisley Belluno. Classifica . *Itas Diatec Trentino 61, Lube Macerata 54, *Bre Banca Cuneo 49, *Sisley Belluno 44, Casa Modena 40, Copra Elior Piacenza 38, *Acqua Paradiso Monza 36, Andreoli Latina 31, Tonno Callipo Vibo Valentia 30, Marmi Lanza Verona 28, M. Roma Volley, San Giustino 27, Fidia Padova 23, Cmc Ravenna 10. *Una partita in meno. Leggi i commenti I commenti dei lettori 
Torna nell'abisso la Conad, che perde un'occasione d'oro e subisce Sant'Antimo per tutti i 40'. Malissimo nei quarti dispari, costretta a rimonte impossibili, la Biancoblù ora si ritrova al penultimo posto. A due punti da Forlì, la virtuale retrocessa, che però ha messo sotto Imola in un altro scontro diretto. "Provo un po' di vergogna per la prestazione - ha detto a caldo Romagnoli - ma hanno meritato loro. Sarà una settimana di riflessione, per tutti". Il terrore torna al PalaDozza, nonostante le tremila presenze. E anche i fischi, quando la Conad s'è trovata sul -20 a 11' (45-65) una sentenza annunciata. Poi ci ha messo cuore, tre triple a inizio del quarto finale e un altro sprint fino al 76-79 a 1'50". Con Pecile che ha mancato il libero del -2 e poi ha perso due palloni in attacco. La tripla dell'ex Kommatos a 56" per il 76-82 ha chiuso i conti. Il conto è stato pagato caro. Dopo un inizio sofferto (13-23 dopo 7'30") a causa di una difesa troppo allegra, Baldassarre ha suonato la prima carica, praticamente portando il pareggio da solo a quota 28 dopo 12'. Ma nessuno gli ha dato una mano e il buon Patrick, che ha terminato il primo tempo con 17 punti e 6 rimbalzi, da solo non è bastato, perché gli esterni campani han ripreso a far centro. Domenica prossima a Faenza contro Imola altro valzer della sofferenza. CONAD-SANT'ANTIMO 76-87 Conad: Kelley 12, Hafnar, Blizzard 17, Baldassarre 29, Yango 3, Pecile 13, Montano, Cutolo, Canavesi 2. Sant'Antimo: Bell 24, Moraschini 9, Campbell 23, Kommatos 11, Cittadini 14, Rossi 2, Cantone 4, Eliantonio. Arbitri: Di Francesco, Di Toro, Rossi. Note: tiri liberi: Bo 15/22, St 16/22. Da due: Bo 17/38, St 22/33. Da tre: Bo 9/25, St 9/27. Rimbalzi: : Bo 34, St 40. Parziali: 5' 10-15, 10' 21-28, 15' 29-31, 20' 37-39, 25' 43-54, 30' 49-67, 35' 63-77, 40' 76-87. Massimo vantaggio Conad: +1 (32-31) al 16'. Massimo svantaggio: -20 (45-65) al 29'. 
