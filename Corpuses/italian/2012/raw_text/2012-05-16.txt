PARIGI - Diciassette uomini e diciassette donne: il nuovo governo francese del presidente François Hollande è il primo esecutivo paritario. Hollande ha quindi realizzato ciò che aveva promesso in campagna elettorale: mettere alla guida dei ministeri un eguale numero di uomini e donne, anche se i posti di maggior prestigio vanno ad esponenti maschili, ad eccezione della Giustizia. I nomi sono stati annunciati dallo stesso premier , Jean-Marc Ayrault, che questa mattina aveva trascorso quattro ore a colloquio con Hollande. La prima riunione del nuovo governo è stata convocata domani alle 15 a palazzo Matignon. Il premier ha annunciato che il nuovo governo francese si concentrerà sul riassetto dei conti pubblici e sul bilanciamento delle nuove spese con tagli dei costi. E fra le prime misure proposte ai ministri ci sarà la riduzione dello stipendio di ciascuno di loro nella misura del 30 per cento, uno dei primi provvedimenti simbolici del quinquennio Hollande . Ospite del tg delle 20 su France 2 pochi minuti dopo l'annuncio della sua squadra di governo, Ayrault ha tenuto a rivendicare la misura, che era stata presentata come un segnale di differenziazione della presidenza Hollande rispetto al suo predecessore, Nicolas Sarkozy, che aveva aumentato il suo stipendio del 170 per cento cinque anni fa, appena entrato all'Eliseo. Inoltre, ha annunciato sempre Ayrault, i ministri che si presenteranno alle elezioni politiche di giugno e non saranno eletti dovranno lasciare l'incarico. "C'è un senso di responsabilità - ha detto Ayrault - vuol dire che ogni ministro che si presenterà alle politiche e non sarà eletto non potrà restare al governo". Agli Esteri va l'ex premier del governo Mitterrand, Laurent Fabius; il capo della campagna del presidente, Pierre Moscovici, è invece il nuovo ministro delle finanze . Manuel Valls - ex possibile candidato premier - va agli Interni ; mentre al Lavoro Michel Sapin; alla cultura , Aurélie Fillippetti, grande animatrice della campagna elettorale di Hollande. Tra gli altri ministri all' Istruzione Vincent Peillon, alla Giustizia la giurista guyanese Christiane Taubira, agli Affari Sociali e Salute Marisol Touraine, All' Uguaglianza Cecile Duflot, all' Ambiente Nicole Bricq, alla Reindustrializzazione Arnaud Montebourg, alla Difesa Jean-Yves Le Drian, all' Università Genevieve Fioraso, ai Diritti delle Donne va la giovane franco-marocchina Najat Vallaud Belkacem, che sarà anche portavoce del governo. All' Agricoltura Stephane Le Foll, alla Riforma dello Stato Marylise Lebranchu; Territori d'Oltremare , Victorin Lurel; Sport , Valérie Fourneyron, Bilancio , Jerome Cahuzac, Relazioni con il Parlamento , Alain Vidalies, Affari europei , Bernard Cazeneuve, Anziani , Michèle Delaunay, Economia sociale , Benoit Hamon, Famiglia , Dominique Bertinotti, Disabili , Marie-Arlette Carlotti, Sviluppo , Pascal Canfin, Francesi all'Estero , Yamina Benguigui, Trasporti , Frederic Cuvillier, Innovazione , Fleur Pellerin, Reduci di guerra , Kader Arif. 
WASHINGTON - Un ulteriore allentamento monetario potrebbe essere necessario se la ripresa economica rallenta. Ad appoggiare l'ipotesi di un terzo round di "quantitative easing" sono alcuni componenti della Fed. E' quanto si legge nei verbali della riunione del 24-25 aprile. Secondo la Fed, l'economia Usa si sta espandendo in modo moderato ma "le tensioni sui mercati finanziari legati alla situazione in Europa continuano a porre significativi rischi al ribasso".  La crisi finanziaria europea resta quindi "un rischio significativo per l'economia americana" ma, sottolinea La Fed,  "la minaccia dell'inflazione è solo temporanea". 'Le azioni intraprese in Europa - spiega la Fed - hanno allentato lo stress dei mercati, ma in vari paesi servono ulteriori aggiustamenti". Nella riunione del braccio di politica monetaria della Federal reserve, i dirigenti della Banca centrale americana si sono trovati d'accordo nel ritenere che la ripresa acquisterà gradualmente forza, ma sono rimasti cauti sul miglioramento del mercato del lavoro. Nello stesso incontro, però, il consiglio che viene dato alle Banche americane è quello di "ridurre l'esposizione verso l'Europa". I verbali relativi alla riunione del 24-25 Aprile del Fomc, mostrano però che i dirigenti della Banca centrale americana sono timorosi per la politica fiscale americana e il suo impatto sull'economia. Dai verbali emerge che, poiché la ripresa economica dovrebbe migliorare "moderatamente", la Fed non dovrebbe adottare ulteriori misure di stimolo. La Banca centrale ha comunque sottolineato che è pronta a intervenire. 
ROMA - Alla vigilia dei giochi olimpici la nazionale italiana femminile di volley viene scossa da una notizia che era nell'aria da tempo: il ct Massimo Barbolini, uno dei più vincenti nella storia azzurra (due coppe del mondo, due Europei e  un oro ai Giochi del Mediterraneo) e in carica dal 2006, raggiunge un accordo  a Istanbul per allenare nella prossima stagione il Galatasary. Il ricco contratto triennale permetterà al 48enne (da compiere il prossimo 29 agosto) tecnico modenese di ritrovare in squadra Eleonora Lo Bianco e Simona Gioli, due perni della sua nazionale, e provare ad arricchire un curriculum a livello di club di primo piano: cinque scudetti e altrettante coppe Italia, due Champions League e due coppe Cev. L'annuncio arriva direttamente dalla Turchia e non coglie impreparato nessuno. MAGRI LACONICO - Infatti le posizioni, su questo argomento, tra ct e Federazione sono divergenti da diverso tempo. Quando a marzo Barbolini aveva manifestato la volontà di allenare un club, il presidente federale Carlo Magri si era detto contrario al cosiddetto doppio incarico, a differenza di quello che succede in altre discipline. Ma con le Olimpiadi a ridosso si evitano polemiche e il numero uno della Federazione lascia trapelare un laconico: "Per adesso, d'accordo con il ct stesso, abbiamo deciso di concentrarci solo sui Giochi, abbastanza vicini. Alla fine affronteremo la questione. E non ho pensato a nessun nome per sostituirlo". IL DOPPIO INCARICO POSSIBILE? - Il selezionatore azzurro ha un contratto in scadenza e toccherà al Consiglio federale pronunciarsi sul doppio incarico. Le strade sono destinate a dividersi, qualsiasi sia il risultato nel Regno Unito: "La linea della Federazione è sempre stata contraria al doppio incarico. Il calendario degli impegni è talmente fitto da non potersi distrarre", spiega Magri. Quindi l'Italia targata Massimo Barbolini si prepara all'ultima sfida, la più importante con la consapevolezza che una volta chiusa l'avventura ci si saluta con una calorosa stretta di mano. MAGRI: "MI HA AVVISATO AL TELEFONO" - E con il gruppo azzurro tra i forti in circolazione meglio mantenere bassa la tensione e pensare all'obiettivo medaglia: "Barbolini mi ha telefonato per avvertirmi - precisa  -  il nostro rapporto è buono e se ci sono margini per proseguire il cammino insieme lo decideremo in futuro". E per guidare l'Italvolley femminile ai mondiali del 2014 (primo importante impegno posto olimpico) c'è un nome su tutti Luciano Pedullà, conosciuto come scopritori di talenti rosa. Nell'ultima stagione è subentrato a campionato in corso (fine novembre) alla guida della Scavolini Pesaro. In passato ha già respirato aria azzurra al timone della nazionale juniores. STOYTCHEV TORNA IN BULGARIA? - Intanto in Bulgaria succede anche questo: il primo ministro Bojko Borisov e il ministro dello sport Svilen Neykov in un incontro con i vertici della Federazione spingono per il ritorno sulla panchina della nazionale maschile di Radostin Stoytchev (allenatore pure della pluridecorata Itas Diatec Trentino). La storia, che sembra la trama di un film, comincia solo pochi giorni fa (precisamente sabato sera scorso) quando la Bulgaria viene eliminata in semifinale della Germania nel torneo di qualificazione olimpica. Al termine della gara Stoytchev è "cacciato", sembra, senza nemmeno essere avvertito. Con World league e tornei per qualificarsi a Londra che bussano alla porta il numero uno della Federazione incassa due netti rifiuti da parte di possibili sostituti: Silvano Prandi e Martin Stoev, per entrambi non esistono le condizioni per lavorare in tranquillità. MOMENTO DELICATISSIMO - Quindi il colpo a sorpresa arriva oggi, dopo che i big della politica bulgara hanno incontrato alcuni giocatori tra i quali Kaziyski e Zhekov. La decisione non lascia dubbi e "invita" la Federazione a fare un passo indietro. Stoytchev, in caso di un richiamo, potrebbe tornare in sella alla nazionale e proseguire l'operazione Olimpiadi di Londra. Leggi i commenti I commenti dei lettori 
TORINO - Andrea Agnelli apre in qualche modo il dopo-Del Piero: "Alessandro preferisce che la Juve non ritiri la sua maglia numero 10? Mi fa piacere. Lui sarà il nostro capitano in eterno, ma è giusto che quella maglia possa essere indossata anche da altri calciatori". Gigi Buffon non nasconde l'emozione per l'imminente addio del suo compagno di squadra: "Alex se ne va nel momento migliore. Per certi versi avrei voluto essere lui per vivere tutto quello che ha vissuto e per vincere tutto quello che ha vinto. Per i prossimi 150 anni non ci sarà uno come lui. Se qualcuno indosserà la maglia di Del Piero dovrà sapere da chi prima di lui è stata indossata". Una nuova era è ai nastri di partenza. Prima, però, manca l'ultima scena del film del capitano, domenica all'Olimpico romano: "La Juve ha ancora fame di vittorie - assicura il presidente Andrea Agnelli a margine dell'inaugurazione del J-Museum, a pochi metri dallo Juventus Stadium -. La partita di domenica è un passaggio fondamentale della nostra stagione. Dopo lo scudetto, vogliamo la decima Coppa Italia. Era giusto festeggiare un traguardo importante come il tricolore. Un risultato fantastico ottenuto da una squadra invincibile, di nuovo alto dopo i fatti del 2006. Siamo orgogliosi ma assolutamente concentrati sulla partita di domenica, perché il Napoli è una grandissima squadra che ha già dimostrato di potersela giocare con tutti, anche con il Chelsea finalista di Champions League. E poi siamo perfettamente consapevoli che dal primo luglio, ai prossimi blocchi di partenza, saremo tutti alla pari". Finiti i bagordi, passata l'euforia da scudetto, il presidente Agnelli torna sul pezzo. E progetta una Juve ancora più forte: "Non eravamo la quinta o sesta forza italiana l'estate scorsa, come diceva la critica, non siamo tra le prime quattro potenze europee oggi. Sappiamo dove dobbiamo intervenire. Abbiamo delle lacune da colmare per raggiungere i nostri maggiori competitor: le nostre priorità non cambiano". Tra le priorità l'acquisto di un top player come van Persie che oggi ha comunicato all'Arsenal di non voler rinnovare il suo contratto in scadenza nel 2013. La Juve avrà nel Manchester City un temibile concorrente. Andrea Agnelli si presenta all'inaugurazione del J-Museum con la coppa dell'ultimo scudetto. Il ventottesimo tricolore bianconero, secondo Federcalcio e Lega. Il trentesimo titolo, quello della terza stella, secondo il mondo (parallelo) bianconero. Non è un caso che il presidente della Figc Giancarlo Abete abbia declinato l'invito per il taglio del nastro, onde evitare ulteriori polemiche, tormentoni assortiti e probabilissimi fischi. Con il presidente c'é l'ad Beppe Marotta, il consigliere Nedved il presidente del J-Museum Paolo Garimberti e il grande ex Edgar Davids. La squadra al gran completo e altre più o meno vecchie glorie: Bettega, Ferrara, Cuccureddu, Morini, Tacconi, Ravanelli, Furino, Bonini, Mauro, Brio, Anastasi, Torricelli. La coppa dell'orgoglio finisce nella sala dei trofei, trophy temple, insieme a tutti gli altri titoli del club, con fiera esposizione del numero 30. "Questo è uno scudetto unico e irripetibile - dice Buffon -. È un'annata straordinaria per la città di Torino: la Juve è tricolore, il Toro in Serie A". "Il museo della Juventus mi colpisce per gli stimoli che ti dà, per tutti i grandi momenti che la Juve ha dato e per la solidità che la squadra ha mostrato nel corso della sua storia", ha commentato il presidente della Fiat e di Exor, John Elkann. "E' il coronamento di una settimana incredibile, la festa per lo scudetto, la fine del campionato imbattuti, la cena con la squadra ieri a villar perosa come avevamo promesso se avessimo vinto qualcosa". Elkann ha sottolineato che la parte che più lo ha emozionato del museo è stata la stanza delle coppe. "Essere in Europa aiuta come con lo stadio a costruire un futuro in un momento formidabile". Il J-Museum è una bella raccolta di cimeli, maglie d'epoca, memorabilia, immagini storiche: frammenti di vita bianconera "incastonati" nel racconto della storia d'Italia. "La storia del nostro paese si è intrecciata con la storia di quella che non è soltanto la squadra di Torino ma è la squadra d'Italia". C'è anche una sorta di macchina del tempo, dove si vive la partita da dentro, a stretto contatto virtuale con i campioni dell'ultracentenaria storia juventina. Si gioca a rimpiattino tra i video vintage, ingialliti dagli anni, e l'alta tecnologia interattiva. Doveroso, poi, uno spazio dedicato alla tragedia dell'Heysel, con un totem che ricorda le 39 vittime. I loro parenti sono stati invitati all'inaugurazione e potranno usufruire di un ingresso vitalizio al museo della memoria juventina. E ancora: la hall of fame bianconera, i plastici degli stadi, le 36 maglie dei giocatori con più presenze (dalle 301 di Peruzzi alle attuali 704 del recordman Del Piero), la zona dedicata ai Palloni d'Oro e ai grandi mister, la possibilità di farsi immortalare vicino al proprio idolo (da Sivori a Buffon: miracoli di Photoshop...), l'enciclopedia touchscreen, un'area dedicata ai tifosi (11 milioni in Italia, 38 milioni in Europa, 180 milioni nel mondo), il pallone dell'ultimo scudetto, quello usato al Rocco di Trieste contro il Cagliari, la celebre panchina di corso Re Umberto. E Calciopoli? La storia è sintetizzata su un pannello dal titolo eloquente: "Dal paradiso all'inferno e ritorno". La struttura presieduta da Paolo Garimberti, in questo caso più juventino doc che presidente della Rai, aprirà domani i battenti al pubblico. Facile prevedere diversi mesi di "sold out", dopo i pienoni in serie fatti registrare dall'impianto bianconero ma anche dallo Stadium Tour, la visita guidata nei "luoghi sacri" della nuova casa della Juventus. "Questo museo ci porta al pari dei nostri principali competitori europei", gonfia il petto Agnelli. Vero: con il museo la Juve raggiunge a tutti gli effetti gli standard delle big del calcio internazionale, prima fra tutte il Barcellona, con il frequentatissimo museo del Camp Nou: un milione di visitatori all'anno a 22 euro a biglietto. Numeri che la Juve sogna di replicare. Leggi i commenti I commenti dei lettori 
Quando con il broccato si puliscono i pavimenti non è facile ristabilire le proporzioni. "Museo a cielo aperto", "Sito di interesse comunitario", "protetta dall'Unesco": tutto vero, ma queste definizioni inutilmente ribadite pendono su Villa Borghese come un cartello storto. Oggi dietro le transenne, fra motori al lavoro e continui schianti, s'inizia a intravedere la nuova skyline del parco, priva di cento pini secolari. Gli alberi erano colpiti da un fungo che ne metteva a rischio la stabilità, rilevato da un serio studio compiuto l'anno scorso: verranno tutti sostituiti. Nessuno immagina che una simile decisione sia stata presa a cuor leggero, ma ancora una volta colpisce il modo. Cento alberi tagliati insieme, in pochi giorni, nella stagione dei nidi (costringendo fra l'altro i fantastici responsabili del Centro di recupero Lipu a una corvée per recuperare i pulcini). Possibile non programmare interventi di questo genere negli anni, nei mesi? Lo scorso inverno la nevicata non aveva destato timori. Coincidenza forse, ma scatta l'allarme giusto alla vigilia del concorso ippico internazionale, imponendo di corsa la messa in sicurezza per quello stesso evento che da tempo, grazie al colossale impatto del villaggio sponsor, distrugge radici, viali, siepi, l'architettura di Piazza di Siena. Variamente dannose le altre manifestazioni - concerti, feste, discoteche - autorizzate nelle ultime stagioni, sommate all'assalto quotidiano di automobili elettriche, risciò, punti di ristoro. La privatizzazione della Villa, venduta pezzo per pezzo a piccoli e grandi esercenti, la sta conducendo al collasso. Il vecchio impianto di irrigazione, tanto denunciato dalle associazioni come possibile causa di malattia dei pini, sembra oggi niente, rispetto a questo divoramento. Si toglie e non si restituisce. Dicono che il baraccone del concorso verrà ridotto: molto improbabile. Questa volta erano pericolosi i pini. Qualcuno sa come stanno i lecci? al_ lupo@repubblica. it 
ROMA - Terza e ultima fermata per il treno partito dalle Officine Grandi Riparazioni di Torino. Arrivano a destinazione Fabio Fazio, Roberto Saviano, le loro parole. Dev'essere stato un bel viaggio perché pure alla Rai, vorrebbe farlo. A poche ore dalla terza e ultima puntata di Quello che (non) ho succede anche che viale Mazzini capisca, forse, di aver perso qualcosa e che potrebbe, forse, recuperare. Fazio tornerà al suo Che tempo che fa , oltre che nel weekend anche nella prima serata del lunedì ed è lì che potrebbe avere l'amico scrittore accanto a sé. Ci si ragiona. Intanto il sipario si leva per la terza serata consecutiva, e conclusiva, sul racconto di quello che siamo, di quel che è stato e non va dimenticato. VIDEO Tutti i "basta" di Luciana Littizzetto VIDEO L'omaggio a Falcone e Borsellino Cantare De Andrè tocca a Claudio Santamaria, Quello che (non) ho con la sua voce apre il programma, dopo che i due protagonisti hanno letto le tante parole arrivate loro via web. Più tardi ci sarà Massimo Bubola, che di Quello che (non) ho fu papà insieme al Faber. La musica si perde in una nuvola bianca tossica e mortale. Saviano parla di Eternit. Ne ha uccisi a migliaia la nube di Casale Monferrato, luogo di krumiri e tartufi e mesotelioma. I morti non li cancella la sentenza di primo grado del Tribunale di Torino che a febbraio ha condannato i vertici aziendali "dopo 66 udienze, 470 ore di dibattimento e la tenacia del pool di Raffaele Guariniello", ricorda lo scrittore, che lancia un appello: servirebbe "la creazione di una superprocura che si occupasse degli infortuni negli ambienti di lavoro. E' una questione non meno importante dei processi di mafia e la procura antimafia c'è". Il dramma nella memoria di una donna che parla di polvere e tute da lavoro e dei cinque familiari che ha perso così. In Nichel di Primo Levi lavoratore in una cava d'amianto, "non ci si deve arrendere alla materia incomprensibile, non ci si deve sedere". La forza è "nella caparbietà di questi uomini e donne - dice Saviano - capaci di ingaggiare una lotta contro un'impresa gigantesca". Li celebra, con una commovente Halleluja di Leonard Cohen, un'Elisa in stato di grazia che poi emoziona con Redemption Song e Knockin' on heaven's door e Wonderful World . La giustizia tradita e la giustizia ingiusta. Fazio cita due  date, 23/5/1992, 19/7/1992. La morte di Falcone e Borsellino.   "Punti di riferimento insostituibili della mia vita", li ricorda  Antonino Caponnetto nel brano letto da Saviano e tratto dall'intervista  di Gianni Minà al giudice nel 1996, titolo: "Chi ci tradì".  Tradita fu pure l'innocenza di Giuseppe Gullotta, arrestato ad Alcamo  nel 1976 per l'omicidio di due giovani carabinieri "in seguito a una  falsa testimonianza - spiega Fazio - ottenuta con sevizie". A febbraio  Gullotta è stato riconosciuto innocente. Dopo ventidue anni di  carcere. In studio porta la sua parola, "libertà". Quella che non hanno i condannati al Laogai, al centro dell'altro monologo di Saviano: la cittadella-gulag (abbreviazione di Laodong Gaizao, "riforma attraverso il lavoro") in cui la Repubblica Popolare Cinese spedisce i controrivoluzionari. "Sono fra i tre e i cinque milioni - dice Saviano - quaranta milioni di persone ci sono passate da quando furono istituiti da Mao per pulire la testa delle persone". Al momento in un Laogai c'è anche Liu Xiaobao, Nobel per la pace 2010. Ne è uscito, sopravvissuto, dopo diciannove anni, uno degli ospiti della serata, Harry Wu, attivista per i diritti umani ora cittadino americano. Valerio Magrelli parla di "poesia". "Paghetta" è la parola del giorno di  Massimo Gramellini. Dalla paghetta che a lui dava suo nonno alla la paghetta  dei figli di Bossi. "Treno" è l'omaggio che Marco Paolini dedica ai tre ferrovieri a rischio licenziamento che da mesi presidiano la torre della stazione centrale di Milano. Il priore di Bose, Enzo Bianchi, celebra il "pane". Stefano Bartezzaghi lo "zuzzurellone". Il fotografo Roberto Koch tira fuori parole dalla "Pietà yemenita", la foto vincitrice del World Press scattata da Samuel Aranda a Sana'a. Ermanno Olmi parla di "il tempo". Dice "basta" Luciana Littizzetto, è quella la parola che ha cominciato a  usare "quando da bambina mi volevano far mangiare i finocchi". "Basta con le cagate che si sentono in  tv, quelle che dicono 'io da piccola ero bruttissima'", con "l'ipocrisia  di quelle che dicono di essere arrivate in tv con la gavetta e invece  ci stanno solo grazie a due doti, quella davanti e quella didietro...". Dal corpo delle donne al corpo-parola. Fazio introduce il primo balletto, "ci sono vari modi per comunicare, chi non può usare le parole perché non le può sentire comunica attraverso un altro linguaggio, quello dei segni. Così il corpo si trasforma in parola e finalmente danza". Alla fine, un messaggio per tutti: "Vorrei un Paese dove tutte le persone ascoltano con gli occhi". Intanto, Fazio e Saviano hanno un pubblico che li ha seguiti "con passione - dice il conduttore alla fine, nella lista di "quello che ho" e "quello che non ho" - e non era per niente scontato". 
Nel tennis la tecnica e le qualità atletiche contano, ma l'equilibrio - psichico, nervoso, caratteriale - conta anche di più. Lo sa chiunque sia stato in campo almeno qualche volta a giocarsi un game, un set o un match. John Isner, per esempio: un gigante di due metri e sei centimetri, con un'agilità e una velocità di gambe sorprendente in una persona così massiccia (pesa 111 chili), la cui carriera è una specie di manifesto dell'equilibrio. Classe 1985, fino al 2006 domina il tennis universitario americano, che è roba seria, dandoci intanto dentro anche con gli studi fino a diplomarsi in comunicazione verbale e in retorica. Insomma, è uno che sa parlare bene. A quel punto - è il 2007 - decide di passare al professionismo ATP, e fa bene: numero 839 nel ranking all'inizio dell'anno, a novembre s'è già arrampicato su su a quota 106. Il suo 2008 è di rodaggio, poi nel 2009 batte, grazie a uno dei servizi più devastanti del circo, gente del calibro di Thomaz Bellucci, Gael Monfils, Marat Safin, Jo-Wilfried Tsonga, Tomas Berdych, Tommy Haas e Andy Roddick. Si ritrova numero 34 al mondo e vince il premio ATP per il tennista che è cresciuto di più nel corso della stagione. Per Isner il 2010 è e resterà per sempre l'anno di Wimbledon, con il match più lungo della storia contro il francese Nicolas Mahut, che fa suo per 6-4, 3-6, 6-7, 7-6, 70-68 dopo tre giorni di battaglia. L'anno della consacrazione è il 2011 con i successi nei tornei di Newport e Winston-Salem. Questa primavera, infine, l'ingresso tra i top ten grazie alle finali al Masters 1000 di Indian Wells (sconfitto da Federer dopo aver umiliato Djokovic in semi) e poi sulla terra di Houston contro lo specialista argentino Juan Monaco. In Coppa Davis è lui a trascinare gli USA alle semifinali, con le vittorie prima con Federer, poi con Simon e Tsonga. Quel che colpisce di Isner sono la caparbietà, il desiderio di migliorare, la calma in campo, la sicurezza che riesce a mantenere anche contro i più forti. Insomma, un atleta equilibrato, oltre che potente. Così com'è equilibrato un altro che guarda molti colleghi dall'alto dei suoi 190 centimetri: Andreas Seppi. Bolzanino, di un anno più anziano di Isner, un undestatement poco latino, soffre un po' il fatto d'essere di madrelingua tedesca, fino all'aperto ostracismo nei suoi confronti quando, nel 2010, rinuncia a giocare in azzurro per la Davis. Numero 69 al mondo a soli 21 anni, punto di forza il rovescio bimane, non sembra trovare le motivazioni per affermarsi definitivamente almeno fino al 2008 quando a Rotterdam batte l'ex numero 1 Lleyton Hewitt e Rafael Nadal, allora secondo solo a Federer. In maggio è proprio lo svizzero a fermare la sua corsa alle Master Series di Amburgo, dove s'era spinto fino alla semifinale eliminando Richard Gasquet, Juan Monaco e Nicolas Kiefer. Nel 2010 è per la prima volta il numero uno in Italia. L'anno scorso si scopre una vocazione erbaiola a Eastbourne, nel torneo che precede Wimbledon, che vince mettendo sotto in sequenza Tobias Kamke, Donald Young, Olivier Rochus, Igor Kunicyn e, in finale, Janko Tipsarevic. Andreas, che è numero 30 ATP ma da lunedì prossimo sarà 28, è la sola certezza del tennis maschile italiano. Dice in conferenza stampa mentre a Roma si fa buio: "Guardate, non ricordo nemmeno quanti top ten ho battuto in carriera. Quattro, cinque? Conta poco. A darmi stasera la spinta è stato il il pubblico, meraviglioso, mi sono persino fermato a guardarlo. Sono tranquillo e rilassato in campo, anche se in carriera ho avuto raramente emozioni così. M'era accaduto con Nadal a Rotterdam. E poi in Davis". Non so se John e Andreas siano amici. Certo sono molto simili. Hanno consapevolezza delle proprie qualità e dei propri limiti. Quando li vedi o li senti parlare pensi subito che siano persone serie ed affidabili. Che fanno bene al tennis. Oggi il tennis lo hanno davvero onorato nel loro match tanto lungo (due ore e 50 minuti) quanto teso e avvincente al secondo turno degli Internazionali. Equilibrato, appunto. Alla fine ha prevalso per un soffio l'italiano (2-6 7-6 7-5) che ha creduto in ogni momento di avere le qualità e la costanza che erano necessarie per onorare l'evento e la situazione, ossia il grande pubblico dello stadio dei marmi, il Pietrangeli. Dice: "Nel primo set ho giocato per non perdere e non per prevalere, poi ho cambiato atteggiamento mentale e le cose sono andate meglio". Secondo Enzo Anderloni di Tennis Italiano deve dire grazie, oltre alla maturità davvero raggiunta, anche alla diversa preparazione atletica: "Gli ho visto fare cose che in passato spesso non gli riuscivano, come recuperare le palle basse di diritto". Se lo dice Enzo, sottoscrivo. Al terzo turno, domani, Seppi trova lo svizzero Wawrinka. E' alla sua portata. Mail c. giua@kataweb. it Twitter @claudiogiua 

ROMA - Il governo ha ottenuto con 447 sì e 73 no la fiducia alla Camera sul decreto legge sulle commissioni bancarie. Il testo è quello già approvato al Senato. Gli astenuti sono stati 31, 551 i deputati presenti. Si tratta del diciassettesimo voto di fiducia incassato dal governo Monti dal giorno dell'insediamento dell'esecutivo. Nella tarda mattinata di domani è previsto il voto finale sul provvedimento. Per il governo, è stato il risultato più basso dopo i 420 sì avuti il 9 febbraio sul decreto carceri. Il decreto legge su cui l'Aula della Camera ha votato la fiducia corregge la norma che cancellava le commissioni bancarie sui prestiti, introdotta dal decreto liberalizzazioni; norma che aveva portato alle dimissioni per protesta (poi rientrate) dei vertici dell'Abi. Il decreto liberalizzazioni prevedeva che fossero nulle le commissioni bancarie per le aperture delle linee di credito in caso di sconfinamenti, mentre il dl banche ridimensiona quella norma e sancisce la nullità solo nel caso non vengano seguite le disposizioni sulla trasparenza adottate dal Cicr. Il decreto prevede anche lo stop delle commissioni bancarie per le famiglie che vanno in 'rosso' sul conto corrente fino a 500 euro e per meno di 7 giorni consecutivi in ogni trimestre. Commissioni bancarie. Vengono reintrodotte le commissioni per gli scoperti, che il Senato aveva cancellato con un emendamento al decreto sulle liberalizzazioni. In particolare viene ripristinata la commissione di istruttoria veloce stabilita dal decreto Salva Italia. Famiglie salve. Non dovranno pagare invece alcuna commissione i correntisti che sforano per un massimo  di 500 euro e per non più di sette giorni consecutivi in un trimestre. L'emendamento 'salva-famiglie' è stato introdotto in Senato. Osservatorio sul credito. Viene istituito un Osservatorio sul credito, che monitorerà l'accesso al credito da parte delle imprese, specie le piccole, nonché quelle giovanili e femminili. Alle sue riunioni prenderanno parte i rappresentanti delle Associazioni dei consumatori e delle imprese. Mancata concessione di credito. Inoltre, tanto le famiglie quanto le imprese, in caso di mancata concessione di un credito da parte di una banca, potranno presentare un'istanza al prefetto: questi, dopo aver chiesto alla banca una motivazione, potrà girare la pratica all'Arbitro bancario che dovrà pronunciarsi "non oltre trenta giorni dalla segnalazione". Rating legalità. Il rating della legalità, introdotto con un emendamento parlamentare al decreto liberalizzazioni, sarà attribuito, su istanza di parte, alle imprese che raggiungano un fatturato minimo di due milioni di euro. Elezione Agcom. Si modifica il metodo di elezione dell'Autorità per le garanzie nelle comunicazioni, i cui membri sono stati dimezzati dal decreto Salva-Italia, e che dovranno essere rinnovati nel corso del mese di maggio. La modifica prevede che il Senato e la Camera eleggano due (anziché quattro) commissari ciascuno e che pertanto ciascun senatore e ciascun deputato esprima il voto indicando un solo nominativo. Pensioni manager pubblici. La norma cancellata dal Senato prevedeva che il taglio dello stipendio ai manager pubblici previsto dal decreto Salva Italia (il tetto è di 300.000 euro) non contasse ai fini della determinazione della pensione nella parte calcolata con metodo retributivo. Il governo ha proposto alla Camera di ripristinare la norma ma non è stato accontentato. 
