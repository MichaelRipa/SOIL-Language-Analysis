CON UN CANESTRO di Hackett a 14” dalla fine la  Montepaschi passa (73-75) in Germania e consolida la terza posizione. I lombardi  cedono di misura (81-79) all'Olimpija Lubiana e ai complicano il cammino in  Eurolega, scivolando all’ultimo posto ROMA - Una vittoria e una sconfitta per le due  italiane impegnate stasera in Eurolega. Siena passa sul filo di lana a Berlino  con l’Alba (73-75) mentre, sempre per 2 punti, Cantù s’inchina (81-79) in  Slovenia all’Olimpija Lubiana. La Montepaschi strappa un successo fondamentale  nello scontro diretto con i tedeschi ed è da sola al 3° posto nel girone  B. HACKETT DECISIVO - I toscani controllano per 30’ la  gara (60-52) poi, però, si fanno sorprendere dalla reazione dei rivali che li  agganciano sul 73-73. A rimettere le cose a posto pensa Hackett con un canestro  decisivo a 14" dal termine. Sontuoso Brown (21 punti e 6 assist), ma bene anche Kangur (13 punti) e lo stesso Hackett (12). All'Alba non bastano i 20  punti di Thompson e la doppia doppia di Djedovic (10 punti e 10 rimbalzi). LEUNEN NON SALVA CANTÙ - Cantù si complica il  cammino, trascinata all’ultimo posto del girone A, condiviso ora, a 4  punti, proprio con l’Olimpija. Un ko amaro perché gli uomini di Trinchieri non  hanno saputo gestire un vantaggio di 3 lunghezze (62-59) all'ultimo quarto e  perché Leunen ha avuto fra le mani il pallone per mandare la partita al  supplementare ma lo ha sbagliato malamente. NON BASTANO 20 PUNTI DI ARADORI - I 20 punti di  Aradori e 15 di Markoishvili non sono sufficienti ai lombardi per evitare il  secondo ko con gli sloveni, dopo quello già incassato a Desio. Nelle fila  dell'Union devastante prova di Blazic (30 punti), e buona doppia doppia per  Baynes (13 punti e 10 rimbalzi). La Mapooro sarà ora obbligata a riscattarsi la  prossima settimana al PalaDesio contro il  Panathinaikos. Leggi i commenti I commenti dei lettori 
Sono stati gli sfoghi "postati" su Facebook, contro lo sfruttamento subìto al lavoro, a far scattare l'operazione "Pay Back" dei finanzieri di Ariano Irpino (Avellino) che, in 4 mesi hanno scoperto 112 lavoratori "in nero" impiegati in un "call center" dell'Avellinese ma riconducibile a una azienda romana per oltre 3500 giornate lavorative. Accertate centinaia di assunzioni senza contratto di lavoro: 127 mila euro "risparmiati" dalla società, tra costi del personale e oneri previdenziali e contributivi non versati. Alla società, sono state contestate sanzioni amministrative per oltre due milioni di euro. L'attuale normativa prevede, infatti, che l'utilizzazione di lavoratori "in nero" sia multata con un importo che oscilla tra i 1500 e i 12000 euro per ogni lavoratore non assunto regolarmente, a cui si aggiungono sanzioni dissuasive proporzionate al numero di giornate lavorative effettuate. L'operazione incassa il plauso di Assocontact, l'associazione dei call center, che "prende le distanze da quanto accaduto e condanna le pratiche assolutamente scorrette del call center in questione, che non rispecchiano in alcun modo le normative e gli standard stabiliti per i propri associati". L'associazione, ricorda il presidente Luca D'Ambrosio, "ha un codice etico che funge da riferimento per i propri associati. Uno strumento che può tornare utile anche ai committenti per la valutazione e la scelta delle aziende a cui affidare le proprie attività di call center". 
La Turin Marathon, che coinvolge soprattutto la zona ovest ovest della città oltre ai comuni di Moncalieri, Nichelino, Grugliasco e Collegno, partirà alle 9,30 da piazza San Carlo con arrivo verso le 15 in piazza Castello. I 42,195 chilometri della gara si correranno quest'anno su un percorso in parte nuovo: gli atleti, dopo lo start, prenderanno la direzione di via Po, percorreranno il lungo fiume fino a Moncalieri, attraverseranno Nichelino fino alla palazzina di Stupinigi e di qui rientreranno in città sui corsi Unione Sovietica, Agnelli e Siracusa per poi svoltare in via Tirreno verso Grugliasco, ed il rientro a Torino avverrà su corso Francia dopo aver attraversato anche Collegno. Da piazza Rivoli si proseguirà poi lungo i corsi Vittorio Emanuele II, Castelfidardo, Mediterraneo, Rosselli, Galileo Ferraris, Re Umberto e Turati e su via Sacchi e via Roma fino al traguardo di piazza Castello. Dall'orario di partenza e prevedibilmente fino alle 16 ci saranno strade non percorribili, e saranno bloccati gli attraversamenti di alcuni corsi per il tempo necessario a far transitare gli atleti. La Stratorino partirà invece da piazza San Carlo pochi minuti dopo la maratona, alle 9.35, ed i podisti percorreranno via Roma, piazza Castello, via Po, lungo Po Cadorna, i corsi Cairoli, Vittorio Emanuele II, Massimo D'Azeglio e Dante, via Nizza, corso Sommeiller, via Sacchi, ancora corso Vittorio Emanuele II, piazza Carlo Felice, via Roma e piazza CLN per poi tornare in piazza San Carlo dove è fissato l'arrivo. La Junior Marathon, alla quale potranno partecipare bambini e ragazzi da 0 a 13 anni, si svolgerà su un percorso di circa un chilometro da piazza Carlo Felice a piazza Castello lungo via Roma. I corsi Regina Margherita, Casale e Moncalieri saranno sempre percorribili, così come il ponte Balbis tra i corsi Bramante e Sicilia ed il ponte Regina Margherita tra corso Tortona e corso Gabetti: il percorso di gara della Turin Marathon potrà essere attraversato tramite il sottopasso di piazza Rivoli, all'incrocio tra corso Massimo d'Azeglio e corso Bramante percorrendo quest'ultimo verso corso Sicilia e sul cavalcavia di via Guido Reni. I divieti di circolazione legati alla maratona riguarderanno i corsi Massimo d'Azeglio ed Unità d'Italia tra le 9.30 e le 11, corso Unione Sovietica dal confine comunale a piazzale Caio Mario dalle 10 alle 12, corso Siracusa nel tratto da corso Tazzoli a via Tirreno tra le 10.15 e le 12.15, corso Francia e piazza Massaia dalle 10.45 alle 13.45, corso Vittorio Emanuele II da piazza Rivoli a corso Castelfidardo tra le 11 e le 14, piazza Adriano dalle 10.45 alle 13.30 e corso Turati e via Sacchi tra le 11.30 e le 15: piazza Castello resterà chiusa al traffico tra le 7 e le 16. 


Ci sarebbe un'altra vittima dell'alluvione in Maremma. Un uomo è stato ripescato ieri nelle acque del lago di Burano, nella zona meridionale della provincia di Grosseto. Si tratterebbe di un immigrato dell'Europa dell'est di 35 anni, la cui scomparsa è stata denunciata da un familiare martedì. Era nella zona nord del lago, dove arriva un torrente, il Fosso Melone, che lunedì è esondato. Bisogna chiarire se l'uomo non è deceduto per altre cause ma al momento sembra probabile che sia una nuova vittima dell'alluvione. La quinta dopo l'anziano trovato in un campo dentro la sua auto lunedì e i tre dipenti Enel finiti in una voragine che si è aperta sul ponte sull'Albegna a Marsiliana. Ieri si è scoperto che una donna di 69 anni di Faenza, che ha una casa in provincia di Grosseto alluvionata dopo l'esondazione dell'Albegna, è ricoverata da martedì scorso nel reparto di rianimazione all'ospedale di Grosseto. Qui si trova anche la 73enne salvata a Orbetello. Entrambe sono in gravi condizioni. La 69enne, che avrebbe respirato acqua e fango ma non è chiaro come sia successo, sarebbe stata portata dal marito all'ospedale di Orbetello e da qui trasferita a Grosseto. Sempre all'ospedale di Grosseto era stata portata un'altra giovane donna salvata sul ponte del torrente Maiano, nel comune di Grosseto, dove martedì sera era rimasta bloccata con la propria auto ormai circondata dalle acqua in piena. La donna è stata salvata da un agente della municipale di Campagnatico che, insieme al fidanzato, e riuscito a portarla fuori dall'acqua. Le sue condizioni, secondo quanto si apprende, non destano preoccupazione. 
Prima la Lazio, poi il Chelsea. Anche se in molti pensano già alla sfida con gli inglesi, delicato crocevia per il cammino bianconero in Champions, Giorgio Chiellini concentra la sua attenzione sulla sfida di sabato. "Turnover? Dovete chiedere al mister ma siamo abituati a giocare tante partite - assicura il difensore - Ne avremo ora un pò di importanti ma pensiamo a partita in partita, non possiamo permetterci di guardare troppo avanti, pensiamo a una gara per volta per farla nel migliore dei modi. Quella col Chelsea è una sfida importante ma non decisiva, non è l'ultima partita del girone e per passare ci servono 4 punti, possiamo prendercene tre nell'ultima giornata. Sarà una gara da affrontare al massimo ma prima dobbiamo pensare alla Lazio: abbiamo fatto un ottimo inizio di campionato, abbiamo 4 punti sull'Inter ma solo vincendo queste partite e dando continuità possiamo puntare a vincere lo scudetto". La minaccia principale sarà Klose "ma è solo uno dei grandi giocatori che ha la Lazio - avverte Chiellini - C'è Hernanes che ha fatto un buonissimo inizio di campionato, Candreva che sta trovando la continuità che gli è mancata in passato, Klose non è l'unico da tenere d'occhio. Cercheremo di limitare al massimo il loro gioco offensivo, stando attenti alle loro ripartenze". Alla Juve, intanto, contano i giorni che separano Antonio Conte dal ritorno in panchina. "All'inizio pensavo la sua assenza fosse meno problematica perchè lavoriamo tutta la settimana con lui ma tante cose purtroppo non le puoi fare prima e ci sono situazioni in cui l'allenatore è importante - ammette - Manca meno di un mese, affrontiamo questo periodo decisivo al massimo e quando tornerà in panchina avremo una marcia in più, Conte è la persona che ha cambiato la squadra in questo anno e mezzo". 

