"Turni liberi. Faremo vedere ai romani cosa vuol dire avere 8 mila taxi tutti in strada". Dopo il primo disorientamento seguito alla conferenza stampa di Monti sulle liberalizzazioni, è questa la nuova strategia della protesta che emerge dalla massa dei tassisti ancora riuniti al Circo Massimo. Oggi stesso, dunque, potrebbe verificarsi un cambiamento repentino: dai taxi introvabili dei giorni scorsi alla proliferazione delle vetture, per di più in un giorno semifestivo, in cui la richiesta di servizio cala. Il tutto in attesa dello sciopero di lunedì, proclamato da tempo e ancora ieri confermato dai sindacati. Per il momento non è possibile avere informazioni più precise. Gli stessi sindacati non sanno ancora come regolarsi. "Aspettiamo di leggere il decreto per decidere come muoverci, così le informazioni sono troppo vaghe", fanno sapere. Per tutta la giornata di ieri la tensione è stata ancora alta, specialmente appena prima dell'inizio della conferenza stampa del premier. Le centinaia di tassisti sono dilagati di nuovo in strada e per ragioni di sicurezza via dell'Ara massima di Ercole è stata chiusa. Rabbia e paura. Alcuni tassisti se la prendono con cameramen e fotografi. Volano insulti. Riprendono a scoppiare i petardi. La consigliera comunale Sel Gemma Azuni annuncia una denuncia per interruzione di pubblico servizio. "Ho cercato per oltre mezz'ora un taxi chiamando tre centrali, il 5551, il 3570 e l'8822, ma inutilmente". Al termine della conferenza stampa si oscilla tra incertezza, cauto ottimismo e prudenza. "L'authority non può decidere per i Comuni e non può avere un potere esecutivo ma di vigilanza  -  dichiara il segretario nazionale della Unica Cgil Taxi Nicola Di Giacobbe  -  Sono le Regioni e i Comuni ad essere titolari delle licenze e della territorialità. Approvare norme del genere significa favorire la deregolamentazione selvaggia che porterà solo sfruttamento, caporalato, evasione fiscale e contributiva". "Dalle dichiarazioni del presidente Monti, sembra sia scongiurato il pericolo della doppia licenza e del cumulo delle concessioni", commenta Alessandro Atzeni, segretario nazionale CiisaTaxi. "Mi sembra importante che venga tolta la possibilità di avere più licenze intestate ad un unico soggetto e che l'authority assuma funzioni non più legislative ma di indirizzo e controllo  -  dichiara il presidente nazionale di Uritaxi Loreno Bittarelli  -  Spero che durante l'iter parlamentare ci possano essere ulteriori correzioni per migliorare ancora il decreto". 
EINDHOVEN - I quarti ad un passo. Il Setterosa batte la Spagna 15-11, ipoteca il secondo posto del girone e, salvo sorprese, il quarto di finale con l'Olanda. Le azzurre quindi hanno saputo reagire dopo la sconfitta iniziale contro le campionesse del mondo della Grecia, esibendo un gioco  veloce, ricco di molteplici soluzioni offensive, ma efficace anche in difesa: Spagna a segno solo tre volte in nove superiorità. L'Italia chiude il primo tempo sul 4-3. Il primo gol lo realizza Pareja approfittando di un'incertezza di Gigli. Emmolo pareggia (1-1) e Lopez riporta avanti le iberiche sfruttano le prime superiorità della partita. Poi c'è il primo allungo delle azzure che piazzano un break di 3-0 con Bianconi (2-2), che buca Pareja sul primo palo, Emmolo (3-2), lanciata davanti a Ester da Di Mario, e Frassinetti (4-2), che schiaccia ai due metri la seconda superiorità numerica servita da Bianconi. Sul finale l'evitabile ritorno di Blas in parità. L'Italia ribadisce il vantaggio con Queirolo (5-3) in superiorità numerica (3/3), Di Mario (6-3) dalla distanza e Cotti (7-3) scalata a sinistra, nella prima parte del secondo parziale. Funzionano i tagli dall'esterno e il doppio centro, già provato contro la Grecia. Le azzurre nuotano molto, si muovono in sincrono e si trovano facilmente. La Spagna torna in gol con un'iniziativa di Garcia (7-4) che buca al centro, ma arriva immediatamente la risposta di Lapi (8-4). E' solo Setterosa, perfetto in superiorità numerica (3/3) e pronto a sfruttare la staticità avversaria, privata dei punti di riferimento con raddoppi e anticipi tesi alla controfuga. Nel terzo tempo l'Italia continua a difendere bene in inferiorità numerica (1/5) e, dopo aver subito una beduina di Garcia, passa con Bianconi prima con un rigore guadagnato da Frassinetti, poi con una conclusione dalla distanza per il 10-5, massimo vantaggio, ridotto da due gol consecutivi di Pareja (10-7). Il mini break iberico, comunque, è subito reso vano da Abate, autrice del 4/4 in più per l'11-7. Nel quarto tempo l'Italia continua a sfruttare appieno le superiorità numeriche con Emmolo per il 12-7. Pareja (12-8) continua a tenere in corsa la Spagna, mentre l'Italia si permette anche di fallire una superiorità numerica e regalare la controfuga del 12-9 a Espar. Emmolo e Di Mario mettono subito le cose in chiaro con due conclusioni precise e potenti per il 14-9 a -3' che chiude i giochi. Nel finale i gol di Meseguer, su terzo fallo grave di Rambaldi, di Di Mario, in palombella (15-10) e di Tarrago in superiorità numerica (3/9). Italia-Spagna 15-11 Italia: Gigli, Abbate 1, Casanova, Aiello, Queirolo 1, Lapi 1, Di Mario 3, Bianconi 3, Emmolo 4, Rambaldi Guidsci, Cotti 1, Frassinetti 1, Gorlero. All. Conti. Spagna: Ester, Chillida, Espar 1, Tarrago 1, Ortiz, Pareja 4, Miranda, Pena, Blas 1, Meseguer 1, Garcia 2, Lopez 1, Herrera. All. Oca. Arbitri: Peris (Cro) e Brguljan (Mne). Note: parziali 4-3, 4-1, 3-3, 4-4. Uscite per limite di falli Rambaldi Guidasci (I) a 2'45 ed Espar (S) a 6'32 del quarto tempo. Ammonito Oca (allenatore Spagna) per proteste nel quarto tempo. Superiorità numeriche: Italia 5/7, Spagna 3/9. Spettatori 1000 circa Leggi i commenti I commenti dei lettori 
ROMA - Per Roberto Maroni, una vittoria su tutta la linea. Prima il dietrofront sul divieto di partecipare ad appuntamenti pubblici. Poi la presenza di Bossi e Calderoli al suo fianco sul palco di Varese . Ora la rimozione del suo grande rivale interno al partito: Marco Reguzzoni, capogruppo della Lega alla Camera, considerato l'esponente di punta del cosiddetto "cerchio magico". Al suo posto ci sarà Paolo Dozzo, una lunga militanza nel Carroccio e un'esperienza accanto a Zaia al ministero dell'Agricoltura. VIDEO VARESE Ad annunciarlo, con un'intervista alla Padania, è stato lo stesso Bossi. E il commento di Maroni è arrivato solo qualche minuto dopo l'ufficializzazione della notizia. "E' stata risolta una questione importante, grazie a Bossi per la ritrovata unità", ha detto. La decisione è stata presa dopo un vertice dello stato maggiore leghista cui hanno partecipato Roberto Calderoli, Rosi Mauro, Giancarlo Giorgetti, Roberto Cota, Federico Bricolo, Andrea Gibelli e lo stesso Reguzzoni. Il Senatur, alla Padania, ha fornito la sua ricostruzione della vicenda. "Ognuno ha fatto un passo indietro. Sia Maroni che in fondo è stato danneggiato per la scelta del movimento - in riferimento al veto sui comizi poi rimosso, ndr - sia Reguzzoni che pur essendo stato un buon capogruppo ha fatto a sua volta un passo indietro". In realtà lo scontro tra i due dura da mesi e si è acutizzato dopo la fine del governo Berlusconi quando Maroni, non più ministro dell'Interno, è entrato in corsa per il ruolo di numero uno dei deputati leghisti. Per settimane Maroni è apparso sconfitto nella battaglia interna al partito, con Bossi sempre più influenzato dal drappello di fedelissimi del cerchio magico. Fino alla decisione di vietare all'ex ministro dell'Interno i comizi. Con la rivolta della base. E la presa d'atto dell'enorme seguito di Maroni tra i militanti. Di qui il dietrofront e la pace siglata con l'apparizione di Bossi sul palco di Varese. Ma non bastava. "Forse qualcuno voleva cacciarmi dalla Lega", ha detto quella sera Maroni. Aggiungendo, sibillino: "Forse dovrebbe essere cacciato lui". Subito dopo i maroniani hanno scatenato un'offensiva nei confronti di Reguzzoni, contestandolo per l'iniziativa della sfiducia a Passera e accusandolo addirittura di aver falsificato le firme. Fino alla resa del capogruppo. Con l'investitura di Gianpaolo Dozzo. Originario della provincia di Treviso, 57 anni, Dozzo è deputato alla quinta legislatura e ha ricoperto anche l'incarico di sottosegretario alle Politiche agricole. La sua è una candidatura, nella battaglia interna al partito. E presto, in nome dei nuovi equilibri, potrebbe arrivare anche un cambio alla guida dei senatori. Leggi i commenti I commenti dei lettori 
ROMA - Sorteggio agevole per l'Italia di volley maschile nel cammino verso la qualificazione olimpica. Oggi pomeriggio dall'urna di Sofia la squadra allenata da Mauro Berruto è stata inserita nel girone B insieme a Germania Finlandia e Slovacchia. Nell'altro raggruppamento oltre ai padroni di casa della Bulgaria troviamo Serbia, Spagna e Slovenia. Il regolamento prevede che le prime due andranno in semifinale. Alla fine solo una squadra potrà staccare il biglietto per Londra 2012, per torneo in calendario dal 27 luglio al 12 agosto. Gli azzurri debutteranno l'8 maggio contro la Finlandia, poi, dopo un giorno di riposo, il 10 maggio opposti alla Germania e infine giorno 11 maggio con la Slovacchia. La finale è in programma il 13 maggio. Per quanto riguarda le prime tre sfide la nazionale italiana potrebbe fare bottino pieno, le avversarie sono alla portata di Lasko e compagni. Basti pensare che Germania e Finlandia sono arrivati a questa manifestazione come vincitrici dei tornei di prequalificazione e la Slovacchia arriva a Sofia come migliore seconda sempre delle prequalificazioni. Mentre dall'altra parte, nella pool A, a fare la parte del leone di sicuro la Serbia campione d'Europa e i padroni di casa della Bulgaria che vogliono sfruttare al massimo la ghiotta occasione di giocare un torneo così importante davanti ai propri tifosi. Un gradino più sotto la Spagna e ancora con minore chance di dare fastidio alle big la Slovenia. Questo significa che per la truppa azzurra nelle ultime due partite, vale a dire quelle che contano davvero, dovrebbe trovare sulla propria strada Bulgaria o Serbia. Le delicate sfide di maggio sono il miglior viatico per una nazionale che ha fatto passi da gigante, ma deve concentrarsi per non fallire l'obiettivo più atteso: "Siamo concentrati al cento per cento sull'obiettivo qualificazione  -  dice il ct dell'Italia Mauro Berruto - In occasione della Coppa del Mondo abbiamo accusato una certa pressione addosso che può esserci costata cara nelle fasi cruciali di alcuni match. Intorno a noi c'è stato grande interesse perché ci siamo presentati in Giappone freschi di una medaglia d'argento conquistata ai campionati d'Europa. In Oriente abbiamo avuto tanta voglia di fare che spesso ci ha condizionati". La ricetta del ct torinese guarda al passato per non ripetere le stesse ingenuità in futuro: "Contro la Polonia, partita decisiva, a un certo punto la squadra è rimasta paralizzata e il ct Anastasi, ex commissario tecnico proprio degli azzurri, ha sfruttato al meglio i nostri errori. E' stato bravo, ha fatto gli inserimenti giusti e gli atleti sono stati intelligenti nel giocare senza paure". Quindi per raggiungere i Giochi Olimpici Berruto non ha dubbi: "Dobbiamo migliorare nei momenti decisivi, quando una palla è vicina al suolo. Solo così possiamo riprenderci dalla delusioni recenti". Leggi i commenti I commenti dei lettori 
ROMA - E' un'emergenza sociale e sanitaria che coinvolge seicentomila famiglie: i malati di Alzheimer nel 2020 saranno 42,3 milioni nel mondo. Mancano in Italia le reti di assistenza. La denuncia viene da Gabriella Salvini Porro, Presidente della Federazione Alzheimer , la maggiore organizzazione nazionale no profit che riunisce e coordina 46 associazioni che si occupano della malattia. In Italia famiglie isolate e disorientate. "Manca l'orientamento alle poche strutture che esistono - dice la Salvini Porro - e manca un Piano Nazionale Alzheimer. Per il cancro c'è un percorso, si sa dove andare, cosa fare. Per i malati di Alzheimer non è così. Le famiglie sono abbandonate a se stesse e vengono da noi perché non sanno dove andare, non sanno dove sbattere la testa. Hanno bisogno innanzitutto di informazioni". Ma non in tutti i Paesi funziona così. Il Parlamento europeo ha adottato da anni la Dichiarazione Scritta 80/2008 , con la quale riconosce la malattia di Alzheimer come priorità di salute pubblica e si impegna a sviluppare un piano d'azione comune. E prima ancora c'era stata la Dichiarazione di Parigi sulle priorità del Movimento Alzheimer (adottata il 29 giugno 2006 al convegno annuale di Alzheimer Europe), l'Alleanza Europea per l'Alzheimer (lanciata a Strasburgo in occasione della Giornata Mondiale Alzheimer 2007), la decisione del Consiglio dei Ministri dell'Unione Europea a favore di un impegno comune degli Stati Membri nella ricerca sulle demenze, in particolare l'Alzheimer e  la Prima Conferenza della Presidenza Europea sull'Alzheimer (tenutasi il 30 e il 31 ottobre a Parigi). Massima priorità alla ricerca. Tra i primi a muoversi è stata la Francia, che ha in piedi dal 2008 uno stanziamento di 1.6 miliardi di euro per un Piano quinquennale Alzheimer. "Nicolas Sarkozy - spiega la Salvini Porro - durante il suo semestre di presidenza Ue riunì tutti i Paesi su questa malattia, presentandola come una frattura nell'esistenza umana". Così mentre la Francia ha in piedi dal 2008 il terzo Piano Alzheimer, l'Italia non ha ancora avviato neanche il primo. "Il piano francese - spiega la Salvini - è nato da una Commissione di esperti coordinata dal professor Joel Menard, ex direttore del Servizio Sanitario Nazionale Francese. Sta andando avanti non solo nella ricerca sulle cause mediche ma anche nell'etica e nei temi sociali e rappresenta anche per noi un valido modello da poter seguire perché attribuisce massima priorità alla ricerca, alla diagnosi precoce e all'assistenza dei pazienti". In Gran Bretagna. Qui è stato varato il Piano quinquennale nazionale sulle demenze, con un finanziamento straordinario di 150 milioni di sterline per garantire l'accesso a migliori servizi di assistenza e di sostegno sul territorio. Obiettivo del Piano, strutturato in 17 raccomandazioni, è di garantire l'accesso a migliori servizi di assistenza e di sostegno sul territorio. In Norvegia . Con il Piano Demenza nell'ambito del Programma di Assistenza 2015, potenzierà i servizi socio-sanitari, le residenze e le case di cura sul territorio e rafforzerà i centri di ricerca regionali. Cinque sono le strategie per affrontare i problemi dell'assistenza: sviluppo, ricerca e pianificazione; miglioramento delle professionalità e delle conoscenze; coordinamento tra le professioni mediche; servizi di assistenza integrata In Scozia. E' stato annunciato un Piano Triennale di Sostegno e Assistenza ai malati di demenza e ai loro familiari con un finanziamento di 630.000 sterline. E' dal dicembre 2007 che il Governo riconosce ufficialmente  la demenza come priorità sanitaria nazionale e parte del Piano "Better Health, Better Care". Negli Stati Uniti. Anche gli Stati Uniti si sono mossi per l'Alzheimer. Lo scorso 4 gennaio Obama  ha firmato il National Alzheimer Project Act (NAPA) perché diventasse una legge. Il 17 gennaio 2012 è stato avanzato il progetto che, secondo Peterson - che preside il Piano - per aprile dovrebbe essere approvato e diventare operativo. L'obiettivo è trovare  un farmaco in grado di rallentare lo sviluppo dell'Alzheimer, il che si tradurrebbe in un grande risparmio per i conti pubblici. "Invece in Italia è tutto fermo. L'ultimo tavolo di lavoro - dice la alvini - risale al 2007, quando era ministro Livia Turco, dopo di che il nulla". L'appello al ministro. E l'Italia cosa intende fare? E' necessario finanziare servizi e strutture in modo da creare una rete assistenziale intorno al malato e alla sua famiglia, incentivare la ricerca e, non ultimo, promuovere campagne di informazione su una malattia che, nonostante i suoi numeri, è ancora poco conosciuta e sulla quale pesa ancora il rifiuto sociale.  La presidente della Fondazione - rappresentante per l'Italia dell'Alzheimer's Disease International - ha scritto al ministro Renato Balducci, "per aprire un dialogo proficuo che affronti la gestione e il riconoscimento della malattia di a divenuto una priorità sociale. Il Parlamento europeo l'ha dichiarata priorità europea ed ha chiesto che i Governi membri facciano altrettanto. Bisogna dare seguito a questo". Le risorse. Tasto dolente: dove prendere i soldi per un Piano Alzheimer. I francesi ci sono riusciti. Come? "Recuperando 1.4 miliardi di euro - spiega la presidente della Fondazione - dalle nuove franchigie sul rimborso delle spese mediche mentre i restanti 200 milioni, distribuiti su cinque anni, vengono presi dal bilancio statale e attribuiti alla ricerca nell'ambito della nuova Fondazione di cooperazione scientifica sottoscritta dai Parlamentari Europei riuniti nell'Alleanza Europea per l'Alzheimer". Il Censimento. Per aiutare le famiglie ad orientarsi tra centri diurni, assistenza domiciliare, assistenza sociale, case di riposo, RSA e istituti di lungodegenza, la Fondazione ha avviato il Primo Censimento dei Servizi di Assistenza e Cura in Lombardia, in collaborazione con l'Istituto di Ricerche Farmacologiche Mario Negri di Milano. Bisognerà farlo per tutte le regioni.   E, in parallelo, sta portando avanti uno studio longitudinale sull'invecchiamento cerebrale promossa dalla Fondazione Golgi Cenci di Abbiategrasso. Un SMS per aiutare. E'una sfida quella che la Federazione Alzheimer Italia intende lanciare alla classe politica, a quella medica e all'opinione pubblica: affinché prendano coscienza della gravità del problema e si rendano conto delle reali dimensioni della malattia delle quattro A. Intanto in questi giorni è partita la campagna "Pronto Alzheimer". Per sostenerla ad arrivare dove le istituzioni non arrivano ancora, basta mandare un sms al 45503 entro il 30 gennaio. 

