UDINE - Lisa Puzzoli aveva 22 anni. E' stata uccisa con una coltellata a pochi chilometri dalla casa dei genitori, e davanti al fratello, che l'ha guardata morire. E' stata colpita più volte dall'ex convivente che la perseguitava e contro il quale, per paura, dal 2010 lei aveva presentato tre denunce. E' l'ennesimo 'femminicidio' annunciato. Stavolta consumato in provincia di Udine, in una frazione di Basiliano,  a Villa Orba, un posto tranquillo dove oggi carabinieri e magistrati, anatomopatologi e  uomini della Scientifica hanno cercato di far luce sulla dinamica. Vincenzo Manduca, 27 anni, di Forlì, era andato a casa della sua ex compagna nel pomeriggio e, indifferente alla presenza del fratello della giovane, l'ha uccisa con un coltello. Da tempo i due non vivevano più insieme, dalla nascita della loro bimba che oggi ha due anni. Ma il futuro omicida non era convinto di esserne il padre e non l'ha mai riconosciuta. Ad agosto poi l'esame del Dna aveva sancito la sua paternità. Dopo vari episodi di stalking e molestie, questo pomeriggio, forse già con il coltello in tasca, Manduca, partito come spesso faceva da Forlì, ha raggiunto la ex convivente nella sua casa di Basiliano, dove la giovane viveva con la figlia, a pochi metri dall'abitazione dei genitori e del fratello. Non c'è stata lite, nessun problema sul fatto che lui vedesse la figlia, come era già accaduto in passato. Tanto, che tra i due era in corso una vertenza legale. Al contrario, a freddo, secondo una prima ricostruzione, Manduca ha estratto il coltello e l'ha colpita più volte. Sarà l'anatomopatologo a stabilire l'esatto numero di coltellate. Uscito di casa, l'uomo è arrivato nella piazza del paese e ha telefonato al 112: "Ho ucciso la mia ex fidanzata, ditemi dov'è la caserma che vengo a costituirmi". L'operatore nel dubbio l'ha trattenuto al telefono. I militari lo hanno raggiunto dalla stazione di Campoformido e preso in consegna. Sono loro a condurre le indagini, insieme con il Nucleo investigativo di Udine. I rilievi sono coordinati dal sostituto procuratore Marco Panzeri. Argomenti femminicidi 
ROMA - Ha lasciato da parte le sue maschere: Naomo, la signora Italia, il  bagnino, il dj, le risate facili. Giorgio Panariello ricomincia dalla  politica: in scena col suo spettacolo Inmezz@voi! (debutto  trionfale a Firenze) prova a raccontare l'Italia che cambia. Camicia  bianca, maniche arrotolate, urla: "Io son Renzi, un ragazzo modesto,  presuntuoso proprio per nulla... Recito il Vangelo secondo Matteo,  quello secondo cui tutti gli altri vanno rottamati". La  politica-spettacolo non gli piace: "Oggi i leader prima d'andare in  trasmissione si acconciano con le paillettes, si sistemano le luci... Se  fosse bastato questo, a quest'ora Renato Zero era presidente del  Consiglio. Ma ce lo vedete - insiste - Ugo La Malfa entrare in scena  facendo il moonwalking? Nilde Iotti vestita da Lady Gaga?". VIDEO Il meglio di "Inmezz@voi!" La  scena è sua. Si è portato parte del pubblico sul palcoscenico, un'altra  sfida, per condividere e improvvisare. Insieme a Giampiero Solari, che  cura la regia dello spettacolo, ha deciso di scrollarsi di dosso  l'immagine del Panariello classico, quello che ti aspetti: divertente ma  bonario. "Volevo portare in giro uno spettacolo per parlare dei  problemi della gente, e Inmezz@voi! è un titolo che esprime  bene il senso di ciò che voglio fare" spiega il comico toscano. "Esploro  una formula nuova, avevo voglia di cambiare e ho messo insieme tante  cose. Compresa la mia curiosità per i social network, ormai siamo tutti  connessi, da Twitter a Facebook. I computer per un cinquantenne restano  un mistero. Ma ti devi adeguare, se no sei fuori. E poi, bisogna dire la  verità, il web offre tanti di quegli spunti...". Si è guardato intorno, in questi mesi, tra politica e costume le idee non sono mancate. "Le 50 sfumature di grigio hanno rovinato gli uomini. Ma li vedete? Si aggirano nei sexy shop in  cerca di attrezzi che non sanno far funzionare, cercano brugole per  appendere le fidanzate, corde, sex toys che hanno istruzioni  difficilissime. Vogliono tutti diventare Mister Grey. Che follia". Non  c'è solo la voglia di ridere sul rapporto uomo-donna, c'è la voglia di  fotografare il Paese, di dare voce al malcontento, alla rabbia che  cresce: "Sono un artista ma vivo in mezzo alla gente. Sento di cosa  parlano tutti, per cosa ci si arrabbia: i politici, gli sprechi, i  privilegi, la crisi, le tasse che crescono, il lavoro che non c'è più.  Sono questi i problemi di tutti, e in scena cerco di dire quello che  tutti vorrebbero dire". "L'Italia - continua Panariello - è il regno  delle consulenze: ma lo sapete che l'ex sindaco di Milano Letizia  Moratti ha speso un botto di soldi per la sicurezza stradale? Bene,  direte voi. Giusto. La consulenza era affidata a Wilma De Angelis. Ora,  con tutta la simpatia: ci avrà capito qualcosa del problema delle  buche?". Non lo ferma nessuno. Eccolo versione Berlusconi  sadomaso con maschera di lattice nera da Catwoman, impegnato a legare  una ragazza bionda a una sedia insieme a un aiutante giovanotto a volto  coperto: "Ma non ti preoccupare - rassicura la giovane - questo ha fatto  il boyscout con Renzi". Ne ha per tutti: Sergio Marchionne ("Firenze è  povera? Ma cosa vuole, lui è di Chieti!"); Luca Cordero di Montezemolo  ("Con tutti gli incarichi e posti nei cda che ha, se si mandasse in  pensione chissà quanti posti di lavoro si potrebbero creare..."). Lo  spettacolo è idealmente diviso in due: dopo la politica, il varietà con  il Panariello cantante che ripropone Celentano, Paoli, Morandi,  Endrigo. Ma l'ovazione è per "il nuovo divo che vende più di Vasco e  Ligabue messi insieme: il Pulcino Pio". E il comico, 52 anni, è lì in  scena, travestito da pennuto giallo: "Buonasera, vorrei dedicare questo  successo a mio babbo, Padre Pio. Vi canto il nuovo singolo con il mio  gruppo, i Pulcini di Campagna... Anima pia". Meno male, è sempre lui: ci  mancava solo che Panariello si trasformasse in Grillo. 
ROMA - "L'onta universale può spingere fino al suicidio". Per lo psicopatologo Massimo Ammaniti la vicenda dell'infermiera Jacintha Saldanha è emblematica del potere negativo che può avere su una persona il dover portare una vergogna davanti agli occhi del mondo intero, con lo stigma di un fallimento professionale nella tutela della privacy di un paziente, per giunta di Kate Middleton, gestante del futuro erede al trono. Ammaniti, in questi giorni a Londra per un ciclo di conferenze, ha seguito come tutti la vicenda e non si stupisce, mentre tiene anche ad accusare un sistema mediatico che "dovrebbe avere rispetto perlomeno verso la malattia". Professore, davvero l'errore davanti a una platea universale può schiacciare una persona fino a questo punto? "È come se rispondendo a quella chiamata all'alba la signora Saldanha fosse entrata in una specie di videogioco mondiale in cui si è trovata intrappolata senza sapere come né perché. Certo il senso di annichilimento è enorme, perdi ogni speranza nel futuro. Pensi anche che il nome della tua famiglia, dei tuoi figli, sarà legato per sempre a quel momento. Lo psicoanalista Ronald Laing definisce la malattia mentale una reazione comprensibile rispetto a una situazione incomprensibile. Ecco, io credo che questo suicidio, almeno in base agli elementi noti finora, sia proprio questo. La vergogna è diversa e più potente del senso di colpa. Il senso di colpa è un giudice interno, privato, ma la vergogna è pubblica. Si perde la faccia davanti agli altri, ci si sente giudicati. In questo caso, poi, a giudicare l'infermiera Jacintha Saldanha è stato il mondo intero, appunto, che l'ha conosciuta come colei che non era stata capace di salvaguardare la riservatezza di una paziente. Sarebbe il primo dovere di ogni medico o infermiera". E non si trattava di una paziente qualsiasi. "Anche questo aggrava la situazione. La Casa reale è sotto gli occhi di tutti, però ci dovrebbe essere una garanzia di privacy almeno in ospedale, è stato proprio violato un tabernacolo, un momento di malattia e vulnerabilità, per di più su un argomento a sua volta delicato come la gravidanza di colei che darà un erede al trono. La signora Saldanha si è trovata davvero in una pessima posizione, avendo il primo momento di fama della sua vita per aver compiuto un'involontaria incomprensione. Però c'è anche da dire che gli attuali metodi dei media hanno superato ogni limite. I dee jay della radio australiana ora sono stati sospesi, ma forse andavano sospesi dopo lo scherzo, non dopo il suicidio". 

Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
MODENA -  Neanche una fitta nevicata ferma il cammino della capolista.  Il Sassuolo si aggiudica il derby contro il Modena (2-0), nell'anticipo della 18a giornata di Serie B. Cornice estrema per la partita che si è giocata in un ''Braglia'' imbiancato dalla neve e con una temperatura di un grado sopra lo zero. Con questo successo la squadra di Eusebio Di Francesco consolida la sua leadership al vertice della classifica, salendo a 42 punti. CAMPO AL LIMITE - Sono stati Boakye e l'ex Catellani a decidere la sfida del Braglia, giocata, davanti a 10mila spettatori, su un campo al limite della praticabilità (soprattutto nella ripresa) per la neve caduta in città prima e durante l'incontro. A portare in vantaggio i neroverdi è stato uno spunto di Boakye al 32' del primo tempo. L'attaccante ghanese dopo uno scambio in area con Catellani, ha battuto Colombi con una girata toccata dal difensore del Modena Gozzi. RADDOPPIO IN CONTROPIEDE - Gli uomini di Marcolin hanno tentato una reazione immediata, reclamando anche  un rigore per una spinta di Magnanelli ai danni di Ardemagni. Ma è stato il Sassuolo nella ripresa, a trovare la rete della sicurezza in contropiede. Merito di una fuga di Catellani (già vicino al gol in precedenza) che si è presentato solo davanti al portiere Colombi e lo battuto facilmente. Partita di fatto finita, anche perché da quel momento in poi, con l'intensificarsi della nevicata, il campo si è trasformato quasi in una pista da sci. Sorridono gli uomini di Di Francesco che con merito confermano il primato solitario in testa alla classifica, mentre il Modena resta al settimo posto con 25 punti. SASSUOLO  -  MODENA 2-0 SASSUOLO (4-3-3) : Pomini, Gazzola, Bianco, Terranova, Longhi; Bianchi, Magnanelli, Missiroli; Berardi (43' st La verone), Boakye (37' st Pavoletti), Catellani (34' st Troiano). In panchina: Pigliacelli, Cibsah, Troianiello, Marzorati. Allenatore: Di Francesco MODENA (4-3-3) : Colombi; Perna, Gozzi, Zoboli, Cardini; Moretti (38' st Greco), Pagano, Osuji; Surraco (15' st Signori), Stanco, Ardemagni. In panchina: Manfredini, Andelkovic, Sturaro, Nascimento, Gulan. Allenatore: Marcolin ARBITRO: Merchiori di Ferrara RETI: 32' pt Boakye, 12' st Catellani Note: serata fredda, terreno innevato ed in precarie condizioni, spettatori circa 12.000; ammoniti: Perna, Bianchi, Bianco, Nardini, Magnanelli, Signori, Zoboli; angoli: 5-4 per il Modena. Recupero: 0', 4'. Leggi i commenti I commenti dei lettori 

Passano gli scritti del concorso a preside in Sicilia in 260. Dopo una lunghissima fase di correzione degli elaborati, ben 11 mesi abbondanti, l'Ufficio scolastico regionale ha finalmente pubblicato gli esiti delle prove scritte del concorso bandito nel 2011. Nel frattempo, per  "motivi familiari e di impegni professionali improrogabili", il presidente della commissione Ida Angela Nicotra si è dimessa, sostituita dal dirigente tecnico (conosciuto meglio come Ispettore) in pensione Nicola Nicoletti, che ha dato un ritmo diverso alle correzioni degli scritti. Dei quasi 4mila candidati che ad ottobre 2011 si sono presentati alla prova preselettiva sono rimasti in lizza in 260, pari al poco meno del 7 per cento. Nell'Isola, i posti disponibili sono 237 ma per gli ammessi alla prova orale, che potrebbero considerarsi il posto ormai in tasca, c'è ancora in ballo la ricorrezione dei mille scritti esclusi al concorso del 2004. Una selezione tormentata, che prima è stata annullata dal Consiglio di giustizia amministrativa siciliano e successivamente sanata dal Parlamento con una legge ad hoc che ha stabilito salomonicamente la ricorrezione degli scritti del 2004. Coloro che hanno superato la nuova correzione degli elaborati, che seguiranno il corso di formazione previsto dal bando e supereranno l'esame orale finale rosicchieranno i posti del contingente assegnato dal ministero alla Sicilia per il concorso del 2011. A sperare sono in 51  -  più i 150 bocciati all'orale nel 2006  -  che qualche settimana fa sono stati riammessi alla competizione. 
