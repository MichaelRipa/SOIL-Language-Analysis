EINDHOVEN - Un peccato, un'occasione d'oro (pardon, di bronzo) sfumata quando il più sembrava fatto. La terza medaglia azzurra sfuma all'ultimo tuffo della quinta giornata degli Europei di Eindhoven: Tania Cagnotto deve recuperare 10 punti alla svedese Anna Lindberg per prendersi il titolo dai tre metri con l'ultimo tuffo, il doppio e mezzo rovesciato, il suo cavallo di battaglia e invece, nonostante la preparazione sia ottima e il tuffo molto alto purtroppo la parabola è troppo vicina alla tavola e in discesa la tocca con le mani. Secondo il regolamento la deduzione del voto è a discrezione dei giudici, ne escono voti dal 2.5 al 6.5. Scartati i più alti e i più bassi, per il punteggio sono presi in considerazione due 4.5 e un 5. L'azzurra è quarta con 307.65 punti dietro alla Lindberg (342.74), già oro da un metro ieri, alla tedesca Uschi Freitag (321.40) e all'ucraina Olena Fedorova (315.00). Ottava Francesca Dallapè, con 281.20. "TRE METRI EUROPEI SFORTUNATI" - "Evidentemente i tre metri agli Europei non ci portano fortuna - osserva il ct Giorgio Cagnotto - Aveva qualche punto da recuperare con quello che è il suo tuffo migliore. Noi ci speravamo tutti, lei ha cercato di fare il massimo. E' andata su altissima, peccato che fosse troppo vicina alla tavola. La penalizzazione da parte dei giudici è probabilmente eccessiva, nonostante il tocco il tuffo era molto buono e meritava una medaglia. Magari anche d'oro, senza l'inconveniente". Fino all'ultimo tuffo la 27enne bolzanina, tesserata per Fiamme Gialle e Bolzano Nuoto e allenata dal papà cittì Giorgio Cagnotto, aveva condotto una buona gara; un piccolo errore nel triplo e mezzo avanti, ma molto buoni il doppio e mezzo indietro e il ritornato.  Ottavo posto per Francesca Dallapè, che eguaglia il suo miglior risultato in carriera dai tre metri individuali (Torino 2009) e chiude con 281.20. DELLAPE': "IL ROVESCIATO LO SBAGLIO SEMPRE..." - La Dallapé, 26 anni il prossimo 24 giugno, tesserata per Esercito e Buonconsiglio Nuoto e allenata da Giuliana Aor, tre ori europei e un argento mondiale nel sincro con Tania Cagnotto, parte benissimo con il ritornato e il triplo e mezzo avanti, sporca il doppio e mezzo indietro, commette un errore nel rovesciato e chiude con un buon avvitamento. "Mi dispiace soprattutto per l'errore nel tuffo indietro - commenta dopo la gara -. Il rovesciato lo sbaglio quasi sempre, quindi era quasi in preventivo. Ma se avessi fatto l'indietro come so, con i tuffi di oggi probabilmente mi sarei potuta togliere una bella soddisfazione". DOMENICA IL SINCRO - Domani, domenica, le due azzurre saranno protagoniste del trampolino 3 metri sincro, specialità che le ha portate a vincere tre ori europei e un argento mondiale. Chiudono al sesto posto Francesco Dell'Uomo e Maicol Verzotto (Fiamme Oro/Bolzano Nuoto), quinti a Budapest 2010 e Torino 2011, nella piattafoma sincro con 371.28 punti, a meno di due punti dalla Bielorussia. Molto buoni gli obbligatori e il doppio e mezzo avanti con un avvitamento, un po' sporcati nella parte finale il triplo e mezzo avanti e il tuffo indietro. DELL'UOMO RACCONTA I DETTAGLI - "Siamo partiti bene - racconta Dell'Uomo, bronzo nella gara individuale a Eindhoven 2008 e sincro con Michele Benedetti a Budapest 2006 -. Poi abbiamo fatto un errore nel triplo e mezzo che ci siamo portati fino alla fine. Io mi sono trovato avanti con un piede e mi sono distratto. Peccato per il tuffo indietro che in genere ci viene molto più sincronizzato, invece oggi abbiamo pagato qualcosina anche lì. Potevamo puntare a confermare il quinto posto e forse anche a salire al quarto". Leggi i commenti I commenti dei lettori 
ROMA - Il cdr del Tg1 contro i vertici della rete. Nel mirino, gli spazi offerti per coprire la cronaca della strage di Brindisi giudicati del tutto insufficienti rispetto alla drammaticità dell'evento. "Mentre a Brindisi si consumava la cronaca di un orrore che respingiamo con sdegno - dice una nota del cdr - nelle ore centrali della mattinata su Raiuno andava in onda una replica della Prova del cuoco. Un colpo d'occhio sconcertante il paragone con altre reti. Un vero peccato, perchè la redazione del Tg1 fin dalla mattina aveva coperto l'avvenimento drammatico con professionalità e completezza. E avrebbe potuto continuare a farlo". Ma l'accusa riguarda anche la copertura offerta nelle ore successive: "Purtroppo nell'arco della giornata ci sono state concesse solo due brevi edizioni straordinarie, mentre nel pomeriggio proseguiva la normale programmazione di Raiuno con un talk show". "Il Cdr del Tg1 - aggiunge la nota - chiede alla Rai e alla direzione se ci considera ancora la testata ammiraglia. Riteniamo di poter fornire un valore aggiunto all'informazione della rai e ricordiamo che soprattutto nei momenti drammatici i giornalisti sono pronti a mobilitarsi per offrire ai cittadini l'informazione dovuta". Infine, il comunicato tocca la questione più generale del futuro della Rai: "Da mesi chiediamo all'azienda un piano di rilancio che possa restituire credibilità e ascolti alla nostra testata. Invece riceviamo proposte di tagli e mortificazioni mentre vertici scaduti condannano la testata alla paralisi. E' ora di dire basta". Leggi i commenti I commenti dei lettori 
ROMA - Walter Mazzarri riconosce alla Juventus il ruolo di favorita, ma nello stesso tempo ha piena fiducia nello stato di forma della squa squadra: "Ho visto i ragazzi che farebbero qualsiasi cosa per vincere domani. Ovvio che un conto è volerlo e un altro ottenerlo. Conteranno molto gli episodi. La Juve ha il morale alto e giocatori più esperti. Per noi è già un successo aver innescato questo esodo di tifosi, se succederà qualcosa di straordinario, sarebbe fantastico", spiega il tecnico dei partenopei. "Non siamo favoriti: loro sono imbattuti, sembrano quasi imbattibili. Per spuntarla dovremmo giocare al massimo e sperare che tutti gli episodi ci siano favorevoli. Del Piero? Lui è un'insidia. Ha esperienza enorme, e può risolvere la gara con una giocata. Un elemento così in rosa dà anche più serenità al gruppo. Per quanto ci riguarda invece, ho l'impressione che la tanta pressione da parte dell'ambiente possa addirittura essere nociva. Bisogna essere adrenalinici, ma non tesi. Anche per questo penso che la Juventus sia favorita". Mazzarri è tornato sul campionato appena concluso: "Se non avessimo avuto Champions e Coppa Italia, forse avremmo avuto in campionato da 12 a 14 punti in più. Di sicuro non avremmo fatto meno punti dell'anno scorso. Comunque la finale di Coppa Italia è il coronamento di un grande triennio. Siamo contenti di esserci arrivati". Mazzarri entra nei dettagli tattici della gara: "Il fatto che la Juve giochi con il 'nostro' modulo (con la difesa a tre, ndr) dev'essere motivo d'orgoglio, anche perchè stanno cominciando ad adottarlo anche all'estero. Per me e per tutti è una grande soddisfazione. Vuol dire che abbiamo fatto qualcosa di importante". Sulla formazione, Mazzarri non si sbilancia, in particolare su quello che è il vero nodo, il ballottaggio Pandev-Lavezzi: "Il Pocho in settimana ha lavorato bene. E' concentratissimo". Mazzarri infine ha rivolto un pensiero per l'attentato di Brindisi: "Inoltro le condoglianze ai genitori della ragazza uccisa. Sono veramente dispiaciuto. Mi stringo alle famiglie. Sono cose gravi e brutte". Insieme al tecnico, presente in conferenza stampa Christian Maggio: "Giocare una finale è uno stimolo ma anche una responsabilità. Cercheremo comunque di stare tranquilli, sereni, come in tante partite importanti giocate quest'anno. E cercheremo come sempre di fare il nostro gioco. In settimana c'è stata tensione positiva. Sappiamo che per noi, ma soprattutto per la città e per i tifosi è un appuntamento decisivo. Affrontiamo una grandissima squadra, ma siamo carichi". Che poi ha aggiunto: "A Torino in campionato (3-0 per la Juve, ndr) non abbiamo giocato da Napoli, e la Juve ha dimostrato di avere qualcosa in più a livello fisico. Ma anche noi abbiamo giocatori incredibili che possono fare la differenza. Sarà una bella partita. Ma indipendentemente da come finirà domani, la società vuole mettersi in mostra e farà ottime cose". Leggi i commenti I commenti dei lettori 
ROMA - La Juve di Conte è "emozionata e determinata". Vuole fortemente la decima Coppa Italia, per accendere sulla sua casacca la stella d'argento e "per coronare un'annata che diventerebbe super super straordinaria, dopo la netta vittoria dello scudetto". Già, il tricolore. Meglio non pensarci troppo, per non perdere di vista il nuovo obiettivo: "La gioia ci ha un po' inebriato  -  ammette Conte -, non mi era mai capitato di vedere 400 mila persone in festa. Ma ora è arrivato il momento di mettere da parte i festeggiamenti per affrontare una partita a cui teniamo molto". Quella di domani (ore 20.45) all'Olimpico non sarà una passeggiata. La Juve se la vedrà con il Napoli, "il peggior avversario da affrontare in finale: serviranno grandi motivazioni, mi auguro che i miei giocatori siano di nuovo pronti a stupirmi", pungola Conte. La Juve torna a Roma 16 anni dopo la conquista della Champions League. Impossibile non aprire l'album dei ricordi: "A livello sportivo - prosegue Conte -, quello è stato uno dei giorni più felici della mia vita. Ma anziché guardarmi indietro preferisco pensare a quello che succederà domani: vogliamo conquistare un trofeo prestigioso". ESTIGARRIBIA E BORRIELLO IN RIMONTA - Per centrare lo storico bis - impresa riuscita a Lippi al suo primo anno di Juve, stagione 1994-95 -, Conte si affiderà al 3-5-2, modulo speculare a quello del collega-rivale Mazzarri. Tra i pali il portiere di coppa Storari, in difesa Barzagli, Bonucci e Caceres, che prenderà il posto dell'infortunato Chiellini. A centrocampo i tre intoccabili Vidal-Pirlo-Marchisio scortati da Lichtsteiner a destra ed Estigarribia (in rimonta su Pepe) a sinistra. In attacco, al fianco di Del Piero, alla sua 705° e ultima volta in maglia bianconera, dovrebbe giocare Borriello, in leggero vantaggio su Vucinic. "Alessandro lo sa: io e la squadra vorremmo che lui coronasse il nostro sogno, quello di alzare la coppa". CONTE: "NAPOLI MOTIVATISSIMO, SARA' DURA" - La Juve domani vorrebbe rivivere un altro 1° aprile, il giorno in cui ha asfaltato il Napoli 3-0. Anche se, psicologicamente, per i bianconeri è stato ancora più importante il 3-3 in rimonta dell'andata al San Paolo: "Quel giorno - ricorda Conte - abbiamo offerto una grande prova di forza. Lì ho capito di avere un gruppo d'acciaio, una squadra che non ci stava a perdere. E poi è stato così fino alla fine del campionato, visto che abbiamo vinto lo scudetto da imbattuti, realizzando un'impresa che rimarrà per sempre nella storia. Sì, la partita del San Paolo ci ha dato convinzione, autostima e consapevolezza". Più del Napoli che ha chiuso il suo campionato con 23 punti di ritardo rispetto ai bianconeri, Conte si aspetta di incontrare la squadra che ha fatto magie in Champions League: "Non dimentichiamo che loro sono usciti malamente contro il Chelsea, la formazione che questa sera si gioca la finale di Champions contro il Bayern Monaco. Il Napoli ha basi solide e di qualità. Sono motivatissimi, e quindi sarà molto difficile per noi: servirà tutto quello che abbiamo". L'ULTIMA VOLTA DI DEL PIERO - Alessandro Del Piero ha trascorso la vigilia della sua ultima partita con la maglia della Juventus in compagnia del presidente Andrea Agnelli, dell'ad Beppe Marotta e del tecnico Antonio Conte. La comitiva ha anticipato, con un volo privato atterrato nel pomeriggio a Ciampino, l'arrivo della squadra in serata a Fiumicino. Ogni attimo sembra dilatato, in queste sequenze finali della storia in bianconero di Del Piero: "Questi sono stati mesi molto diversi dal solito  -  ammette Alex -. Ma ora ho in mente soltanto la finale di Coppa Italia. Non voglio distogliere la mia attenzione dal campo. Solo dopo, con un filo di incoscienza tipica della mia giovane età..., penserò al mio futuro. Volete sapere se meritavo un altro anno di contratto? Penso soltanto al presente: oggi devo stare attento alle vostre domande, domani devo cercare di vincere". Del Piero analizza quindi i pro e i contro di affrontare il Napoli da freschi campioni d'Italia: "Ci troviamo contemporaneamente nella migliore e peggiore situazione possibile. La migliore perché siamo arrivati a questa finale dopo aver vinto lo scudetto. La peggiore perché conosciamo le qualità del Napoli e poi perché dopo aver vinto, non è mai semplice rivincere. Speriamo lunedì di ricordare l'Olimpico di Roma sia per la vittoria nella finale di Champions del '96, sia per quella contro il Napoli". "ADDIO SOFFERTO? FANNO PIU' MALE I FATTI DI BRINDISI..." - Contro l'Atalanta, alla sua ultima apparizione in bianconero allo Stadium, il numero 10 ha trattenuto le lacrime a stento. Domani, per lui e per tutti i suoi tifosi, compreso il cantante degli Oasis Noel Gallagher ("sarà mio ospite  all'Olimpico"), si annuncia un nuovo psicodramma collettivo: "Cercherò di trovare la giusta concentrazione  -  prosegue Pinturicchio -, la giusta pulizia mentale per isolarmi e vivere nel migliore dei modi questa magnifica avventura. Sono sereno, tranquillo e felice di tutto quanto è accaduto fino ad oggi. Non ci sono situazioni per cui debba essere rattristato. Quanto accade ha sempre un motivo, segue un suo percorso che dobbiamo cercare di comprendere. E poi le cose per le quali ha senso stare male e soffrire sono ben altre, come la  tragedia di questa mattina a Brindisi. Il calcio è uno sport, per il quale diamo tutti noi stessi, per il quale ci arrabbiamo anche, ma rimane uno sport". MAGLIA SPECIALE PER IL CAPITANO - Due date: 12 settembre 1993 e 20 maggio 2012, la prima e l'ultima volta di Del Piero in maglia bianconera. Un unico amore - declinato in inglese: one love -, quello del capitano per la "sua" Signora. E tre iniziali stilizzate: ADP, con tanto di autografo di Pinturicchio. E' questo il contenuto della toppa celebrativa che domani farà capolino sulle maglie indossate dalla Juventus durante la finale di Coppa Italia contro il Napoli. "E' così che la società e i compagni onoreranno Del Piero  -  comunica la Juventus sul suo sito ufficiale -: con un gesto semplice, ma che riassume nel modo migliore quanto Alex e la Juventus rappresentino uno per l'altra. Diciannove anni di un unico amore, scolpiti su un'unica maglia e nel cuore". Ma i tifosi bianconeri non cambiano idea: fatto 19, si poteva fare 20. "E' stata un'iniziativa del nostro sponsor tecnico - spiega Del Piero -, la  Nike, che mi ha chiesto se per l'ultima gara avessi voluto qualcosa di speciale, un patch sulla maglia, su cui inserire qualcosa di mio. Ho messo la mia firma e ho cercato di sottolineare quello che in tutti questi anni è stato il mio rapporto con la Juventus. Non ho ancora immaginato il finale. Tutto quello che è accaduto finora è stato fantastico, indescrivibile e mi auguro di poter scrivere domani insieme ai miei compagni un'ulteriore pagina vincente. Tutti gli sforzi sono rivolti solamente ad alzare la Coppa". BUFFON: "VOGLIAMO VINCERE ANCORA" - Il futuro di Gigi Buffon "sarà sempre a strisce bianconere". E quello della Juventus sempre più roseo: "Dopo i titoli già vinti, possiamo raggiungere obiettivi importanti. Vogliamo vincere tanto, e per questo continueremo a lottare". Così, dai microfoni di Radio Deejay, il numero uno dei numeri uno mette la Coppa Italia nel mirino, anche se il titolare dei pali bianconeri domani sarà il suo vice Storari: "Mi aspetto un grande spettacolo dallo stadio Olimpico, perché in campo ci saranno due squadre calde come le città che rappresentano". Poi, l'immancabile intervento sul tema della terza stella: "Parlare di questi 30 scudetti stancherà prima o poi: io ne ho festeggiati già cinque con questa maglia e me li godo". Leggi i commenti I commenti dei lettori 
Davanti agli occhi una scena apocalittica: lo dicono i feriti, lo raccontano passanti, ne parlano i soccorritori. Subito dopo l'attentato, avvenuto stamani davanti all'istituto professionale Morvillo Falcone di Brindisi, l'aria che entrava nei polmoni era piena di polvere e per terra, sull'asfalto, c'erano ovunque detriti e zainetti bruciati e c'erano soprattutto i corpi delle ragazze, anneriti dalle ustioni. "Sono scesa dal pullman - ha raccontato, semi stordita dai sedativi, Selena alla madre - e mi sono sentita spingere con forza, pensavo di essere stata investita da un'auto, poi ero per terra e ho visto le mie amiche ustionate, tutte nere. Non le ho potute soccorrere. Sono entrata nella scuola e mi sono accorta che il mio pantalone stava bruciando, mi sono buttata acqua addosso, in faccia, ovunque". "Mia figlia - dice il padre di Selena, Vito Greco - ha ustioni di secondo e terzo grado sul viso e in settimana si deciderà come operarla". E c'è un altro papà al capezzale della figlia, nel reparto di chirurgia dell'ospedale Perrino, che racconta: "E' tutta bruciata, mia figlia è bruciata in viso, tolti i capelli, il corpo bruciato, le è scoppiato il telefonino tra le mani. E' viva per miracolo solo perché mentre parlava al cellulare con il suo fidanzatino si è allontanata dal gruppo". E' disperata la mamma di Veronica e Vanessa, 16 e 19 anni. Tutte e due le figlie sono ferite ma la prima è la più grave: lotta tra la vita e la morte nell'ospedale di Lecce, dove è stata trasportata dopo i due interventi ai quali è stata sottoposta nel 'Perrino' di Brindisi. "Speriamo, speriamo, speriamo che vada tutto bene", dice la donna, stretta nella sua giacca rosa, tremante come una foglia al vento. "Non si può vivere così, uno manda un figlio a scuola - dice la mamma di Selena, piccola piccola nel camice verde che le hanno dato per poter stare accanto alla figlia - e pensa che sia in un posto sicuro, invece...". Selena era l'amica più cara di Melissa, la studentessa 16enne morta in seguito alle ferite riportate nell'attentato. "Erano amiche per la pelle - racconta la donna - l'altro giorno era a casa mia e ora... peccato per quella piccina". Selena non sa della morte della sua amica e Selena ora non vuole più andare a scuola: "Ho visto la morte in faccia", ha detto alla mamma. Una cosa è certa: chi ha colpito voleva uccidere. Ne è "assolutamente convinto" il preside dell'Istituto Morvillo-Falcone, il professor Angelo Rampino. "Chi ha preparato un botto così - dice - aveva le conoscenze per farlo. Tutto è stato fatto per uccidere. L'orario era quello giusto, fossero state le 7.30 non sarebbe successo nulla di tutto questo". Hanno colpito i giovani, e i giovani, gli studenti, hanno risposto ovunque, scendendo nelle piazze. E a Brindisi gli studenti della scuola di Melissa sono saliti sul palco dove hanno parlato ministri e sindacalisti per esporre uno striscione con su scritto: "E' una guerra tra Stato e mafia, ma le vittime siamo noi". "I giovani - dice Mino, quinta C dell'istituto - non vengono mai ascoltati, c'è una mafia da combattere, una mafia che offende lo Stato e dall'altro lato c'è uno Stato che non è più formato da cittadini perché i cittadini non hanno diritto di parola, perché i giovani non possono parlare". Argomenti bombeabrindisi 
VERONA - Il Verona vince l'anticipo della penultima giornata sul Varese e torna a sperare nella promozione diretta in A. Un netto 3-0 grazie alle reti di Maietta, Ferrari e Gomez su rigore. Per i biancorossi, reduci da 4 successi di fila, non ottengono il punto che gli avrebbe garantito la matematica certezza dei play-off. Prima della gara, un sentito raccoglimento scandito dall'applauso di tutto lo stadio in onore della studentessa rimasta uccisa questa mattina dopo l'esplosione davanti all'Istituto professionale "Morvillo Falcone" di Brindisi. Verona pericoloso al 16': ottimo pallone di Gomez che imbecca nell'area piccola Ferrari, bravo Bressan a chiudere in corner. Al 28' insidiosa conclusione di punta di Ferrari che lambisce il palo alla destra del portiere. Al 31' esterno da fuori di Jorginho che finisce larga di pochissimo, a Bressan Battuto. Il Varese risponde con qualche conclusione da fuori, in particolare con Kurtic che non inquadra la porta. Al 43' Verona in vantaggio con un gran gol di Maietta che parte in contropiede, avanza 70 metri palla al piede, guarda la porta e infila Bressan sotto l'incrocio.  Anche nel secondo tempo è il Verona a fare la partita e a rendersi pericoloso. al 15' gran botta da fuori di Halfreddson respinta da Bressan. Dall'altra parte al 18' gran sassata di Kurtic di esterno da sinistra e palla fuori di un soffio. Al 34' il raddoppio  con Ferrari che si fa spazio in area con grande fisicità e infila di destro Bressan. Al 44' rigore per il Verona per un fallo di Cacciatore in area su Gomez; dal dischetto lui stesso trasforma per il 14^ centro stagionale. Leggi i commenti I commenti dei lettori 
SASSARI - Niente da fare. Dalla bolgia della Dinamo, pubblico caldissimo e spettacolare a trascinare Sassari, la Virtus esce spennata anche in gara-2 e rimanda alle due (spera, almeno) serate all'Unipol Arena (lunedì e, eventualmente, mercoledì) il giudizio sul suo destino. Stavolta, però, la rabbia è doppia. Perché la squadra di Finelli è stata a lungo in testa: per mezzora nei tempi regolamentari e poi, dopo aver rischiato la pelle con un ultimo quarto sciagurato, avanti anche per tutto l'overtime. Fino agli ultimi, concitati secondi. Partiamo da qui. Sull'86 pari a 7" dalla fine, la Vu ha la palla per vincere. Koponen forza e sbaglia il tiro, Sanikidze salta e indovina il tap-in. La palla danza, Drake Diener schiaffeggia la retina, poi prende anche il pallone che esce. Serve la moviola, intendiamoci, per accorgersene. Ma le immagini sono chiare. Nel momento concitato, gli arbitri fermano il tempo a 86 centesimi dalla fine. Un fischio contestato, quasi inspiegabile. Si riprende con rimessa da centrocampo, Drake Diener si fa trovare libero e infila il cesto della vittoria che fa esplodere il PalaSerradimigni e boccia la Canadian proprio sul più bello. Un attimo dopo, le immagini del canestro pazzesco sono già in rete. E dire che la Vu stavolta aveva fatto tutto bene. Bene in partenza, trascitada da Sanikidze, per il 17-25 del primo quarto. Brava a non farsi risucchiare nel secondo quarto, quando il Banco ha avuto il primo vantaggio della serata (32-29) ma la Vu ha resistito con uno sprint importante, propiziato da uno sfondo preso da Vitali a Travis Diener per propiziare il 35-40 dell'intervallo, tradotto nel +11 (35-46) dopo la sosta e nel +7 alla mezzora (51-58). Qui, la Vu si spegne. Frenata dal quarto fallo di Sanikidze (il terzo gli era stato fischiato dopo 13 minuti), perde lucidità in attacco, si fa rimontare, precipita a a -6 (69-63). Sembra finita, quando si sveglia Koponen: 9 punti nell'ultimo minuto, inclusa la tripla incredibile a tabellone per portare la gara ai supplementari (76 pari). All'overtime, Virtus avanti sempre di 4, ma incapace di chiudere e rimontata a 7 secondi dalla fine. Poi l'epilogo amaro, che però non scompone Finelli: "I miei ragazzi hanno mostrato netti miglioramenti e giocato una gara solida. Questo mi fa ben sperare per gara-3". BANCO SARDEGNA: Metreveli, Binetti ne, Hoskey 14, Devecchi, Diener T. 13, Sacchetti, Plisnic 2, Diener D. 28, Vanuzzo 8, Pinton 3, Easley 20. Allenatore: Sacchetti CANADIAN SOLAR BOLOGNA: Koponen 19, Vitali 4, Poeta 13, Gigli 10, Sanikidze 12, Gailius ne, Quaglia ne, Lang 10, Werner, Vitali ne, Douglas 12, Paunic 6. Allenatore: Finelli. ARBITRI: Chiari, Begnis, Quacci NOTE: parziali 17-25, 34-40, 51-58, 76-76. Tiri liberi: Banco Sardegna 13/19, Bologna 16/22. Usciti per cinque falli: nessuno. 
MODENA - Due giovani nigeriani sono stati fermati in serata con l'accusa di aver ucciso Salvatore Spedicato, il maresciallo di 50 anni in servizio all'Accademia di Modena trovato morto ieri nel suo appartamento . Fermato, con l'accusa di ricettazione, un terzo nigeriano trovato in possesso di alcuni oggetti appartenenti alla vittima. Uno dei due fermati per l'omicidio avrebbe già confessato. La squadra Mobile, coordinata dal pm Enrico Stefani, è risalita ai due nigeriani dopo aver repertato impronte digitali con la Scientifica nell'appartamento di Spedicato. Fondamentale anche la ricostruzione delle ultime chiamate telefoniche della vittima e l'analizzato del filmato che ritraeva due uomini fuggire con il televisore della vittima dalla palazzina di viale Barozzi dove si è consumato l'omicidio. Per gli inquirenti il movente del delitto sarebbe da ricercare nell'ambito privato del maresciallo, che pare conoscesse i suoi assassini. 
