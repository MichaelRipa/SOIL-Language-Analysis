L’incontro per siglare la pace è fissato per stamattina. Il prefetto Andrea De Martino e il parroco di Caivano don Maurizio Patriciello si vedranno in prefettura. Una stretta di mano, il chiarimento definitivo, dopo giorni di tensione. Da quando, il 18 ottobre, il prefetto rimproverò malamente il parroco per aver chiamato “signora” il prefetto di Caserta, durante una riunione convocata per affrontare la questione dei roghi di spazzatura. "Non può chiamarci signori" L’appuntamento è per stamane, e segue una telefonata tra De Martino e Patriciello. «Vengo a Caivano per parlare con lei, per chiarire», ha proposto il prefetto. E Patriciello, per rispetto delle istituzioni, ha prontamente rilanciato: «Vengo io a Napoli. Ci vediamo in prefettura». Il prefetto aveva già nei giorni scorsi, in realtà, ammesso che «il tono usato non è stato quello giusto; ma ero stanco». E ieri anche il ministro dell’Interno Anna Maria Cancellieri, più volte chiamata a occuparsi della faccenda, ha detto: «De Martino ha sbagliato, ha esagerato e usato toni eccessivi. Ed è giusto pretendere delle scuse, ma non intonare il “crucifige”». Commenta E poi: «Chi è senza peccato scagli la prima pietra. Non dimentichiamo gli insegnamenti del Vangelo. E comunque le persone vanno giudicate per il complesso delle loro vite, e De Martino è un prefetto che ha dato molto al Paese». Anche al ministro è capitato di essere chiamata “signora” invece che prefetto, «e non me la sono mai presa — racconta la Cancellieri — perché la qualità delle persone non è determinata dai titoli». E dopo l’incontro tra Patriciello e il prefetto De Martino, ci sarà, venerdì, quello tra il parroco e il ministro, fissato a Roma, aggiunge la Cancellieri, per «domandare scusa a nome delle istituzioni e assicurare tutta l’attenzione possibile del Viminale alle emergenze della sua terra». Già, le emergenze di un territorio tormentato, «un territorio dove lo Stato non abdica al dovuto controllo, neppure in quelle aree dove la criminalità è forte e inquina non solo la democrazia, ma anche l’ambiente, attentando alla salute e alla vita dei cittadini». Come Pasquale Romano, vittima innocente della guerra di camorra. «Ho visitato la famiglia, una famiglia bellissima e per me è stata un’esperienza personale molto dolorosa» racconta il ministro. La Cancellieri assicura: «Massima attenzione per la “terra dei fuochi”», ma anche per Scampia. E spiega: «Il bene sicurezza non viene più associato alla risposta repressiva della delinquenza, ma anche, e sempre più spesso, alla capacità di tutela di altri beni di valore sociale». Come la qualità della vita, «i problemi del degrado e dell’inciviltà». Ed ecco le Vele: «Uno dei simboli del rapporto, buono o cattivo, che può intercorrere tra lo sviluppo architettonico di un quartiere e il perseguimento di beni quali la sicurezza». 
"Dovevamo scassare, certo e l'abbiamo fatto su molti fronti. Ma sulla cultura ora siamo fermi, e non abbiamo un euro disponibile per un solo progetto. Mi sto muovendo cercando strade alternative, privati e fondazioni, con cui immaginare un percorso. Allora chiedo a me stessa: ma la cultura non è mai indispensabile in questa città?". Antonella Di Nocera, assessore alla Cultura della giunta de Magistris, alza le mani, per una volta. E squarcia il velo di un'amarezza tutta politica, ma dalle profonde connotazioni pubbliche. "C'è una situazione di predissesto non dichiarato che non ci permette neppure di finanziare gli enti culturali partecipati dal Comune. In una prima fase, ci siamo concentrati sul recupero d'immagine della città". Commenta Continua Di Nocera: "Faticosamente  -  con il lavoro di tutta la giunta  -  abbiamo raggiunto un importante obiettivo, lo provano i dati sui flussi turistici in crescita. Abbiamo puntato sulle sinergie positive, sulla valorizzazione e su uno splendido lungomare difficile da riempire, ma va bene. Ora però dobbiamo affondare le mani in quello che oggi è il "cuore pulsante della città", dobbiamo passare decisamente alla seconda fase. E dobbiamo spostarci nei luoghi dove c'è sete di cambiamento vero. E di cultura: sì, proprio ora che la città risulta più assediata dal crimine, dalla violenza e dalla crisi". È un fiume in piena, la solitamente moderata Di Nocera, un passato di insegnante sostenitrice della scuola pubblica e del tempo pieno e di promotrice culturale nelle periferie napoletane dopo un dottorato di ricerca e master all'estero. E quando le si chiede conto della richiesta-appello di Rosanna Ferrigno, dice: "Quella ragazza ha mille volte ragione". La fidanzata di Pasquale Romano, l'innocente ucciso a Marianella, nella sua recente intervista a "Repubblica", aveva spinto e interrogato direttamente le politiche del Comune. Chiedendo "cultura per questi ragazzi". Ed è questa provocazione che brucia alla Di Nocera: due volte, visto che l'assessore ha subito un analogo lutto 23 anni fa. Uno zio ucciso, un operaio Italsider, vittima innocente di camorra nella "strage di San Martino" a Ponticelli. Assessore Di Nocera, Rosanna Ferrigno vi ricorda: "Bisogna lavorare sulla cultura". "Ora come ora, per un dovere di verità verso quella giovane donna, devo dire che possiamo fare davvero poco. E proprio questo mi addolora. Lo dico perché su questo si rifletta tutti: sindaco, giunta, comunità politica, opinione pubblica. Siamo ormai di fatto in una situazione critica. C'è qualche euro per i servizi essenziali, nulla per la cultura". Pare che il suo assessorato non possa neanche finanziare gli enti culturali: Mercadante, Premio Napoli, Museo Filangieri e Storia Patria. La cultura non è mai indispensabile? "Già, per la legge la cultura non è un servizio indispensabile. È vero, sono a rischio tutti i fondi per questi enti. Siamo in queste ore con il fiato sospeso per gli atti per sbloccare i fondi: che rappresentano oltre la metà del budget per cultura e turismo. E se rischiano le eccellenze, figuriamoci il resto". Il Forum delle Culture 2013 sembra naufragato: non è ancora finanziato, lei non ha la delega, il sindaco è troppo impegnato per occuparsene, la Fondazione che esiste ad hoc deve occuparsi solo del vecchio debito. Davvero imbarazzante. "Sul Forum mi sono espressa più volte e non ho cambiato idea: per me ha senso soltanto se è un evento con un programma partecipato e rappresenta  -  in una proiezione internazionale  -  un volano per far partire dei progetti stabili sui territori, che parlino ai giovani, lasciando un segno vero per la città". Tra i vostri asset, almeno in teoria, c'è stata l'attenzione alle fasce disagiate e alle periferie. "E mi voglio augurare che sia ancora così, perché io sono stata scelta da Luigi de Magistris proprio per la mia storia e le mie competenze maturate sul campo". Ma poi non avete costruito nulla di culturalmente rilevante in una sola periferia. Non avete liberato, o affidato ad associazioni, un solo luogo. Di più: in tutte le sue iniziative organizzate in estate a Ponticelli o a Scampia il sindaco non c'era. "Proprio di questo voglio ragionare. In quindici mesi abbiamo lavorato tanto e senza risorse. Avviato alcuni esperimenti interessanti come la produzione delle stagioni culturali insieme agli interlocutori (Il Natale, il Maggio e l'Estate del Maschio Angioino), il Premio Napoli nelle biblioteche municipali, o il radicamento territoriale del San Ferdinando con gli Atelier nel nome di Eduardo, o la gestione partecipata dell'ex Asilo Filangieri. Ma certamente mi chiedo laicamente: siamo sicuri di poter sviluppare questo tipo di azione per certi versi rivoluzionaria? Abbiamo bisogno di spazi, spazi, spazi. La politica culturale come io la intendo non si fa senza un luogo, una vocazione, una comunità. I territori non possono più aspettare: il Comune deve essere catalizzatore di energie positive dal basso. O c'è un luogo o sono solo chiacchiere. A Ponticelli negli anni '90, senza il "Pierrot" cosa avremmo fatto? Io voglio continuare ad essere portatrice di questo sguardo nell'amministrazione del Comune. Allora dobbiamo sbloccare, liberare spazi. È una tale urgenza. A chi fa cultura e sviluppo del territorio ora sono queste le risposte che servono". Non pensa che sia il momento, dopo i grandi eventi e il lungomare, di dedicarsi a cento azioni di politica culturale nelle periferie? "Esatto, questa per me è fase due: la cultura che vive nella città estesa. Preferisco questa espressione al termine "periferie", che soprattutto a Napoli  -  con un centro abitato da ceti popolari e una provincia senza soluzione di continuità  -  non ha molto senso". Gira voce che in Comune lei mandi continuamente lettere riservate al sindaco e ai dirigenti per dire che ci sono 100 agenti della municipale al Vomero e 10 a Ponticelli. "Diciamo che continuo a fare il mio dovere di cittadina esattamente come prima. Le cifre non so bene, ma il divario è innegabile. Ovviamente non mi metto a fare le polemiche inutili, ma se vedo che vedo che si può migliorare qualcosa, lo dico. A testa alta, sapendo di poter contare su un sindaco decisionista. Mi aspetto scelte radicali dal nuovo capo dei vigili". Abbiamo rilevato che anche dopo l'assassinio di un innocente nessuno di voi, tantomeno il sindaco, è stato in mezzo alla gente della periferia ad ascoltare quella rabbia e quei bisogni. "Se è così non posso fare altro che chiedere scusa. Anche io ero a Rimini per la Fiera del Turismo. Tuttavia, so bene che in questi momenti, più che "passerelle" che durano lo spazio di una mattinata, i cittadini alle istituzioni chiedono, come ha fatto Rosanna, azioni concrete e durature". In sintesi, che risposta dà alla fidanzata di Lino? "La sua voce, il suo volto, mi hanno fatto rivivere la pioggia di emozioni e il dolore sordo che ho vissuto sulla mia pelle tanti anni fa. Serve un messaggio di svolta vera, un pensiero continuo, senza sosta, alla città, ai suoi giovani. Posso solo dirle: hai ragione, Rosanna, politica culturale è azione coerente, integrata sul territorio tra politiche educative, sociali e la promozione dei talenti, della creatività anche imprenditoriale delle persone, dei giovani. Vorrei continuare a fare questo lavoro ispirandomi alle buone prassi che si sono sviluppate proprio a partire dall'area nord di Napoli. Forse anche noi come amministrazione comunale dobbiamo imparare a essere più duri: come risposta alle faide chiediamo alla Regione meno soldi per il Forum delle Culture e più progetti per tenere le scuole e le biblioteche aperte il pomeriggio, e al governo un impegno serio non per progetti sulla dispersione, ma per il tempo pieno in tutte le scuole elementari. Ma cultura  -  nell'accezione di Rosanna  -  è anche pretendere e fare in modo che i giardinieri curino i giardini e gli spazzini spazzino i marciapiedi. Questa è la rivoluzione del quotidiano che ancora non siamo riusciti a fare". Chi è stato critico nei confronti del lavoro dell'amministrazione non se l'è passata bene con il sindaco. Teme ripercussioni? "E perché mai? Le difficoltà che ho evidenziato sono ben presenti al sindaco. Vogliamo tutti bene a Napoli. Quanto a me, mi è stata data l'opportunità di servire la mia città e sono mossa unicamente dal proposito di produrre, nel mio piccolo, qualche cambiamento. Il mio lavoro ha senso solo se le condizioni per produrre questo cambiamento si verificano". 
MALAGA - "Non intendo lasciare il Milan, non fa parte del mio carattere e ho fiducia nei ragazzi". Massimiliano Allegri non lascia: la sconfitta di Malaga viene ridimensionata dalle parole del tecnico toscano. "La prestazione non è da buttare, in questo momento conta il risultato e non è arrivato a causa di una disattenzione, in un momento in cui il Malaga premeva. Siamo ancora secondi, questo è un girone equilibrato e ci giocheremo il passaggio del turno nelle prossime tre partite. In campionato la squadra verrà fuori, le prestazioni sono in costante crescita e già nelle ultime giornate abbiamo raccolto meno di quanto avremmo meritato. In questo momento ci va tutto male, speriamo cambi la musica da sabato". TROPPO IMPRECISI  - L'allenatore rossonero riconosce i difetti nella manovra offensiva. "Abbiamo buttato via un po' troppi palloni in avvio di ripresa, avremmo avuto bisogno di più lucidità negli ultimi 30 metri, dove spesso sbagliamo il passaggio decisivo. La squadra oggi ha fatto buone cose, ovviamente dobbiamo crescere molto in fase offensiva, il cambio di modulo è stato assorbito bene ma lo sviluppo del gioco va migliorato, visto che intendo continuare con questo sistema. Oggi sfidavamo una squadra molto forte tecnicamente, alla lunga abbiamo pagato. Con il Genoa sarà una gara decisiva, loro ci creeranno molte difficoltà". SERVE IL RISULTATO  - Al di là della qualità della prestazione, Allegri vuole tornare al più presto ai tre punti. "Vogliamo e dobbiamo fare risultati, anche giocando male, ne abbiamo bisogno. Nel primo tempo abbiamo rischiato solo su tiri da fuori, avendo 4-5 occasioni importanti in cui abbiamo sbagliato il tempo della giocata. La difesa a tre? Ci stavo pensando da un po', l'abbiamo provata in questi tre giorni. Con questo assetto mi aspettavo una migliore gestione del pallone sul loro pressing: nel primo tempo ci siamo riusciti, nella ripresa no". MONTOLIVO - "Siamo tristi, amareggiati e incazzati per aver perso questa sera, ma allo stesso tempo fiduciosi perchè il girone è aperto e possiamo giocarci la qualificazione con due gare su tre in casa", ha commentato Montolivo.  "Galliani non ci ha ancora parlato, lo farà come sua abitudine nei prossimi giorni. Io sono ottimista perchè la squadra è buona e Allegri è un grande allenatore: dobbiamo fare tutti di più e sono convinto che ne usciremo". AMBROSINI - "Cerchiamo di guardare il lato positivo: abbiamo dato tutto, è un momento particolare, abbiamo dei limiti e dobbiamo cercare di superarli", ha dichiarato capitan Ambrosini. "L'esperimento con la difesa a tre non è andato male, possiamo riprovarlo. Ora dobbiamo alzare la testa e lavorare duro: se bisogna lavorare quando le cose vanno normali, quando vanno male devi farlo ancora di più". Leggi i commenti I commenti dei lettori 

Sono 139.300 le dosi di vaccino antinfluenzale prodotti dalla casa farmaceutica Novartis per la Liguria e ritirati a titolo cautelativo dal Ministero della salute e dall'Aifa, l'agenzia italiana per il farmaco, perché potrebbero indurre effetti collaterali. Il dipartimento sanità della Regione Liguria assicura che i vaccini sospesi non sono mai stati consegnati e, alla luce del divieto emesso oggi dal ministero, non saranno mai inviate alle cinque Asl della regione. Per colmare tale mancanza e per poter comunque consentire l'avvio della campagna antinfluenzale 2012-2013, prevista a partire dal 12 novembre, l'assessorato alla salute della Regione Liguria ha provveduto ad acquisire ulteriori 100.000 dosi presso un'altra azienda farmaceutica. 
MALAGA - Senza gioco, senza punti, senza personalità. Il Milan che cade alla Rosaleda, sotto i colpi di un Malaga apparso nettamente più squadra dei rossoneri, è un concentrato di dubbi ed equivoci. Allegri si presenta in Spagna con una formazione che stravolge il suo lavoro e la firma storica del "Diavolo" berlusconiano: linea difensiva nominalmente a tre, organizzazione in fase di ripartenza pressoché nulla e una timidezza che nasconde malamente la paura, figlia dell'assenza di risultati. Buon per Manuel Pellegrini, condottiero saldo e capace di un club che negli ultimi mesi ha dovuto convivere con una grottesca situazione societaria e che ora si trova ad un passo dalla qualificazione agli ottavi di Champions League. EL SHAARAWY SPRECA - Il tanto sbandierato 3-4-3, alla prova dei fatti, è un 5-4-1. Bonera è la guida centrale di un reparto arretrato in cui ai suoi fianchi agiscono Mexes e Acerbi, con De Sciglio e Constant a proteggere ulteriormente Amelia. Ambrosini e Montolivo fanno densità davanti alla difesa, ne escono 25 minuti, i primi, in cui il Malaga ci prova col possesso palla ma senza trovare il minimo spazio. Negli ospiti scatta qualcosa, De Sciglio inizia a farsi vedere con maggiore frequenza sulla corsia di destra e il Milan, dopo un paio di azioni apprezzabili, sfiora il vantaggio al 31'. Emanuelson raccoglie il suggerimento in profondità e mette in mezzo un cross rasoterra, El Shaarawy disorienta Gamez col taglio da sinistra ma la sua conclusione dai 9 metri termina sul fondo. La spinta propulsiva dei rossoneri, almeno per la prima frazione, finisce qui. L'ERRORE DI JOAQUIN  - Il pallino del gioco torna fra i piedi dei padroni di casa: lo manterranno fino al 90', salvo qualche raro sprazzo milanista. È il 35' quando Joaquin scappa sulla destra, finta il cross e scarica all'indietro per Isco: il talento spagnolo cerca il gran gol col destro a giro dal limite, sfera di poco alta. Il 22 biancoceleste ci riprova due giri d'orologio più tardi, stavolta optando per la potenza: bella la risposta di Amelia. Al 41' Demichelis si libera bene sul primo palo ma mette sopra la traversa una ghiotta occasione. La pressione del Malaga sembra concretizzarsi in chiusura di tempo. Gamez trova i tempi giusti per l'inserimento senza palla, corpo a corpo con Constant e arbitro di porta che indica il dischetto: il replay gli dà torto, Joaquin grazia direttori di gara e rossoneri, sparando alto il penalty. LA CADUTA DEL DIAVOLO  - Nella ripresa la pressione degli andalusi non accenna a diminuire. Minuto 12, Isco trova Saviola sul filo del fuorigioco: Bonera rimonta alla disperata sul destro del "Conejo", prima piede, poi mano, Proença lascia proseguire e fa bene, il tocco del centrale appare involontario. La difesa rossonera balla, al 18' Portillo sbaglia la misura dell'imbucata per Eliseu. Al 19' il Malaga passa. Joaquin serve Iturra ai 25 metri, il mediano legge al meglio il posizionamento della retroguardia milanista e la prende d'infilata con un delizioso tocco sotto: dall'altra parte dell'arcobaleno c'è proprio Joaquin, stop, interno destro, pallone sul palo e poi in rete. Eliseu va immediatamente a un niente dal 2-0, sassata mancina da 30 metri, Amelia dice no. DENTRO LE PUNTE  - Allegri torna parzialmente sui suoi passi: prima Pato per Constant, poi Bojan per Acerbi. Cambia solo il modulo (4-2-4 nel finale), non la sostanza. Al 25' De Sciglio crossa per Pazzini, colpo di testa flebile e fuori misura. I padroni di casa al 34' potrebbero raddoppiare ma Eliseu si intestardisce nel dribbling, negando il cross a Joaquin e al nuovo entrato Santa Cruz. Gli sprechi del Malaga non vengono castigati da El Shaarawy e Mexes, che a cavallo del 40' mancano le occasioni per il pari. Il "Faraone" riceve un lancio lungo, stoppa bene con il petto e di sinistro impegna severamente Willy Caballero, sugli sviluppi del corner seguente il francese raccoglie la torre di Pazzini e calcia al volo con il destro, trovando la deviazione in extremis di Demichelis. La classifica del Gruppo C sorride ancora al Milan, secondo con una lunghezza di vantaggio sullo Zenit. I problemi, tanti, sono altrove. E ben lontani dalla risoluzione. Malaga-Milan 1-0 (0-0) Malaga (4-2-3-1): Willy Caballero; Gamez, Demichelis, Weligton, Eliseu; Iturra, Camacho; Portillo (48' st Onyewu), Joaquin (40' st Duda), Isco; Saviola (25' st Santa Cruz). (Kameni, Recio, Fabrice, Seba). All.: Pellegrini Milan (5-4-1): Amelia; De Sciglio, Mexes, Bonera, Acerbi (34' st Bojan), Constant (24' st Pato); Emanuelson, Ambrosini, Montolivo, El Shaarawy; Pazzini. (Gabriel, Antonini, Yepes, Flamini, Nocerino). All.: Allegri Arbitro: Proença (POR) Rete: 19' st Joaquin Ammoniti : Iturra, Montolivo, Constant e Bonera per gioco falloso, Mexes per proteste Recupero : 1' e 3' Note : al 45' pt Joaquin ha calciato alto un rigore Leggi i commenti I commenti dei lettori 
ROMA - Tutto facile per la Lube Macerata nell'esordio in Champions league. I campioni d'Italia dominano in Belgio contro l'Asse Lennik e si impongono con un netto 3-0 (17-25, 22-25, 22-25) in un'ora e dodici minuti di gioco. Una partita che permette a coach Giuliani di attuare un abbondante turn over (riposano Podrascanin e Parodi) e valutare le condizioni degli uomini a sua disposizione. Per la prima volta la Lube cambia mduolo e propone l'opposto di ruolo, Sasa Starovic, e lascia in campo due schiacciatori. Perno della squadra il centrale Stankovic (13 punti, quattro muri e settanta per cento in attacco) e nella seconda parte della gara cresce l'apporto del mancino Starovic (15 punti). Il serbo confeziona un 58 per cento in attacco e quattro ace. A segno con costanza pure il solito Zaytsev (15 punti) e Savani (11 punti). Nel complesso completano la facile sfida dieci ace e undici muri di squadra. Seconda sfida in programma giovedì primo novembre alle ore 20.30 al Palasport Fontescodella contro gli sloveni dell'Ach Volley Lubiana. Senza storia il primo set con il centrale Stankovic che fa la differenza. Il palleggiatore Travica, facilitato dal gioco avversario, predilige le vie centrale e trova il serbo in serata di grazia (25-17). Nel secondo parziale, invece, sale in cattedra Starovic ben imbeccato dal suo palleggiatore. Poi nel corso della frazione, qualche distrazione di troppo, permette alla squadra di casa di restare nel match fino alle battute finali. Un'intelligente variazione del gioco offensivo e un paio di bordate dai nove metri permettono alla Lube di chiudere il conto (25-22). Dominio totale nel terzo periodo con coach Giuliani che lancia nella mischia pure lo juniores Tartaglione. Lo schiacciatore sostituisce l'influenzato Lampariello, rimasto a casa. Il campione d'Europa con la nazionale guidata dal ct Bonitta piazza, per rompere l'emozione dell'esordio, anche un paio di colpi vincenti. Poi Macerata si disunice e i belgi si avvicinano. Ma è solo questione di tempo e chiude il match un altro juniores Luigi Randazzo con il primo punto personale della serata (25-22). Giovedì tocca all'Itas Diatec Trentino chiudere la tre giorni europea di Champione League. I freschi campioni del mondo sono impegnati in casa (alle ore 20.30 diretta Sportitalia 2) contro la Stella Rossa di Belgrado. Dopo aver inanellato quattro trionfi iridati di fila, Trento prova a centrare il quarto titolo continentale (già vinto dal 2009 al 2011), questa volta non consecutivo. E coach Stoytchev sprona la squadra: "Vogliamo tornare a correre anche in Europa. Entriamo subito nel clima europeo sfidando una squadra che ha dalla sua una scuola pallavolistica di grandi origini come quella serba. Dobbiamo ritrovare subito la concentrazione e mettere da parte in fretta i festeggiamenti del Mondiale. Ci serve il primo posto nella pool". Nella Cev cup l'Andreoli Latina espugna il mitico terreno di gioco dello Cska di Sofia con un imponente 0-3. Il migliore realizzatore della serata è l'opposto Jarosz con 13 punti. Bene la squadra pontina con una serie di quattordici muri che fermano le velleità bulgare. Leggi i commenti I commenti dei lettori 
ROMA - Manchester City a un passo dall'eliminazione, Real Madrid e Arsenal ko. Regala tante sorprese il mercoledì della 3/a giornata della fase a gironi di Champions. Il risultato più clamoroso arriva da Amsterdam dove l'Ajax batte a sorpresa, e in rimonta (3-1) la squadra di Mancini, facendola sprofondare all'ultimo posto del girone, a -5 dal Real Madrid 2°, sconfitto (2-1) a Dortmund da un ottimo Borussia. Il sorpasso riesce a un'altra tedesca, lo Schalke che passa (0-2) con autorevolezza  a Londra contro un brutto Arsenal. Con lo stesso risultato (0-2) vince a Zagabria, senza patemi, il PSG contro la Dinamo mentre tornano a sperare Zenit e Olympiacos che ottengono i primi fondamentali 3 punti contro Anderlecht (1-0) e Montpellier (1-2). Infine il Porto si consolida in testa al gruppo A superando nel finale (3-2) la Dinamo Kiev. AJAX-MANCHESTER CITY 3-1 Gli uomini di Mancini rischiano grosso in avvio su una conclusione di Eriksen ma poi passano (21') con un preciso destro a giro, da sinistra, di Nasri, lanciato in area da Milner. Richards manca lo 0-2 e rinfranca i Lancieri che al 44' pareggiano con un bel destro in corsa nell'angolo dai 12 mt di de Jong servito con un cross dalla destra da van Rhijn. Il City accusa il colpo e, al 57', incassa anche il 2-1 da Moisander che stacca di testa alla perfezione su un angolo dalla destra di Eriksen. Il Manchester si riversa in avanti e al 68' incassa il colpo del ko: Eriksen supera in dribbling due uomini al limite e spiazza Hart con un forte sinistro da fuori che trova sulla sua strada la complice e decisiva deviazione di Clichy. BORUSSIA DORTMUND-REAL MADRID 2-1 I tedeschi partono con determinazione e, dopo aver sciupato un paio di palle-gol con Reus e Grosskreutz, sbloccano il risultato al 36' con Lewandowski che infila un destro sul primo palo sfruttando un lancio smarcante di Kehl. Il Real non ci sta e, dopo appena 2', pareggia col solito Ronaldo che scatta sul filo del fuorigioco su un lancio lungo di Ozil e scavalca con un pallonetto Weidenfeller in uscita. La gara resta spettacolare e, dopo altre due ghiotte occasioni per parte (Reus e Gotze per i gialloneri, Di Maria e Benzema per le merengues) è Schmelzer a trovare il varco giusto per infilare il gol-vittoria al 64' con un preciso sinistro in diagonale di controbalzo dal limite su corta respinta di Casillas. ARSENAL-SCHALKE 0-2 Gara a senso unico all'Emirates. L'Arsenal non entra mai in partita e, dopo essere stato graziato da Farfan, Huntelaar e Howedes, incassa, inevitabilmente, lo 0-1 al 76' da Huntelaar che batte Mannone con un forte destro rasoterra sfruttando nel migliore dei modi una sponda aerea di Neustadter. L'Arsenal si getta all'attacco e, in contropiede, all'86', incassa il colpo del ko da Afellay che insacca a porta vuota da due passi raccogliendo un cross dalla destra di Farfan. DINAMO ZAGABRIA-PSG 0-2 I francesi rischiano in avvio su un paio di conclusioni di Sammir poi prendono il comando delle operazioni e passano (32') con Ibrahimovic che riscatta un clamoroso errore commesso pochi minuti prima chiudendo alla perfezione una triangolazione in area sulla sinistra con Menez. La Dinamo si sbilancia e al 43' incassa in contropiede lo 0-2 da Menez che, lanciato in area da Pastore, batte Kelava con un preciso sinistro sotto le gambe. Nel secondo tempo il PSG sciupa a più riprese l'opportunità di incrementare il bottino, soprattutto con Ibrahimovic (2), Thiago Silva e Hoarau. ZENIT-ANDERLECHT 1-0 Lo Zenit soffre terribilmente ma alla fine centra l'obiettivo di intascare i primi 3 punti nel girone del Milan. Dopo un primo tempo equilibrato, con un'occasione per parte (Hulk e Jovanovic), nella ripresa la squadra di Spalletti cambia passo con l'ingresso di Bystrov. E, dopo un'occasionissima sciupata proprio dal neo-entrato, passa al 72' grazie ad un'ingenua trattenuta in area di Jovanovic ai danni di Anyukov. Rigore netto che Kerzhakov trasforma con freddezza. L'arbitro croato Bebek non è dello stesso avviso, però, pochi minuti dopo quando nega un rigore ai belgi per una trattenuta altrettanto evidente di Lombaerts su Yakovenko. L'Anderlecht ci prova fino in fondo ma fallisce il pari con Jovanovic e De Sutter. MONTPELLIER-OLYMPIACOS 1-2 Il Montpellier sciupa una grande occasione nel primo tempo con Belhanda poi si rifà in avvio di ripresa (48') con Charbonnier che infila Carroll con un bel sinistro al volo dal limite su corta respinta della difesa. Solo a questo punto l'Olympiacos si sveglia e, dopo aver sfiorato il gol con Fuster, pareggia (73') con un bel destro in girata da pochi passi di Torosidis su una punizione dalla trequarti di Holebas. Il Montpellier si riversa in avanti alla ricerca del gol vittoria e, in pieno recupero (91') viene beffato in contropiede da Mitroglou che insacca da due passi raccogliendo un cross dalla destra di Abdoun. PORTO-DINAMO KIEV 3-2 I lusitani rischiano in avvio su una conclusione direttamente da calcio d' angolo di Veloso poi, però, al primo affondo passano (15') con un gran destro dal limite all'incrocio di Varela su assist di Lucho Gonzalez. La Dinamo non ci sta e, dopo un'altra conclusione velenosa di Veloso, pareggia (21') con un bel colpo di testa in anticipo di Gusev su angolo dalla destra dello stesso Veloso. Il Porto si rimbocca le maniche e al 36' torna avanti con un preciso sinistro in diagonale di Martinez smarcato in area da Rodriguez. Nella ripresa gli ucraini premono e, al 72' vengono premiati: il 2-2 lo firma Ideye Brown con un bel sinistro al volo da pochi passi raccogliendo un lancio lungo di Yarmolenko. Il Porto non si perde d' animo e, al 78' si va a riprendere i 3 punti con Martinez che insacca da due passi raccogliendo un cross dalla destra di Lucho Gonzalez. Leggi i commenti I commenti dei lettori 
MILANO - Tassi Usa fermi tra lo 0 e lo 0,25%, il minimo storico al quale si trovano dal dicembre 2008. E' la decisione del Fomc, il braccio di politica monetaria della Fed. L'economia americana "ha continuato ad espandersi a un passo moderato" negli ultimi mesi, mentre la crescita dell'occupazione "è stata lenta" e "il tasso di disoccupazione è rimasto elevato". E' quanto si legge nel comunicato con cui il Fomc ha spiegato la decisione. Come previsto, la banca centrale americana ha detto che manterrà il costo del denaro "a livelli eccezionalmente bassi almeno fino alla metà del 2015" e che proseguirà con le misure di stimolo all'economia (acquisto bond e operazione twist). Le azioni andranno avanti "per un tempo considerevole" anche dopo che la ripresa si sarà rafforzata. La decisione della Fed non è stata unanime, con il governatore della Fed di Richmond Jeffrey Lacker che è stato l'unico dei 12 membri del Fomc a esprimere parere contrario sia sull'acquisto di bond che sul linguaggio utilizzato per descrivere la durata delle azioni di stimolo. La banca centrale americana ha segnalato preoccupazioni sul fatto che "senza sufficienti politiche di accomodamento, la crescita economica potrebbe non essere abbastanza solida da generare un sostenuto miglioramento delle condizioni del mercato del lavoro" e ha messo in luce che "i problemi dei mercati finanziari globali continuano a rappresentare un rischio significativo" per l'economia americana. Per questi motivi, la Fed ha dunque deciso di proseguire con il Qe3 varato a settembre (prevede l'acquisto di 40 miliardi di dollari di titoli garantiti da mutui) e di continuare fino a fine anno con il programma per allungare la maturazione dei titoli di stato in mano alla banca centrale (appunto la cosiddetta operazione twist). La Fed ha segnalato miglioramenti del mercato immobiliare e un "certo aumento" dell'inflazione a causa del rialzo dei prezzi dell'energia, notando comunque che "le aspettative sull'andamento di lungo termine dell'inflazione sono rimaste stabili". Da qui alla riunione del prossimo 11 e 12 dicembre, l'ultima dell'anno (in quell'occasione sono previste la conferenza stampa di bernanke e la revisione delle stime sull'economia). La fed "continuerà a monitorare le informazioni sull'economia e gli sviluppi finanziari" e, qualora le previsioni sul mercato del lavoro non migliorassero in modo significativo, proseguirà a "utilizzare gli strumenti appropriati" finchè l'obiettivo non sarà raggiunto in un contesto di stabilità dei prezzi. 
