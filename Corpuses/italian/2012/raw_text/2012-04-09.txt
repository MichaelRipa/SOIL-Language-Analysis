MENLO PARK (CALIFORNIA) - Facebook annuncia che investirà un miliardo di dollari per comprare Instagram , compagnia di software con base a San Francisco, titolare della popolare app per la condivisione di immagini. Facebook verserà il miliardo di dollari in parte in contanti e in parte in titoli azionari. Creata due anni fa, l'applicazione conta oggi su 30 milioni di utenti registrati ed è una delle più popolari applicazioni sul sistema operativo iOS di Apple. L'accordo per l'acquisto da parte di Facebook giunge alcuni giorni dopo l'offerta della app Instagram in una versione per cellulari con sistema Android. Mark Zuckerberg, fondatore e amministratore delegato di Facebook, ha scritto un post sullo stato della transazione nella sua personale timeline. "Sono eccitato nel condividere questa notizia - scrive -. Per anni ci siamo concentrati sulla costruzione della miglior esperienza da offrirvi nella condivisione delle immagini con i vostri amici e parenti. Ora potremo lavorare ancor più strettamente con il team Instagram per offrirvi anche la migliore esperienza nel condividere bellissime foto scattate col cellulare con persone in base ai vostri interessi". Gli addetti ai lavori ritengono, però, che si tratti di una mossa difensiva. FOTO LE SCHERMAGLIE TRA "IPHONIANI" E "ANDROIDIANI" FOTO GLI SCATTI PIU' POPOLARI "Riteniamo - prosegue Zuckerberg - che queste differenti esperienze di completino reciprocamente. Ma per farlo bene, dobbiamo essere consapevoli dell'importanza di conservare la forza e le caratteristiche di Instagram e di costruire su di esse piuttosto che integrare tutto in Facebook. Ecco perché siamo impegnati a far crescere Instagram in modo indipendente. Milioni di persone in tutto il mondo amano la app di Instagram e il marchio ad essa associato, il nostro obiettivo è di aiutare quella app e quel marchio ad arrivare ad ancora più persone". "Il fatto che Instagram è connesso ad altri servizi oltre Facebook è una parte importante dell'esperienza - aggiunge Mark -. Nei nostri piani c'è il mantenimento della possibilità di postare ad altri social network, di non condividere i vostri Instagrams su Facebook se non volete e la possibilità di essere seguiti e di seguire persone separatamente dai vostri amici su Facebook. Queste e molte altre caratteristiche sono parti importanti dell'esperienza Instgram e noi le comprendiamo. Proveremo a imparare dall'esperienza Instagram a realizzare caratteristiche simili in altri prodotti. Allo stesso tempo, proveremo ad aiutare Instagram a crescere ancora usando la forza del team ingegneristico di Facebook e della sua infrastruttura". "Questo è un passo importante per Facebook - conclude Zuckerberg - perché è la prima volta che compriamo un prodotto e una compagnia con così tanti utenti. Non abbiamo intenzione di farne molti altri di questo genere, se non proprio nessuno. Ma fornire la migliore esperienza di photosharing è una ragione del perché così tanta gente ama Facebook. E noi sapevamo che sarebbe stato importante mettere assieme queste due compagnie". Secondo indiscrezioni, Facebook aveva mostrato il proprio interesse a Instagram all'inizio del 2011 ma era stata respinta. A quei tempi Instagram aveva 5 dipendenti e meno di sette milioni di utenti. L'acquisizione di Facebook arriva nel giorno in cui Aol ha raggiunto un accordo con Microsoft per la vendita di 800 brevetti per 1,1 miliardi di dollari. Un'operazione che conferma la corsa ai brevetti dei colossi tecnologici per rafforzare il proprio portafoglio e ridurre i rischi di azioni legali. 
FIRENZE - Al 'Franchi' mercoledì arriva il Palermo, la squadra che lo ha consacrato, ma Amauri pensa ancora al suo gol che ha deciso a favore della Fiorentina la sfida di San Siro con il Milan: "Sono ancora emozionato per il primo gol in maglia viola, pesantissimo. Il giorno dopo facevo dieci anni di matrimonio ed è stata una bella sensazione". L'italo-brasiliano ripercorre la bella vittoria di Milano contro i rossoneri: "Impresa? Sembrava che la partita fosse scontata, invece abbiamo fatto una grande partita, siamo stati anche fortunati e cinici e abbiamo saputo cogliere le occasioni che abbiamo avuto, abbiamo sofferto e siamo stati premiati. Il mio gol è servito alla Juve? Quando la palla è andata dentro ho pensato solo a buttare fuori quello che avevo dentro e fare l'omaggio a mia moglie". Ora la Fiorentina è chiamata a confermare, in casa contro i rosanero di Mutti, la vittoria con il Milan. Amauri parla della sfida alla sua ex squadra: "Dobbiamo stare sempre attenti perché altrimenti possiamo fare altre brutte figure come col Chievo. E' una partita fondamentale, sappiamo che se facciamo risultato sarebbe un gran passo avanti. La vittoria sul Milan ci dà entusiasmo. Dobbiamo giocare contro il Palermo come se fosse l'ultima partita per la salvezza". L'attaccante parla anche del suo futuro: "Ho sette partite per dimostare quello che sono, per fare capire ai tifosi della Fiorentina che sono un giocatore importante. Non sono venuto qua per restare quattro mesi, a Firenze sto bene, la mia famiglia sta benissimo". Leggi i commenti I commenti dei lettori 
ROMA - Dai quarti di finale dei playoff esce una sola sorpresa, l'Andreoli Latina, e tre conferme Trento, Macerata e Cuneo. Il quadro delle semifinale prevede per giovedì alle ore 20.30 Itas Diatec Trentino-Andreoli Latina e Lube Macerata-Bre Banca Cuneo. Se Trento non commette passi falsi e rimane sempre concentrata, i laziali chiudono  a punteggio pieno e spediscono a casa due big della pallavolo italiana: la Sisley Belluno (già fuori da ieri e all'ultima uscita con il marchio Sisley) e Casa Modena battuta nel match di stasera. Il sestetto allenato dal "professor" Prandi, l'unico ad aver fatto bottino pieno contro Trento nella regular season, scalda i muscoli in vista dello storico impegno e si gode la prima qualificazione alle coppe europee per l'anno prossimo. Nelle altre due partite, dove giocano le cosiddette big, sfide sudate per Macerata che soffre un po' ma supera l'Acqua Paradiso Monza e Cuneo, che lotta tre lunghi set, tutti chiusi ai vantaggi, per sbarazzarsi della Copra Piacenza. Tutto facile per Trento che piega l'ostacolo Roma in un'ora e quindici minuti. Una vittoria netta, con un solo set combattuto, che ha permesso ai campioni d'Italia in carica di trovare un ottimo Djuric, migliore della serata, autore di 10 punti, cinque muri e il 50 per cento nei primi tempi. Il centrale, insieme a Stokr (15 punti) e Juantorena (15 punti, 68 per cento a rete e due ace), spiana la strada del successo. Trento bene al servizio con sette ace contro nessuno dei capitolini, e sette muri piazzati nei momenti determinanti della sfida. Ma in generale è l'attacco dei campioni del mondo a fare paura con il 56 per cento di realizzazione contro il quaranta della formazione ospite. Coach Stoytchev guarda al futuro con ottimismo: "Sono soddisfatto di quanto abbiamo fatto stasera. Arrivavamo a questa settimana con un paio di giocatori non al massimo della condizione, e la pallavolo che siamo riusciti a produrre va oltre le nostre previsioni. La semifinale contro Latina sarà uno scoglio molto duro da superare, ci troveremo di fronte di nuovo una squadra libera da ogni pressione". Ad affrontare l'Itas Diatec sarà l'Andreoli Latina che batte Modena e chiude a punteggio pieno il girone D. Nella gara contro gli emiliani a vincere è il gioco di squadra di Latina diretto bene dal palleggiatore Sottile e con il supporto di Jarosz (11 punti) prezioso in questi playoff e Cester (12 punti). Mentre le bocche da fuoco di Casa Modena spingono al massimo con Dennis autore di 14, Anderson 19 punti e Sala 13 punti senza portare a casa la vittoria. Prandi soddisfatto: "Per me è un risultato di continuità perché nei playoff sono quasi sempre arrivato alle semifinali. Invece Latina deve godersi questo risultato. La chiave della partita nel secondo set è stata la battuta corta che ha mandato in confusione i giocatori di Modena. Noi oggi eravamo pronti a soffrire". Partenza a razzo della Lube nella decisiva sfida casalinga contro il sestetto diretto da Emanuele Zanini. Due set dominati e poi una fase di buio che dura circa un set e mezzo per poi tornare a pieni giri nella rimonta e nel rush finale del quarto parziale. I marchigiani contano sulla impeccabile regia di Travica che distribuisce per Savani e capitan Omrcen entrambi autori di 21 punti. I biancorossi volano alla decima semifinale della loro storia. Intanto i dirigenti brianzoli delusi dalla direzione arbitrale protestano per alcune sviste. Emozioni ed equilibrio fino all'ultima palla di ogni parziale nel match tra Cuneo e Piacenza. La Bre Banca, però, ha il merito di aver gestito meglio le fasi decisive della sfida e chiuso con anticipo una gara che poteva cambiare direzione. A dare una grossa mano all'attacco piemontese Vissotto con 27 punti e capitan Wijsmans con 15 punti. Dall'altra parte bel finale di stagione per Nikolov 18 punti e Zlatanov 15 punti. "Siamo stati molto bravi soprattutto con la testa  -  ammette Wijsmans  -  specialmente nel secondo e terzo set che sono stati i più difficili. E' la prima volta dall'inizio dell'anno che dimostriamo un livello di gioco di gruppo e coesione e si è vista la voglia di sacrificarsi e giocare l'uno per l'altro". Gara uno di semifinale giovedì ore 20.30. Itas Diatec Trentino-Andreoli Latina, Lube Macerata-Bre Banca Cuneo. Leggi i commenti I commenti dei lettori 
ROMA - Si completa finalmente il 28esimo turno di campionato, spalmato su quattro giorni da venerdì a pasquetta. Venezia piega Bologna 71-66 grazie a un quarto parziale travolgente (31-17) e raggiunge Milano e Sassari al terzo posto, Varese si riprende l'ottava posizione e la zona playoff violando il parquet di Biella dopo un tempo supplementare (82-89, 75-75 dopo 40'). In serata l'ultimo posticipo tra Pesaro e Cremona. VENEZIA , VITTORIA PREZIOSA - Successo prezioso per l'Umana, l'ottavo consecutivo davanti al proprio pubblico, con i ragazzi di Mazzon che agganciano al terzo posto la coppia Sassari-Milano a quota 32 grazie a un ultimo parziale da 31-17. Szewczyk (13 punti e 6 rimbalzi), Bowers e Young (12 punti a testa) i protagonisti della vittoria su una Virtus che lontano da Bologna non ingrana (quarto ko di fila in trasferta). Nella Canadian Solar, appaiata a Pesaro a quota 30, in evidenza Douglas (21 punti) e Koponen (17 punti). VARESE IN VOLATA - La Cimberio di Recalcati piega Biella al Lauretana Forum dopo un supplementare: 89-82 il finale a favore di Varese, con 22 punti di Diawara, 19 di Goss e doppia doppia di Kangur (13 punti e 10 rimbalzi). Prosegue invece il momentaccio dell'Angelico, che allunga a quattro partite la sua striscia negativa. Ai piemontesi non bastano i 19 punti di Coleman e i 15 di Pullen. SCAVOLINI IN MANIERA NETTA - Nel posticipo serale, vittoria interna per la Scavolini Siviglia Pesaro che ha superato la Vanoli Braga Cremona 86-64. Marchigiani al terzo posto della classifica di Serie A a quota 32, in coabitazione con Sassari, Venezia e Milano. UMANA VENEZIA: Clark 8, Allegretti ne, Tomassini ne, Slay 6, Szewczyk 13, Meini, Young 12, Fantoni 6, Bowers 12, Rosselli 3, Magro 4, Bryan 7. Allenatore: Mazzon. CANADIAN SOLAR BOLOGNA: Koponen 17, Vitali 3, Poeta 2, Gigli 9, Sanikidze 4, Gailius 2, Quaglia ne, Lang 8, Person ne, Werner ne, Vitali ne, Douglas 21. Allenatore: Finelli. ARBITRI : Paternicò-Lo Guzzo-Terreni. NOTE: parziali 20-15, 25-33, 40-49. Tiri liberi: Umana 12/16, Canadian Solar 20/24. Usciti per 5 falli: Douglas. ANGELICO BIELLA: Jurak 8, Minessi ne, Coleman 19, Soragna 4, Pullen 15, Lahanà, Miralles 15, Lombardi, Magarity ne, Chessa 10, Draagicevic 11, De Vico ne. Allenatore: Cancellieri. CIMBERIO VARESE: Demartini ne, Goss 19, Stipcevic 12, Rannikko 7, Talts 6, Diawara 22, Reati 3, Garri 2, Kangur 13, Ganeto, Bertoglio ne, Fajardo 5. Allenatore: Recalcati. ARBITRI: Taurino-Sardella-Aronne. NOTE: parziali 19-14, 41-34, 63-53, 75-75. Tiri liberi: Angelico 15/24, Cimberio 16/17. Usciti per 5 falli: Jurak. Leggi i commenti I commenti dei lettori 
MOSCA -  Per quattro giorni hanno organizzato incontri e dibattiti in luoghi chiusi. Bar, ristoranti, biblioteche pubbliche, librerie. Poi, al termine della settimana dedicata all'orgoglio gay, hanno deciso di scendere in piazza. A piccoli gruppi, come avviene spesso a Mosca e a San Pietroburgo. In Russia, manifestare il dissenso è un reato che si può pagare anche con il carcere. Ma questa volta, la folta e ancora anonima comunità omosessuale, ha deciso di correre il rischio: si è riunita in modo spontaneo nelle piazze e nelle vie indicati dalla Rete e ha sostato a lungo distribuendo volantini. Alcuni hanno innalzato cartelli, altri si sono limitati a mostrare il proprio viso con la bocca tappata da un bavaglio. La polizia è intervenuta.  Ma ha faticato a misurarsi con una strategia che sorprende. Alcuni manifestanti sono stati fermati, portati nei commissariati e subito rilasciati. Piccoli segnali di una rivolta che allarma il Cremlino. Più di quanto si possa immaginare. Perché i protagonisti sono molti e restano invisibili. Alcuni sono ricchi e anche famosi; altri vivono le loro scelte sessuali nelle isolate e povere regioni della periferia. I gay non hanno un'organizzazione, una struttura di coordinamento, una sigla, una bandiera. Non esistono servizi di assistenza, un centro di ascolto, di denuncia. Niente giornali, nessun luogo fisico a cui fare riferimento. Un paio di siti web senza indirizzo, con un numero di telefono a cui risponde una segreteria automatica. Tanti blog che cambiano nome e pagina in continuazione. Una vera galassia. Animata da artisti, stilisti, attori, modelli, contadini, studenti, manager, professionisti. Nascosta, timorosa, preoccupata. Nella vecchia Urss l'omosessualità era vietata. Nella nuova Russia, quella degli oligarchi, degli ex colonelli del Kgb che ostentano macchinoni e sfoggiano completi di taglio italiano, dei nuovi magnati che hanno imparato a fare soldi nelle università americane e britanniche, il proprio orientamento sessuale è regolato da una legge. Il Parlamento di Novosibirsk (Siberia occidentale) ha varato una norma che equipara l'omosessualità alla pedofilia. L'obiettivo, spiegano i promotori del provvedimento, è proteggere i giovani in nome della famiglia e i diritti dell'infanzia. Lo stesso provvedimento è stato approvato anche dal Parlamento di San Pietroburgo. E qui, antica capitale della Russia degli zar e centro delle più importanti manifestazioni artistiche e di moda, ha provocato un'ondata di proteste. La comunità gay ha chiesto a Madonna di cancellare il suo concerto previsto ad agosto. La cantante, paladina dei diritti degli omosessuali, non ha raccolto l'invito: ha scelto il silenzio. E questo ha finito per far irritare ancora di più l'organizzazione Lgt. La Chiesa si spinge oltre. Andrei Kuraen, noto docente dell'Accademia ecclesiale di Mosca, ha invitato la gente a chiamare la polizia segnalando la presenza di ordigni sotto il palco. Madonna, ha ricordato, è il diavolo. Non sono espressioni rituali. Il Patriarcato russo, in queste settimane, sembra ossessionato da un'offensiva che non esita a definire "orchestrata da forze straniere". Vecchi fantasmi tornano ad apparire in uno scontro sotterraneo tra società e potere politico. Il nemico è il dissenso. Nelle sue diverse forme. Contrastarlo, pensano Putin e la Chiesa ortodossa, è un errore. Meglio gestirlo con una legge. Due attivisti gay ne hanno fatto le spese. Giovedì scorso manifestavano a San Pietroburgo: sono stati arrestati e vengono processati. Sostavano nei pressi di una scuola. Il loro atteggiamento poteva influenzare gli studenti minorenni. Sono le prime vittime di un provvedimento che apre la strada a mille interpretazioni. Come si fa a rendere illegale una libertà sessuale che è garantita per legge?, si chiedono molti esponenti russi dei Diritti dell'uomo. Il rischio è una chiara discriminazione delle minoranze. Qualcuno si spinge a parlare di incitamento all'intolleranza sessuale. Sorretto dai dati ufficiali: 34 aggressioni ai gay in sette regioni nel 2011. Certo, una goccia nel mare di attacchi mortali della criminalità. Ma sono molti i casi di violenza sepolti dall'omertà diffusa. Nelle ultime settimane almeno tre omicidi, nella sola Mosca, sono stati attribuiti a motivi sessuali. Tre ragazzi attirati in una trappola dopo un contatto sulla Rete: sono stati violentati, torturati e uccisi. Il clima, tra i gay, è di paura. Eppure sui cartelloni pubblicitari della metropolitana spicca la foto del trans più famoso di Mosca: Evdokimov,  da Pavel, lo scrittore che esaltava l'ambiguità della bellezza. Sponsorizza il suo show, "Diamond girls". Posti esauriti fino a giugno. Un successone, alla luce del sole. In barba alla legge su pedofilia e omosessualità. 
ROMA - La Mc-Carnaghi Villa Cortese pareggia il conto con la Yamamay vincendo al tie break 2-3 (27-25, 23-25, 17-25, 25-20, 7-15) gara due della finale scudetto del campionato di volley femminile. Il derby che assegna il tricolore si decide al termine di una sfida molto equilibrata e costellata da scambi lunghi e spettacolari. L'appuntamento adesso è al PalaIper di Monza, sede delle gare interne di Villa Cortese, per la terza sfida della serie mercoledì alle 20.30 (diretta RaiSport 1). La squadra allenata da Marcello Abbondanza costruisce il successo commettendo meno ingenuità nei momenti decisivi rispetto a gara uno. A dare la scossa al gruppo di Villa Cortese l'inserimento di Caterina Bosetti (18 punti), migliore della formazione ospite, e in alcuni tratti i muri e i primi tempi della Wilson (20 punti). Dal punto di vista tecnico la Yamamay alterna momenti di grande pallavolo a fasi di attesa. Ma il lato negativo e incomprensibile, per una squadra di questo spessore, è l'approccio fallimentare nel decisivo tie break. In pratica la capolista della regular season non gioca lo sprint finale, dopo aver rimontato, e facilita il compito delle avversarie. A tenere in corsa per buona parte del match le ragazze di Parisi la solita Havlickova con 27 punti e la Bauer con 15 punti. Nel primo set l'equilibrio viene spezzato da un buon momento della Mc Carnaghi Villa Cortese che spinge il servizio e gioca bene in attacco. Il muro della squadra ospite contiene la Bauer e rallenta un importante terminale offensivo per le cosiddette "farfalle". Lo strappo, però, non basta. Infatti, come spesso accaduto anche in gara uno, la forza della Yamamay prende il sopravvento nella fase cruciale del parziale. Punto su punto si arriva a un finale equilibrato dove Villa Cortese spreca un paio di set point e le padrone di casa chiudono il conto alla prima occasione (27-25). Nel secondo set si ripete la stessa situazione e Villa Cortese appare ancora più in affanno. Le ragazze di Abbondanza hanno il merito di non far scappare via le vincitrici della Cev cup. E così, questa volta, il rush finale è di marca Mc-Carnaghi (23-25). L'avvio del terzo parziale è spettacolare e con le due finaliste che giocano una bella pallavolo punto a punto. Il primo vantaggio è delle vice campionesse d'Italia in carica spinte dalla giovane Caterina Bosetti al servizio e positiva per tutta la frazione (55 per cento in attacco) e a tratti da Aurea Cruz. Sbandamento della Yamamay che sembra subire la spinta di Villa Cortese e sbaglia palloni facili. I punti di differenza tra le due squadre sono abbastanza per permettere alla truppa allenata da Abbondanza qualche leggerezza. La rimonta a Busto Arsizio non riesce, Villa Cortese va avanti (25-17). Nel quarto parziale la Yamamay alza il muro e parte decisa. Conserva per buona parte del set un break di vantaggio e con le sue migliori giocatrici costruisce un finale di set perfetto. Villa Cortese evita negli ultimi scambi un passivo più pesante, la padrone di casa pareggiano 25-20. Una partenza a razzo di Villa Cortese costringe coach Parisi a fermare subito il gioco e rimettere ordine nella sua formazione. Il tie break dura meno di un quarto d'ora ed entra subito nel vivo con il sestetto ospite assoluto protagonista. Busto Arsizio un po' per demeriti di squadra e un po' per la maggiore freschezza della Mc-Carnaghi deve arrendersi alle bordate della Wilson e di Caterina Bosetti. Il punteggio è netto 15-7. Leggi i commenti I commenti dei lettori 
Musica FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23, Fausto Mesolella, storico compositore e chitarrista degli Avion Travel, presenta il suo album d'esordio, "Suonerò fino a farti fiorire", undici tracce che vanno dalla musica classica ai temi per colonne sonore, dai pezzi propri alla musica napoletana. Interviene Alfredo d'Agnese. Info 081 240 5411. VILLA COMUNALE Per l'America's Cup, in Villa Comunale: dalle 10 alle 17 tennis tavolo, dalle 10 alle 18 calcio tavolo, dalle 10 a mezzanotte simulatore di vela a disposizione dei visitatori, dalle 15 alle 17 esibizioni di scherma, dalle 17 alle 19 Ondanueva in concerto, dalle 19 alle 20 Show Cooking, dalle 22 alle 23 il concerto delle Sorelle Marinetti, dalle 23 a mezzanotte i dj e vocalist di Radio Ibiza. TRIANON Dalle 21 al Trianon, piazza Vincenzo Calenda 9, omaggio ai "Re di Napoli" della canzone: Aurelio Fierro, Mario Merola, Sergio Bruni e Roberto Murolo. Scritto da Giovanna Russo, per la direzione artistica e la regia di Pino Moris, lo spettacolo è condotto da Gloriana e Gianni Nazzaro e vede la partecipazione di Antonello Rondi, Mario Maglione, Ciro Capano, Mimmo Angrisano e i Fatebenefratelli. L'orchestra dal vivo è diretta da Enzo Campagnoli e vede al pianoforte Ciro Cascino. Il biglietto costa 15 euro, ridotto a 10 per il loggione. Fino a domenica. Info 081 225 8285. Teatro NUOVO Dalle 20.30 nella sala Assoli del teatro Nuovo, via Montecalvario 16, "Dongiovanna" di e con Giovanna Giuliani. Il debutto della nuova creazione scenica scritta, diretta e interpretata dall'artista partenopea, ispirata al libro "Il corpo senza qualità" di Fabrizia Di Stefano (edito da Cronopio). Fino a domenica. Info 081 497 626. PAGANI Dalle 20.45 al teatro Comunale Sant'Alfonso Maria De Liguori, Vincenzo Salemme in "Astice al veleno" con Benedetta Valanzano, Maurizio Aiello, Domenico Aria, Antonio Guerriero, Giovanni Ribò, Antonella Morea, Nicola Acunzo. Info 081 515 806. Libri GUIDA PORT'ALBA Dalle 17.30 nella saletta Rossa della libreria Guida, via Port'Alba 20/23, presentazione del libro "Classe operaia - La storia della Fiat di Pomigliano raccontata da chi ha votato si", di Giannone Gerardo (operaio alla Fiat di Pomigliano). Parteciperanno Tiziano Treu, vice presidente commissione lavoro al Senato, Teresa Armato, membro commissione Industria, Giampiero Tipaldi, segretario provinciale Cisl, Enzo Amendola, segretario regionale Pd. Modera Lucia Allocca, giornalista. Sarà presente il responsabile al personale e ufficio legale della Fiat di Pomigliano, Antonio Vece. Info 081 459 822. PENGUIN CAFE' Dalle 21.30 al Penguin Café, via Santa Lucia 88, quinto appuntamento del "PrideTime" con la presentazione del libro "La gatta morta" (Paparo edizioni), di Pietro Loffredo, che ripercorre la vita dello scultore e pittore veneziano Antonio Ruffini, autore, non riconosciuto, della scultura del Leone d'Oro, premio della Mostra del cinema di Venezia. Info 081 764 6815. UBIK Dalle 18 alla libreria Ubik, via Benedetto Croce 28, Maristella Di Martino, Manuela Piancastelli, Vito Trotta e Antonio Tubelli discuteranno de "La cucina (non solo napoletana) fra tradizione e innovazione", in occasione della pubblicazione del libro "A tavola con Tubelli" (L'Ancora del Mediterraneo. Coordina Arturo Martone. Info 081 420 3308. Agenda CAMERA DI COMMERCIO Dalle 18.30 in sala consiglio della Camera di Commercio, il Polo High Tech presenterà il nuovo portale e il dimostratore tecnologico di Irene, piattaforma spaziale ideata dal consorzio Ali. Le attività saranno presentate da Norberto Salza, presidente, Giovanni Squame, presidente Ali, Luigi Carrino, coordinatore Distretto aerospaziale della Campania. Aprirà i lavori il presidente della Camera di commercio, Maurizio Maddaloni. 
ROMA - I quattro gol di Lecce, gli "elementi sopravvalutati caratterialmente", i confronti, negli spogliatoi, al Via del mare prima, a Trigoria poi. La Roma, in bilico tra la frustrazione di una stagione buttata e la speranza di una rincorsa europea, ha passato una Pasqua (e pasquetta) di lavoro. Ma mercoledì è già campionato: recuperati Totti e Pjanic, Luis perde ancora Borini per un attacco influenzale. Ma nonostante tutto, le speranze del gruppo non sono ancora morte: "Uniti vinceremo". LUIS: "NON SO COME INTERVENIRE" - Chi si aspettava una presa di posizione forte di Luis Enrique domenica nei confronti della squadra, è rimasto deluso: dall'asturiano, nessuna sfuriata, nessuna critica forte per la sconfitta deprimente di Lecce, nessun attacco agli undici scesi in campo. Ma un messaggio chiaro: "Non capisco i motivi di questi cali e così non so come intervenire". Il senso non è quello di una resa, ma di una responsabilizzazione del gruppo ("Ora dipende solo da voi"). Insomma, l'allenatore non si è arreso, nonostante l'ennesima figuraccia: alla squadra manca quella leadership che senza Totti e senza Burdisso, assente da troppi mesi, nessuno è in grado di assumersi in questa Roma. Una lacuna che De Rossi e gli altri non sono in grado di colmare. "C'è qualcosa che non funziona in questa aria", è il pensiero diffuso a Trigoria, dove più che verso i singoli, l'indice sembra puntato sul Dna della squadra. Anche per questo, più che il gioco, il tecnico adesso pretende di lavorare sulla personalità delle singole individualità. E quel "Continuiamo a lavorare" pronunciato la mattina di Pasqua alla squadra, sembra quasi una superflua richiesta di non mollare. Non ancora. BOJAN CARICA, J. ANGEL TAMPONA - Quasi il messaggio esteso pubblicamente da Bojan attraverso twitter: "Inizia una settimana con due partite molto importanti - ha scritto sul proprio profilo on line - ora più che mai dobbiamo essere uniti, vinceremo". Ma nel dopo Lecce, la tensione di uno spogliatoio ferito dall'ennesima debacle era tracimata soprattutto nei confronti di altri ragazzi, come il suo amico José Angel. Un momentaccio, per lo spagnolo: prima della disfatta salentina, l'esterno a Trigoria aveva tamponato in retromarcia un taxi entrato all'interno del centro sportivo. Qualche danno, ma mai accertato con il conducente dell'altro veicolo, per la fretta di tornare verso casa del giocatore. Anche per questo ieri qualche compagno ha scherzato chiedendogli "Cote, vuoi parcheggiare la mia macchina?". Ironia poco apprezzata da Angel, che ieri, mentre i compagni argentini Osvaldo, Gago e Heinze festeggiavano con le famiglie la Pasqua a pranzo insieme, è scappato solitario, insieme alla fidanzata Sara, al parco giochi di Valmontone, Magic Land. Per dimenticare critiche e tamponamenti. IL FLAMENGO SU JUAN, LA ROMA CHIEDE ADRYAN - Intanto, la società è già al lavoro sul mercato. "Sapevamo da inizio anno che ci servivano 3 o 4 acquisti e la sconfitta di Lecce non cambia nulla", il pensiero di Trigoria. Dove, in questi giorni, si è tornati a parlare del futuro di Juan. Oltre alle mete esotiche proposte nei mesi scorsi al club per il futuro del giocatore - ma il brasiliano non ha mostrato un grande interesse ancora - in questi giorni sarebbe (condizionale d'obbligo) tornato a interessarsi il Flamengo. Come sempre nei periodi di crisi del club rubronegro, la dirigenza è tornata a promettere l'arrivo di un flamenguista amato da tutti a Rio: Juan l'identikit ideale per riaccendere la fantasia dei tifosi, e per questo il dirigente Rafael de Piro, amico d'infanzia del difensore della Roma, si sarebbe esposto. La Roma, però, nel discorso con il Flamengo, avrebbe chiesto un sostanzioso cash per il cartellino, oppure uno scambio con il talentuoso centrocampista Adryan, classe '94, e supervalutato dal club carioca (qualcuno parla di 15 milioni). Difficile, a queste condizioni, accontentare le aspirazioni della presidente Patricia Amorim e del fido Rafael. Leggi i commenti I commenti dei lettori 
Niente da fare. Biella culla per tutta la partita la vittoria, ma poi cede nettamente nel supplementare contro una squadra, quella di Recalcati, che ha avuto il merito di non mollare mai nonostante percentuali al tiro non eccelse. A sette minuti dalla fine sul +13 si pensava a un finale più dolce per Biella, punita invece da cinque triple lombarde e da una cattiva gestione dei possessi nei momenti topici del match. La chiave della partita secondo Recalcati è stata la difesa a zona nell'ultimo quarto, mentre per Biella ha giocato un ruolo fondamentale, ma non è più una novità, la panchina corta, anche se l'apporto di Jurak e Chessa è stato fondamentale per tener viva la partita fino alla fine. Finisce 89-82 per Varese che non fa mistero di ambire ai playoff, mentre Biella attende la quota fatidica 24 per poter festeggiare in anticipo la permanenza nella massima serie. In tal senso dopo il turno di riposo sarà decisivo lo scontro con Casale, fanalino di coda della massima serie, che si terrà nell'anticipo televisivo del sabato pomeriggio,  il prossimo 21 aprile. Si segnala a onor di cronaca il gesto antisportivo di Diawara verso la Curva Barlera a fine partita, un Diawara peraltro beccato per tutta la partita dai tifosi di Biella. La partita è sentita dopo l'andata in cui Cancellieri fu espulso per doppio tecnico, le due curve non se le mandano a dire e il clima è molto caldo. Recalcati mette in campo il seguente quintetto: Ranniko, Diawara, Fajardo, Goss e Kangur; solito starting five per Biella con Coleman Pullen  Soragna Dragicevic e Miralles. Primo pallone per Biella che commette subito un'infrazione di cinque secondi, ma le due squadre faticano a entrare in condizione, molti i tentativi maldestri che non vanno a segno. A rompere il ghiaccio ci riesce il Drago serbo in entrata, sono i primi due punti a cui replica dopo poco Miralles. Varese vaga senza meta e poi trova finalmente la retina con Goss, i lombardi tentano spesso il tiro da tre ma non riescono ad essere devastanti come al solito. A metà tempo il tabellone recita 9-2 per Biella ma non può durare a lungo. E infatti pazientemente Recalcati riduce lo strappo con Reati e Rannikko e dal 14-6 a poco più di due minuti dalla fine del primo quarto con due triple consecutive si porta sul -2. Punteggio che viene ritoccato da una tripla di Chessa 19-14. Nel secondo quarto la partita è ancora più intensa: le difese spadroneggiano e Varese si carica di falli, Goss viene richiamato in panchina al terzo fallo. Biella va decisamente avanti sul +10, ma sbaglia anche alcuni possessi e concede la rimonta a Varese. Pullen va a corrente alternata ma fa esplodere il palazzetto per una tripla siderale. Al riposo si va sul +7. Non cambia il ritmo nel terzo quarto, Biella costantemente in avanti, la partita entra nel vivo per merito delle panchine, Cancellieri manda in avanscoperta i suoi giovani, mentre Recalcati fa ruotare tutto il roster. All'ultimo intervallo Biella chiude sul +10, vantaggio che viene incrementato anche negli ultimi minuti. Ma poi Varese non sbaglia più nulla: comincia a tirare con efficacia da tre (5/8 nell'ultimo quarto), difende meglio e manda in confusione Biella che non tenta nemmeno le entrate quando potrebbe poi andare alla lunetta. Alla fine Varese ha anche la palla della vittoria con Diawara, ma il suo tiro va sul ferro. Nei supplementari poi Varese ha una marcia in più e vince abbastanza agevolmente. Per Biella pesano maledettamente i tre liberi buttati al vento nell'ultimo quarto. Tra i lanieri solita prestazione super di Coleman, soprattutto nei primi tre quarti, e ben cinque uomini in doppia cifra, anche se Pullen, come al solito, ci mette tempo a ingranare. Per Varese super Diawara (22 punti) e sugli altari anche Stipcevic e Kangur, anche se il vero match winner è stato Goss, capace di indirizzare la partita nel momento decisivo Angelico Biella -Cimberio Varese 82-89 (19-14; 41-34; 63-53; 75-75) Angelico Biella: G. Jurak 8, N. Minessi n. e.,  A. Coleman 19 , T. Soragna 4,  J. Pullen 15, M. Laganà 0, A. Miralles  15, E. Lombardi 0, W. Magarity n. e. , M. Chessa 10,  T. Dragicevic 11, De Vico Niccolò n. e. Cimberio Varese: D. Demartini n. e., J. P. Gross 19, R. Stipcevic 12, T. Ranniko 7, J. Talts 6, Y. Diawara 22, D. Reati 3, K. Kangur 2, G. Ganeto n. e. , N. Bertoglio n. e. , D. Fajardo 5 
