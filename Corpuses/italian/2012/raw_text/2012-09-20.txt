IN PIEMONTE diminuiscono gli anziani ricoverati nelle case di riposo, dall'inizio del 2011 al giugno 2012 sono stati 434 in meno. Allo stesso tempo però aumentano le liste di attesa di oltre 1500 unità. Un "paradosso" che è stato denunciato ieri dai consiglieri di opposizione Stefano Lepri Pd e Eleonora Artesio (Federazione della Sinistra che accusano la giunta di voler risparmiare proprio sull'assistenza agli anziani non autosufficienti. "I dati  -  spiega Lepri  -  sono ufficiali perché sono stati distribuiti in Commissione dallo stesso assessore Paolo Monferino che si è difeso confermando che è sua intenzione potenziare i servizi territoriali, tra cui appunto le residenze per anziani, recuperando risorse dalla razionalizzazione della rete ospedaliera. Peccato che le scelte su dove realizzare risparmi stiano andando in direzione opposta. Infatti la delibera del 6 agosto scorso, che definisce gli obiettivi economico-finanziari delle Asl, mentre conferma la spesa storica ospedaliera del 2011 anche per questo anno, prevede che parte dei risparmi possano essere ottenuti proprio da un taglio del 3 per cento dei pagamenti a chi gestisce le case di riposo e, più in generale, da un contenimento delle spese nella cosiddetta "altra assistenza", cioè anche nelle strutture per anziani. Una decisione, questa, che è in contrasto anche con le indicazioni ministeriali e che fa il paio con l'altra che ha ridotto i tempi di permanenza gratuita post ospedalieri degli anziani non autosufficienti nelle stesse residenze. Un altro paradosso". L'assessorato non replica e si limita a sottolineare che tutte le misure finora presa sono finalizzate proprio a ridurre la permanenza degli anziani in strutture esterne, migliorando l'assistenza a domicilio, unica strada per ridurre davvero le liste di attesa. Rincara la dose però l'ex assessore Artesio: "Il report di Monferino, dovuto, è peraltro incompleto sui tempi di attesa e sulle attivazioni delle cure domiciliari: mediamente ogni tre richieste due sono di assistenza a casa. L'andamento conferma le nostre denunce, quelle di sindacati e associazioni: non solo non si rileva un sistematico incremento che sarebbe logico oltreché necessario in base alle dichiarazioni della giunta sul potenziamento del territorio, ma addirittura diminuiscono le convenzioni, cioè a fronte di spese già sostenute non si sostituiscono i posti liberi". Artesio fornisce i numeri completi: "Dal 31 dicembre 2010 al 30 giugno 2012 la graduatoria per l'inserimento in Rsa è cresciuta da 11.768 a 13.325. Contemporaneamente il numero di anziani in convenzione è passato da 15.582 a 15.148: semplificando si può dire che non vengono neanche rimpiazzati tutti i decessi. Il piano di rientro non giustifica questi dati, perché l'unica voce in crescita nell'accordo col ministero era l'altra assistenza, anziani e disabili. È chiaro: per pareggiare i bilanci delle Asl i direttori generali sacrificano anche i livelli essenziali di assistenza per le persone non autosufficienti". 
La crisi morde duro. E Daimler ha annunciato di avere abbassato le stime di utile per la divisione Mercedes Benz Cars nel 2012 a causa del rallentamento del mercato in Europa e in Cina. "Dobbiamo adeguarci ad un contesto competitivo", ha detto Dieter Zetsche CEO di Daimler parlando oggi a Stoccarda con la stampa. Secondo quanto riporta Automotive News Europe il risultato operativo (EBIT) della divisione auto dovrebbero scendere al livello dello scorso anno, quando era stato raggiunto il traguardo di 5,2 miliardi di euro. L'EBIT del secondo semestre - in base a quanto precisato da Zetsche - dovrebbe scendere sotto a quello del primo semestre, quando si era attestato a 2,57 miliardi di euro. "La situazione complessiva in Europa - ha detto il CEO di Daimer - sta deteriorando, con molti più sviluppi negativi di quanto ci attendessimo. E in Cina - ha ribadito Zetsche - la competizione si è significativamente accesa". Nel mercato cinese Mercedes nel primo semestre è andata peggio dei sui diretti rivali, con un incremento nelle consegne dell'11%, contro un +38% per Audi e un +30% per Bmw. Parlando dei risultati complessivi del Gruppo Daimler, Zetsche ha riconfermato le previsioni per l'intero 2012 che erano già state comunicate. A luglio era stato infatti annunciato che Daimler avrebbe chiuso l'anno con un risultato operativo di 9 miliardi di euro, lo stesso raggiunto nel 2011. 
LONDRA - Bella come a Verona, la Lazio non è, nel suo debutto in Europa League (girone J) a Londra. Poco importa: conta invece che Petkovic scopra l'ennesima prestazione di carattere di un gruppo che fonde bene la tecnica alla corsa. Dal campionato, la squadra capitolina porta con sé lo spirito di sacrificio che emerge nella compattezza. Basti la fase difensiva impeccabilmente svolta da Klose... Le ripartenze, dinanzi a un avversario forte fisicamente, sono meno brillanti, non hanno in Hernanes lo scintillante eroe visto dentro i confini patrii. Eppure le occasioni fioccano, senza trovare il bersaglio grosso perché in campo internazionale anche la minima esitazione si paga. Ne scaturisce uno 0 a 0 che è specchio di un match sostanzialmente equilibrato e che premia una Lazio che costruisce nella fatica la fortuna di certe circostanze... difficili. Del Tottenham si temono le ali e quelli che possono aiutarli. In effetti Lennon, in avvio, è un fattore sul match, Lulic non lo riesce mai a prendere. La Lazio però è quella di Verona: difende con umiltà, ma una volta recuperata la sfera, grazie al moto perpetuo e alle scelte essenziali, a sua volta si fa sentire. Klose non arriva a finalizzare in avvio un traversone basso di Mauri inseritosi in un palleggio pigro degli Speroni. Lo scampato pericolo scuote i londinesi che per una ventina di minuti schiacciano la Lazio nella propria metacarpo. Ma è una ripartenza regalata a Lennon dal distratto Lulic a regalare l'unico brivido per la porta di Marchetti nei primi 45', quando l'aletta - per fortuna ospite - pecca di altruismo cercando in area Bale, anziché concludere, e il gallese di testa alza la mira. C'è da dire anche di un gol annullato a Dempsey, unico guizzo dell'americano giunto dal Fulham, per fuorigioco da rivedere. Il finale di tempo è di marca ospite: e arriva la grande occasione, un'invenzione di Gonzalez che raccoglie in corsa, dal limite, un rilancio corto, di testa, del belga Vertonghen e lascia partire un siluro di collo piede destro che batte Lloris ma si infrange sulla trasversale. Alla fine di un primo tempo corretto e ben diretto dal rumeno Hategan, il risultato di 0 a 0 sta addirittura stretto alla Lazio. La ripresa è più sofferta: un po' perché alla lunga la fisicità maggiore degli Speroni emerge, molto perché la fatica si fa sentire in una squadra che fa del movimento senza palla, continuo, e dell'appoggio tra reparti, il suo credo calcistico. Eppure gli unici concreti pericoli arrivano da calci piazzati. Va a segno Dembelè, in mischia, ma l'arbitro intravvede nello stacco dell'omone di centrocampo dei londinesi un appoggio irregolare su Mauri. E annulla con metro certamente non anglosassone. I pericoli causati dalla manovra arrivano sempre sulla destra dell'attacco inglese, là dove Lulic macchia con una prova decisamente opaca, il suo ritorno in campo da titolare. La solidità del gruppo di Petkovic riesce a ovviare anche a questo, solidità di cui è esemplare rappresentante, stavolta, Gonzalez. Splendido nel coniugare qualità a quantità. Non sarà un genio della lampada, come Hernanes (stasera fuori dal gioco), ma il suo sacrificio e il suo essere ovunque è la firma concreta all'utile pareggio finale. TOTTENHAM-LAZIO 0-0 TOTTENHAM : Lloris 6 - Walzer 5,5, Caulker 6, Vertonghen 6, Naughton 5,5 - Sandro 6, Dembele 6 (93' Mason sv.) - Bale 6,5, Dempsey 5 (73' Sigurdsson 5,5), Lennon 6,5 (81' Townsend 5,5) - Defoe 5. All. Villas Boas. LAZIO : Marchetti 6 - Cavanda 6, Biava 6, Dias 6, Lulic 5 - Ledesma 6 - Onazi 5,5, Hernanes 5,5 (93' Ciani sv.), Gonzalez 7, Mauri 6 (92' Eederson sv.) - Klose 6,5. All. Petkovic. ARBITRO : Hategan (Rom) 6,5 NOTE : 14 gradi di temperatura, terreno perfetto. Ammoniti: Biava, Gonzalez, Dias e Mauri; Recupero: 0' e  3'. Angoli: 6-2 (2 a 1) per il Tottenham. Leggi i commenti I commenti dei lettori 
MILANO - È un Andrea Stramaccioni contento a metà quello che parla del sofferto 2-2 della sua Inter, nella prima giornata del gruppo H di Europa League; pur non soddisfatto del risultato, il tecnico romano apprezza la prestazione dei suoi: "Nel secondo tempo con l'ingresso di Guarin siamo andati molto bene - riconosce l'allenatore nerazzurro - peccato che abbiamo preso nel nostro momento migliore un brutto gol, poi però c'è stata grande reazione da parte della squadra. Non siamo ancora riusciti a vincere davanti ai nostri tifosi e a questo ci pensiamo, perché hanno dimostrato tanto affetto nei confronti miei e della squadra, però la voglia c'è stata". "PREOCCUPATO DAI GOL PRESI? PIU' ARRABBIATO" - "C'è un po' di amaro in bocca perché nel secondo tempo siamo stati più vicini noi alla vittoria rispetto che loro, e con quel gol subito, stavamo rischiando di perderla  -  confessa Stramaccioni - il Rubin ha finito la gara con cinque difensori e quattro centrocampisti, in attacco aveva il solo Rondon. Cattiva influenza di San Siro? Forse il fatto di giocare in uno stadio del genere può mettere un filo di tensione nei nuovi, ma lo stimolo è anche positivo. Per la quarta volta in quattro partite ci troviamo sotto nei primi 20' in casa, ma non credo che sia un problema di approccio, in avvio di gara abbiamo creato due grandi occasioni. Non sono preoccupato del fatto che abbiamo subito 10 gol in casa in quattro partite, magari sono arrabbiato, ma voglio vedere il bicchiere mezzo pieno, perché c'è stata tanta voglia di fare bene". Leggi i commenti I commenti dei lettori 
LONDRA - La Lazio esce dal White Hart Lane a testa alta. La partita finisce 0 a 0 e i biancocelesti tornano a casa con un punto d'oro, ottenuto grazie a una prestazione di livello. Petkovic aveva chiesto una Lazio aggressiva e capace di soffrire: la squadra gli ha risposto alla grande e, nonostante il prevedibile predominio territoriale del Tottenham, ha risposto alla grande mantenendo ancora una volta la porta inviolata. PER PETKOVIC UN PUNTO GUADAGNATO - Ovviamente soddisfatto l'allenatore di Sarajevo che a poco meno di un quarto d'ora dal termine, ha mandato un chiaro messaggio alla squadra inserendo Zarate al posto di Onazi: "Si doveva tenere la palla, puntare per cercare di fare qualcosa in avanti. Questa è la mentalità che mi piace. La squadra ha dimostrato che nonostante le sofferenze ha cercato di buttarsi in avanti per fare gioco". La partita era stata preparata bene dal tecnico che sapeva benissimo il clima che avrebbe incontrato: "Si doveva soffrire in certi momenti, lo sapevamo. Di fronte c'era un avversario forte e lo si è visto che sul piano della velocità, superiore a tante altre squadre. Abbiamo sofferto inizialmente ma dopo mezzora abbiamo preso le misure e chiuso sulle fasce. Con certe incursioni e certi tiri in porta abbiamo fatto un po' paura all'avversario. Sicuramente possiamo migliorare, ma qui a Londra non sarà facile per nessuno". L'allenatore ha poi continuato sulla stessa lunghezza d'onda: "La qualità di una squadra la si vede anche dalla capacità di saper soffrire e nonostante questo abbiamo avuto alcune occasioni per cambiare il risultato. Loro hanno avuto l'iniziativa ma la concretezza è stata un po' di più dalla nostra parte". Bicchiere mezzo pieno dunque e testa già proiettato al Genoa, quando presumibilmente ci sarà qualche piccolo cambiamento: "Già oggi ho dovuto tenere fuori tre giocatori per diversi motivi. Domani valuterò lo stato di salute di tutti, ma sono consapevole che c'è sempre la possibilità di fare piccoli cambi e trovare comunque una squadra che sia essere pronta per il Genoa". LA SODDISFAZIONE DI LOTITO - Anche il presidente biancoceleste Claudio Lotito è più che soddisfatto della prestazione: "Ricordo il palo, le due occasioni di Mauri, la possibilità per Klose. Abbiamo avuto la possibilità di vincere la partita e vorrei sottolineare che abbiamo giocato con due ventenni. Alla vigilia del match siamo stati colpiti da un virus che ha lasciato a casa Cana e Candreva. I gol del Tottenham sono stati giustamente annullati, è stata una partita combattuta a viso aperto in ogni parte del campo. La squadra è stata compatta, unita e coesa. Questo mi rende molto soddisfatto". L'Europa League è un trofeo a cui la società tiene molto e la rosa ampia va vista anche in quest'ottica:  "Un gruppo numeroso che ci consente di giocare con la migliore formazione al momento possibile. È scesa in campo una squadra che ha combattuto alla pari nonostante le defezioni. Io penso che abbia rischiato più il Tottenham, abbiamo avuto tante possibilità e siamo soddisfatti della prestazione". In chiusura, un pensiero su Mauri che è finito ancora una volta al centro del ciclone mediatico per la convocazione della Procura di Cremona a causa di un conto in Svizzera intestato ai genitori: "Lo vedo molto sereno e penso che lo vediate anche voi in campo come gioca. È più un'accusa mediatica che un fatto sostanziale. Viene chiamato in qualità di persona informata dei fatti, che riguardano la sua famiglia. Chi vive in Lombardia o vicino alla Svizzera spesso ha l'abitudine  di aprire conti di questo genere. Basta vedere anche le date dei depositi che non hanno a che vedere con considerazioni che hanno espresso alcuni giornali. Lasciamo agire la giustizia, ma dall'aspetto mediatico è una cosa amplificata e come sempre a orologeria. È una cosa che mi dispiace perché la Lazio non se lo merita. Ogni cosa che ci riguarda sembra sempre che si sia trovato l'uovo di Colombo". Leggi i commenti I commenti dei lettori 
ROMA - Un faccia a faccia riservato si sarebbe tenuto in serata, a quanto si apprende, tra il presidente di Confindustria, Giorgio Squinzi, e il segretario generale della Cgil, Susanna Camusso. Squinzi e la Camusso si sarebbero incontrati questa sera intorno 21 nella foresteria dell'associazione degli industriali, in via Veneto a Roma, per un colloquio durato circa un'ora. Sullo sfondo i contatti portati avanti in queste ore sul tema della produttività tra sindacati e associazioni di imprese, e in particolare viale dell'Astronomia. Un confronto avviato in risposta all' invito lanciato nei giorni scorsi dal governo alle parti sociali perché trovino un accordo in tempi brevi. Nel pomeriggio lo stesso Squinzi aveva detto che i colloqui sull'argomento sono in corso, e che l'intesa tra Confindustria e sindacati sulla produttività arriverà "a giorni, al massimo entro qualche settimana". "I margini di un accordo ci sono sempre - aveva aggiunto Squinzi - stiamo parlando con le controparti. Con i sindacati parliamo tutti i giorni. Occorre stringere i tempi al massimo possibile". 
Da Torino parte una lettera indirizzata a Palazzo Chigi: "Caro presidente del consiglio, ascolti le nostre ragioni ", scrivono gli operai di Mirafiori. Sono 800 circa a firmare, quasi tutti addetti dei reparti Powertrain e Presse, gli unici del grande stabilimento che lavorano ancora con discreti ritmi. In vista dell'incontro di domani tra il premier Mario Monti e i vertici di Fiat hanno preso carta e penna per palesare le proprie paure. "In quanto lavoratori siamo molto preoccupati per il nostro futuro e per quello dei nostri figli, per le prospettive della nostra fabbrica, per il nostro impiego", si legge nella missiva. E, aggiungono le tute blu, "lo siamo a ragion veduta in quanto negli ultimi quattro anni abbiamo fatto molti sacrifici stando in cassa integrazione. Purtroppo le affermazioni che abbiamo sentito in questi giorni dalla dirigenza Fiat non possono certo lasciarci tranquilli". Ecco perché gli operai chiedono a Monti "un incontro affinché lei ascolti anche le nostre ragioni, un incontro con noi o con una nostra delegazione, per parlare direttamente con noi operai, per ascolta il nostro punto di vista che troppo spesso viene messo in secondo piano". Poi lanciano un appello: "Il governo si impegni a difendere l'industria dell'autoveicolo in Italia, chiedendo alla Fiat impegni esigibili anche attraverso un'intesa tra governo, azienda e sindacati per dare certezze occupazionali e prospettive per il futuro di noi operai e del paese". Il vertice di domani tra Monti, Marchionne e Elkann si carica dunque di nuove aspettative. Un incontro che il sindaco di Torino, Piero Fassino, definisce un "passaggio molto importante, soprattutto se consentirà di definire una strategia che guardi avanti, lasciando alle spalle polemiche retrospettive". Insomma, dice il primo cittadino, il confronto "dovrà servire a chiarire quale sarà il percorso con cui in Italia la Fiat gestirà questa fase di crisi del mercato e come si attiveranno da oggi le scelte che consentiranno al Lingotto, quando le vendite riprenderanno, di essere pronto". L'importante, aggiunge Fassino, è che "il governo non sia solo un notaio, ma che definisca gli strumenti utili a gestire questa fase questa fase". 
Dopo la denuncia di "Repubblica" sulle difficoltà della raccolta differenziata a Capodimonte e ai Colli Aminei, l'azienda Asìa invia una nota, in cui annuncia di aver rimosso i cumuli di spazzatura dalle strade. "Relativamente all'articolo pubblicato mercoledì scorso - si legge -  si precisa che  già stamani (venerdì, ndr) si è provveduto a raccogliere e ripulire completamente l’area  oggetto degli accumuli. Inoltre Asia ritiene opportuno ricordare che la zona è  servita anche da una vicina isola ecologica sita in via Saverio Gatto e che la  stessa resta a disposizione dei cittadini sette giorni su sette". "La collaborazione dei cittadini - prosegue la nota - a non abbandonare fuori le  campane, a non abbandonare ingombranti recuperabili a piè di palazzo grazie alla  prenotazione al numero verde 800161010, ad utilizzare sempre e comunque i servizi  gratuiti dell’isola ecologica, resta una condizione indispensabile per favorire  la nettezza dei luoghi, la qualità del riciclo ed il recupero da eventuali  estemporanei problemi di raccolta, limiti che Asìa risolve sempre nel minor  tempo possibile". 
IL "miracolo" di Sansicario vale 6 milioni e 130mila euro: è questa la cifra da record raccolta da 601 soci della Cooperativa Nonsoloneve, per acquistare gli immobili della stazione invernale caduta in disgrazia dopo le Olimpiadi. Nessuno ci avrebbe scommesso, quando circa due anni fa nacque la cooperativa: eppure ce l'hanno fatta. Nonostante la crisi ed il periodo di recessione, nonostante in questa località dell'alta Val Susa tutti i negozi e le attività siano ormai chiuse sia in estate che in inverno, i villeggianti e i proprietari delle seconde case hanno deciso di rimboccarsi le maniche e metterci i soldi di tasca propria per la rinascita concreta: 10.000 euro a testa per ogni socio, raccolti nel giro di un anno, dal 6 ottobre 2011. E senza un euro di soldi pubblici. Il gruzzolo è sul piatto: il consiglio di amministrazione della cooperativa, presieduta da Giuseppe Peyron, ha preparato ufficialmente la lettera contenente l'offerta d'acquisto alla banca Monte dei Paschi di Siena, che aveva rilevato gli immobili di Sansicario dopo la crisi della Norman del gruppo Cimatti. La cooperativa è pronta a comprare la località creata da Pininfarina negli anni '70 investendo la cifra base di 3 milioni di euro per gli immobili, a cui vanno aggiunti altri 3 milioni e 100mila euro per l'acquisto e la manutenzione negli anni a venire. "Quando nel 2010 facemmo partire l'operazione, alcuni pensavano che fossimo dei pazzi visionari  -  racconta con soddisfazione il presidente della cooperativa Giuseppe Peyron  -  e invece ce l'abbiamo fatta. Entro fine anno la banca dovrà rispondere alla nostra offerta, e l'operazione sarà completata". L'obiettivo di Nonsoloneve è quello di chiudere in fretta la trattativa, anche perché le condizioni messe da Mps sono state esaudite, e la cifre corrisponde a quanto richiesto: "Il nostro sogno sarebbe già poter aprire qualche immobile già per le vacanze di Natale  -  aggiunge Peyron  -  anche solo un bar e pochi negozi, in modo che si possa già dare un segnale di ripresa per i turisti che verranno qui per sciare". Scalata la montagna, ora però inizia una sfida tutta nuova e forse ancora più difficile: gestire una società con 600 soci e soprattutto far rivivere la località. "La cooperativa intende dare in gestione i vari immobili commerciali a più società esterne disponibili  -  spiega il presidente di Nonsoloneve  -  in modo che rinascano bar, ristoranti e negozi per lo shopping, oltre all'animazione nei periodi di vacanza. Alcuni enti e imprenditori si sono già fatti avanti con proposte concrete, e noi faremo una scelta accurata, per fare in modo che Sansicario non sia più una cattedrale nel deserto". Questa storia a lieto fine, iniziata due anni fa da un sogno che pareva impossibile, è come una boccata d'aria fresca in questo periodo nero per l'economia piemontese: "Abbiamo dimostrato che si può uscire dalla crisi  -  dice soddisfatto Peyron  -  se gli imprenditori uniscono le forze, tutto è possibile". 
