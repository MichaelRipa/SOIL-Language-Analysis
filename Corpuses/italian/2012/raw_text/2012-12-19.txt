
Spunta una cometa natalizia sul camino dell'inceneritore e si scatena la polemica. "Perché un simbolo di vita e pace deve essere associato a un impianto che porterà morte e malattie?" recitano decine di messaggi che circolano on line, firmati da ambientalisti, cattolici, attivisti del Movimento 5 stelle e dei comitati Rifiuti Zero e No inceneritore. "E' Natale anche per noi" risponde Trm (la società che gestisce l'impianto e che ha posizionato lassù la cometa) e respinge ogni accusa sui rischi per la salute e per l'ambiente che deriveranno dal nuovo impianto. Non ci potevano credere i cittadini di Beinasco, Grugliasco e dell'estrema periferia ovest di Torino quando domenica sera hanno visto accendersi a 115 metri d'altezza una cometa di Natale lunga 8 metri. E luminosa come si addice a quel tipo di stelle. Non potevano credere che un elicottero stesse posizionando il vessillo proprio lassù, in cima all'inceneritore del Gerbido. "Babbo tumore non lo vogliamo" attaccano i più estremisti. "Mi offende come cittadino e come cattolico" scrive Domenico Chiapperino "perché si associa un simbolo di Dio a una ciminiera che spargerà aria piena di malattie". Della stessa idea anche Katia Bolognesi che ha scritto ai sindaci, agli assessori e persino all'arcivescovo di Torino, Cesare Nosiglia. "Anche se cercate di dargli un aspetto più mite e addirittura artistico, l'inceneritore continua ad essere uno strumento che genera sostanze tossiche". I parroci della zona, interpellati, non hanno nulla da dire. Solo don Oreste, parroco di Rivalta, si lascia scappare un "forse non è tanto opportuno". E pure la Curia torinese preferisce non commentare. Gli amministratori della zona non ne sapevano nulla, sostengono, e forse l'avessero saputo, avrebbe sconsigliato. "Non si deve essere per forza pro o contro inceneritore, ma non è detto che piazzarci sopra una mega stella cometa sia il modo migliore per farlo accettare alla popolazione che, a ragione o con torto, è preoccupata per i fumi che usciranno dal suo camino a partire da aprile, quando cioè entrerà in funzione l'impianto". E' l'opinione di Maurizio Piazza, sindaco di Beinasco, che aggiunge: "non si tratta di una scelta felice. Un profilo più discreto sarebbe stato preferibile su una vicenda così sensibile" sostiene. Per il primo cittadino di Grugliasco, Roberto Montà, invece è un falso problema. "Francamente credo che sull'inceneritore ci siano questioni più importanti di una cometa. E trovo pericolosa la strumentalizzazione che si sta facendo della vicenda: serve solo a spaventare la gente". Trm proprio non si aspettava che un gesto di festa si trasformasse in un putiferio. "L'iniziativa di posizionare la stella cometa sul camino - spiegano - deriva dalla volontà di festeggiare con le 350 persone che da tre anni lavorano quotidianamente alla costruzione dell'impianto". Trm precisa poi che non un euro pubblico è stato speso per la stella: "la realizzazione e la posa - precisa - sono state offerte dalla ditta Kopa Engineering che lavora in cantiere e si occupa di impianti tecnologici". 
Si va componendo il puzzle delle primarie per la scelta dei parlamentari del Pd in lista alle elezioni Politiche. Praticamente certa (sarà ufficializzata domattina, giovedì, nel corso di una conferenza stampa indetta in via Treves nella sede provinciale del partito) la presenza di Giuseppe Romanini , assessore provinciale alla Scuola ed ex sindaco di Collecchio. Romanini rappresenterà l'ala bersaniana del partito, per cui godrà dell'appoggio dei vertici del partito a cominciare dal segretario provinciale Diego Rossi, passando per Vincenzo Bernazzoli fino ai consiglieri comunali Giuseppe Bizzi e Massimo Iotti, anch'egli tra i papabili fino a poche ore fa prima della convergenza trovata su Romanini. In questo modo, tra l'altro, il Pd potrà continuare a beneficiare in Consiglio comunale a Parma dell'apporto all'opposizione di due esponenti capaci di incalzare la maggioranza a 5 Stelle e, specie nel caso di Iotti, portatori di un solido bagaglio legato alle questioni spinose del debito. Endorsement su Romanini anche da Massimiliano Grassi, sindaco di Fontevivo. Per restare nell'ambito bersaniano, Patrizia Maestri della Cgil ha scioto le riserve e annuncerà la sua candidatura sabato mattina nella sede Pd di via Treves. La scelta comporta l'abbandono degli incarichi nel sindacato di via Casati Confalonieri che quindi dovrà procedere alla nomina di un nuovo segretario generale. Potrebbe inserirsi anche Emma Iovino , sponsorizzata dalla parlamentare uscente Carmen Motta. Romanini se la dovrà vedere, tra gli altri, con Giorgio Pagliari , l'ex capogruppo democratico in Consiglio comunale è infatti pronto a mettersi in gioco forte del consenso che può far valere in particolare a Parma. Ex Margherita, Pagliari può pescare in quello che è stato l'ambito di riferimento in città di Albertina Soliani e potrà beneficiare del sostegno, seppur con tutte le cautele del caso dovute al ruolo super partes che riveste, come nel caso di Rossi per Romanini, di Carla Mantelli, attuale segretario cittadino del partito con la quale ha condiviso tante battaglie alle Giunte di centrodestra in municipio. Per la discesa in campo dell'avvocato un lungo elenco di sostenitori LEGGI Sta raccogliendo le firme per partecipare anche Nicola Maestri , esponente Pd di Sala Baganza. Se Simona Caselli ha preferito mantenere l'incarico alla guida di Legacoop, chi sta facendo un pensiero ad essere della partita è Alessandro Cardinali , presidente di Soprip e vicino a Enrico Letta. Passando ai renziani, è praticamente fatta per Mara Morini , docente universitaria e consigliere comunale a Tizzano. C'è tuttava ancora spazio per la discesa in campo di Maria Teresa Guarnieri, attuale consigliere comunale di Altra Politica a Parma. Come per Morini ha buone possibilità di correre anche Matteo Daffadà , assesore allo Sport a Borgotaro molto legato a Gabriele Ferrari. Nelle ultime ore, però, è prevalsa l'opzione Meuccio Berselli a scapito di Daffadà. Voci parlano anche di Giordano Bricoli, ex sindaco di Neviano mentre perde consistenza la possibilità di vedere schierato Guido Campanini, preside del liceo Romagnosi. Andrea Zini del circolo Pd Oltretorrente sta raccogliendo firme per Mara Morini . 


L'archivio familiare di Arturo Toscanini, composto da 759 lettere che il direttore d'orchestra scambiò con la moglie Carla De Martino, spartiti e scritti di Giacomo Puccini e Maurice Ravel. Sono alcuni dei 39 cimeli, appartenuti a uno dei miti della musica, che il ministero per i Beni culturali si è aggiudicato per 120mila euro nella sede milanese delle Aste Bolaffi accogliendo gli appelli di personalità del mondo della cultura perché gli oggetti messi oggi all'asta da un ramo della famiglia Toscanini rimanessero di proprietà pubblica. Un patrimonio, rilevato senza rialzi sulla base d'asta, che ripercorre l'attivita professionale del Maestro e le sue vicende familiari e verrà destinato probabilmente all'Archivio di stato di Milano. Creando così un fondo Toscanini, insieme ai suoi ricordi battuti all'asta lo scorso novembre da Sotheby's a Londra e acquistati da Eni e Intesa Sanpaolo, nella città dove il Maestro ha vissuto anni indimenticabili dirigendo, tra l'altro, il memorabile concerto di riapertura del teatro alla Scala nel maggio 1946. "Il nostro obiettivo è quello di riunire i documenti che fanno capo alla figura del Maestro e che avevano preso strade diverse creando un fondo a disposizione dei cittadini, del Comune di Milano e del Teatro alla Scala" ha dichiarato all'Ansa Maurizio Savoia, soprintendente per l'archivistica del ministero per i Beni culturali. I cimeli verranno conservati quindi a Milano, come aveva chiesto l'assessore alla Cultura Stefano Boeri. Mentre non è stata ascoltata la proposta della Fondazione Toscanini e della Fondazione Teatro Regio di Parma di affidare i cimeli al Museo Casa Natale di Toscanini in Borgo Tanzi a Parma. "Non c'era nessuna gara con Parma - ha sottolineato il soprintendente - e grazie alle tecnologie digitali questi documenti potranno essere consultati da tutti gli italiani". Nei giorni scorsi un appello perché i cimeli finissero a disposizione di Parma si era levato dal consigliere comunale del Pd Giuseppe Bizzi LEGGI . Altri 17 oggetti su un totale di 70 lotti, tra cui il frac Caraceni che Toscanini indossava per gli avvenimenti più importanti e una bacchetta da direttore donatagli da un'ammiratrice e acquistati all'asta da collezionisti privati, potranno essere rilevati dal ministero entro 60 giorni al prezzo di 35 mila e 400 euro grazie al vincolo della soprintendenza, che li ha dichiarati di interesse culturale nazionale. Solo 13 cimeli battuti all'asta sono quindi liberi da vincoli. Proprio il frac e la bacchetta sono stati tra gli oggetti più contesi dai collezionisti. La prima da una base d'asta di 500 euro è stata aggiudicata per 6.500 euro, mentre l'abito ha toccato quota 15 mila euro da una base di cinquemila euro. "Sono un appassionato di opere d'arte - ha spiegato Giovanni Materia, un collezionista che si è aggiudicato tre lotti, tra cui una lettera di Gio Ponti a Toscanini - e penso di aver trovato dei pezzi unici a un costo inferiore rispetto a quello di un Rolex". Cimeli che però nei prossimi giorni potrebbero essere rilevati dal ministero. Una decisione alla quale potrebbe opporsi Aste Bolaffi, che domani si riunirà per discutere dell'ipotesi di un'istanza contro l'ulteriore vincolo, che ha ridotto il valore dell'asta escludendo i compratori dall'estero. FONDAZIONE TOSCANINI E REGIO: SODDISFATTI - Maurizio Roi, presidente della Fondazione Arturo Toscanini, e Carlo Fontana, amministratore esecutivo della Fondazione Teatro Regio di Parma, esprimono soddisfazione per la partecipazione del Ministero per i beni e le attività culturali all'asta della Collezione Toscanini di Bolaffi e per l'acquisizione di parte dei beni appartenuti ad Arturo Toscanini. I documenti e i cimeli del Maestro fanno parte del patrimonio culturale italiano: Fondazione Toscanini e Teatro Regio sono lieti che il Ministero abbia accolto l'appello affinché tali beni rimanessero di proprietà pubblica. 
Uno strepitoso gol di Kone nei minuti di recupero regala al Bologna la possibilità di affrontare l'Inter nei quarti di finale di Tim Cup: al San Paolo, i felsinei vanno sotto per il gol di Cavani al 12' del primo tempo (l'attaccante dedica la rete a Cannavaro e Grava, mostrando al pubblico una t-shirt assieme a Mazzarri), ma trovano il pari al 38' con Pasquato e nel finale il gran destro di Kone, ancora una volta, dopo la splendida rovesciata nel posticipo di domenica scorsa, letale per gli azzurri di Mazzarri. "Sono contento perché ho segnato un gol decisivo. Il Napoli è una grande squadra ma noi siamo venuti a giocare questa gara con lo stesso atteggiamento di domenica scorsa ed abbiamo dimostrato che siamo una squadra forte". Così il centrocampista Panagiotis Kone, ai microfoni di Rai Sport. "Abbiamo giocato con tanti giovani che hanno fatto una prestazione molto importante - ha aggiunto - sono molto felice anche per loro". "Complimenti alla squadra, abbiamo fatto una grande prestazione". Così il tecnico del Bologna, Stefano Pioli, ai microfoni di Rai Sport ha commentato la vittoria sul campo del Napoli. "E' chiaro che abbiamo avuto anche un pizzico di fortuna - ha aggiunto sinceramente - ma la squadra ha messo in campo un grande spirito". "I quarti contro l'Inter? Prima ci sono due gare importantissime di campionato - ha aggiunto - mi auguro anche di poter recuperare qualche infortunato per avere più possibilità di scelta". Nessun commento invece da Mazzarri e dai calciatori, che sono andati subito negli spogliatoi. E' dunque la seconda mazzata in tre giorni che il Bologna rifila al Napoli, eliminando dalla Coppa Italia i detentori del titolo. Tre giorni in campionato il Bologna aveva sancito la crisi del Napoli, il giorno successivo ulteriormente aggravata dalla sentenza della Disciplinare con la penalizzazione di due punti e la squalifica di Cannavaro e Grava per sei mesi. Ed ancora una volta Ci pensa Kone a punire gli azzurri. E' inutile farla troppo lunga: il Napoli è in crisi, una crisi anche abbastanza grave perchè sul piano del gioco non s'intravede una via d'uscita. Pioli, ancora una volta, batte Mazzarri. Negli scontri diretti tra i due non c'è partita, il tecnico del Bologna ha fatto nero quello dei partenopei tutte le volte che lo ha incrociato, tranne una. Rispetto a domenica scorsa, in Coppa Italia si presentano due squadre completamente diverse, fortemente rimaneggiate, con moltissimi titolari in panchina e con alcuni perfino in tribuna. Il dopo-Cannavaro prevede, almeno fino al completamento della campagna acquisti, che al centro dell'area di rigore debba sostituirlo Fernandez, fino qui riserva nel Napoli, nonostante sia titolare nella Nazionale argentina. La prestazione del sudamericano, però, lascia alquanto a desiderare e culmina con una bordata di fischi che lo scarso pubblico presente al San Paolo gli riserva quando viene sostituito. Ma non è il solo Fernandez a deludere. Tutta la squadra si muove male, è contratta e non dà mai la sensazione di avere la partita in pugno. La difesa, che potrebbe essere quella titolare in campionato, subisce troppi sbandamenti; il centrocampo è lento ed impacciato nel proporre gioco; l'attacco, nonostante Mazzarri schieri dal primo minuto Cavani e Pandev e li tenga in campo fino alla fine, ha grosse difficoltà nella finalizzazione. Il Bologna, imbottito com'è di riserve, fa il suo onesto gioco e sicuramente non ruba nulla. Le manovre degli emiliani sono sempre ordinate e precise, forse un pò scolastiche e prive di fantasia, ma comunque concrete quel tanto che basta (e non ci vuole molto) per mettere più di una volta in difficoltà gli avversari. Il Napoli va in vantaggio con un bel gol di Cavani dopo 11 minuti e, come gli capita ormai con una frequenza impressionante e preoccupante, si fa raggiungere nel primo tempo ed infilzare alla fine, nei minuti di recupero. Con il risultato ancora bloccato sul pareggio, Pandev si divora due occasioni da gol clamorose. L'attacco è sterile e non punge e, alla fine, come capita spesso in simili casi, l'avversaria trova il modo ed il tempo di infierire. La squadra, indipendentemente che vadano in campo i titolari o le riserve, sembra svuotata di idee e di energie. La crisi è fisica, tattica e psicologica al tempo stesso. Una miscela esplosiva che si aggiunge ai malumori dell'ambiente ed alla frustrazione, aggravati dalla penalizzazione e dalle squalifiche. Insomma, per venirne fuori ci vorrà carattere, forza d'animo e polso fermo. Sabato a Siena la prossima puntata. 

