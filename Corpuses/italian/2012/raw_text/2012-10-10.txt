Oltre 320 euro l'anno di risparmio in media per le famiglie fiorentine. E' l'effetto della riduzione dell'Irpef per i redditi più bassi deciso nel Consiglio dei ministri di ieri. Con le nuove aliquote Irpef il risparmio medio, in termini di imposta lorda, delle famiglie fiorentine sarebbe di 324,48 euro, con variazioni da un minimo di poco più di 200 euro per le famiglie unipersonali a un massimo di poco più di 400 euro per le famiglie composte di una coppia con figli. Così hanno calcolato gli esperti dell’ufficio comunale di statistica sulla base delle proposte del governo per la rimodulazione delle aliquote per gli scaglioni fino a 15.000 euro (22%) e fino a 28mila euro (26%), e prendendo a base i redditi dichiarati per l’anno 2009. I dati degli imponibili Irpef sono gli ultimi disponibili ricondotti alle strutture dei nuclei familiari fiorentini - spiegano dagli uffici della statistica - trattandosi di stime sull’imposta lorda, gli importi netti, cioè i risparmi effettivamente a disposizione dei cittadini, dipenderanno dall’ammontare delle detrazioni per l’anno di applicazione delle nuove aliquote, oltre che dai redditi effettivamente percepiti e dichiarati in quel periodo. Dal punto di vista dei singoli, per chi si colloca nella classe di reddito da zero a 15.000 euro, il risparmio medio sarebbe di 98,61 euro, mentre per coloro che sono nella classe successiva, fino a 28.000 euro, il risparmio sarebbe di poco più di 200 euro. Ovviamente per tutte le classi di reddito superiori si ha un risparmio medio individuale di 280 euro. 
La spending review colpisce anche il tartufo d'Alba. Non ci sarà quest'anno l'asta internazionale, l'evento da jet set che ogni anno, da quattordici anni, chiude i due mesi dedicati alla trifola nella città delle torri. Troppo alti i costi della manifestazione, che da qualche anno si svolgeva anche in collegamento con le grandi capitali internazionali del gusto, e troppo malconce le casse pubbliche che la finanziano. Lo ha annunciato ieri l'assessore regionale al Turismo Alberto Cirio: "Il contributo della Regione era di 300 mila euro, quest'anno è solo di 150 mila e abbiamo deciso di concentrarlo sulla fiera, rimandando l'asta al prossimo anno". Una scelta obbligata, e condivisa dagli amministratori locali e dai vertici della Fiera, che troverà solo parzialmente "rimedio" dalla presenza, in contemporanea, del Salone del Gusto di Torino che si svolge a fine mese. L'asta internazionale infatti ha funzionato nelle varie edizioni della Fiera da vero riflettore sulla città e sul territorio. Merito degli ospiti del mondo dello spettacolo, e non solo, che nel tempo saliti al Castello di Grinzane accaparrarsi i migliori tartufi dell'anno e dare poi il ricavato in beneficenza. Lo scorso anno, ad esempio, per i 12 top l'asta ha incassato oltre 243 mila euro, destinati, tra gli altri, alla Fondazione di Hong Kong "Changing Young Lives", e al Comune di Borghetto di Vara, uno dei comuni delle Cinque Terre colpito dall'alluvione. 
NEW YORK - L'agenzia Standard & Poor's ha abbassato il rating della Spagna di due scalini da BBB+ a BBB-. Lo rende noto la stessa agenzia che mantiene nei confronti del Paese iberico un outlook negativo. Il taglio è motivato con i timori legati alla "profonda recessione che limita le opzioni a disposizione del governo" per cercare di risanare una situazione fortemente deteriorata dalla crisi del debito sovrano e la stretta del credito che condizione un'eventuale ripresa. Inoltre - si legge in una nota - a preoccupare è "il crescente malcontento sociale", mentre l'outlook negativo viene legato soprattutto "alle cattive performance sul fronte economico e dei conti pubblici" e "alla mancanza di una chiara direzione nella politica dell'Eurozona". Il pil spagnolo è previsto in calo dell'1,8% quest'anno e dell'1,4% il prossimo. La ripresa appare un miraggio. E le stime sul fronte della riduzione del deficit, per l'agenzia di rating, si basano su previsioni troppo ottimistiche di crescita, col governo spagnolo che prevede un -0,5% nel 2013. A cascata ci sono i problemi legati all'altissimo tasso di disoccupazione che, insieme ai necessari tagli alla spesa pubblica, sta generando una preoccupante ondata di malcontento sociale. Malcontento che non aiuta l'esecutivo Rajoi a trovare le giuste soluzioni. C'è poi il cuore dei problemi di Madrid: la situazione delle banche, con una "carenza di credito" che strangola ancor di più l'economia. Proprio alla situazione del settore bancario si lega l'outlook negativo che Standard&Poor's assegna a Madrid, con i dubbi sulla reale volontà di alcuni governi dell'Eurozona di rispettare gli impegni sul fronte degli aiuti a Madrid per la ricapitalizzazione dei propri istituti di credito. Un fattore, questo dell'incertezza e della poca chiarezza a livello di area euro, che l'agenzia di rating definisce "destabilizzante". A tutto ciò si aggiunge anche una situazione molto delicata che riguarda l'integrità della Spagna, con le crescenti frizioni tra il governo centrale e quelli regionali, ingigantite dai tagli sulle comunità locali che si trovano sempre più in difficoltà finanziarie. In questo senso, un grande elemento di incertezza - sottolinea Standard&Poor's - è rappresentato dalle prossime elezioni amministrative. 
ROSWELL - Non è la settimana fortunata per Felix Baumgartner. Doveva lanciarsi lunedì, e invece il volo da 36mila metri è stato rimandato a ieri. Poi ieri un nuovo rinvio per colpa del vento, a giovedì. E invece oggi il terzo stop: se ne riparla domenica, ma con un "forse" bello sostanzioso, quindi magari lunedì o martedì. Sarebbe stato il primo uomo a superare la barriera del suono a corpo libero, raggiungendo i 1.300 chilometri orari, protetto solo da una tuta ultra-tecnologica. Il problema è il vento, quindi. La location di Roswell, deserto del New Mexico, era ottima per via della solitamente semi-totale assenza di pioggia e venti. Invece questi giorni la sabbia vola dappertutto e il pallone di elio che dovrebbe portare su nella stratosfera la navetta del base jumper austriaco non regge più di tre chilometri orari di brezza. Senza dimenticare che il pallone utilizzato ieri - quando era tutto pronto, con il 43enne di Salisburgo già piazzato dentro la navicella - non è "riciclabile" e di riserva ce n'è solo un altro. Insomma, spiegavano oggi gli esperti del team Red Bull, meglio non rischiare per la fretta, perché il prossimo pallone a elio dovrà essere quello dell'impresa, senza se e senza ma. Il meterologo Donald Day era quasi mortificato in conferenza stampa, davanti a decine di giornalisti arrivati da tutto il mondo e che - parecchi - torneranno a casa senza poter raccontare da vicino il record di Baumgartner. Il quale, però, passata la delusione di ieri, affida a Twitter parole di rinnovato entusiasmo, "non si torna indietro", non si scappa insomma. A quando, però? Perché la bella stagione anche qui sta finendo, e più passano i giorni e più riuscire a individuare la giornata perfetta si farà complicato. Vada come vada, resta un dato di fatto: la legge non scritta del "purché se ne parli" sta funzionando anche stavolta. Tra annunci, rinvii e attese, il lancio di Felix è diventata una questione planetaria. Leggi i commenti I commenti dei lettori 
ROMA - Il latitante di 'ndrangheta Domenico Condello, di 56 anni, detto Micu 'u pazzu', ricercato dal 1992, è stato arrestato dai carabinieri del comando provinciale di Reggio Calabria e del Ros. Il suo nome era nell'elenco dei 30 ricercati più pericolosi d'Italia. Condello, che è stato catturato nella frazione Rosalì di Reggio Calabria, deve scontare una condanna all'ergastolo per omicidio passata in giudicato. Era inoltre ricercato per diverse ordinanze di custodia cautelare per associazione mafiosa, intestazione fittizia di beni ed altri reati. Il capo della consorteria Condello-Imerti-Fontana operante a Reggio Calabria non era armato e non ha opposto resistenza. Con lui è stata arrestata un'altra persona con l'accusa di procurata inosservanza di pena. Condello è il cugino del boss Pasquale, detto "il supremo" per il prestigio ottenuto in campo criminale e capo indiscusso dell'omonima cosca, arrestato nel febbraio 2008 dopo 18 anni di latitanza. Fu dopo la sua cattura, il cugino Domenico assunse il comando. Il suo arresto è per gli investigatori una svolta "storica" perché "era l'ultimo Condello rimasto libero sulla piazza". 
TOKYO - Il debito italiano "è sostenibile" ma all'austerità non c'è alternativa, chiunque vinca le elezioni. Non capita tutti i giorni che il governatore della Banca d'Italia, Ignazio Visco, affronti di petto le due  questioni che più agitano gli osservatori stranieri. Ovvero: che succederà dopo Monti? E il paese può permettersi di pagare tassi di interesse al 5%? Su entrambe Visco non esita. Perciò:  "Il dibattito politico vero e proprio non è ancora iniziato ma non si  può andare contro l'austerità. Non è nell'interesse di nessuno e neppure del paese". Il populismo anti-rigore non passerà. "Oltretutto la maggior parte dell'aggiustamento è già stato avviato e deciso". E sul debito: "L'Italia può permettersi tassi d'interesse anche superiori al 5%. La questione non è la sostenibilità ma i costi. Gli attuali tassi, non c'è dubbio sono molto costosi. Il costo, in definitiva, è la minore crescita". Visco parla a Tokyo con la Cnn e durante un seminario sulla crisi all'Hotel Okura.   Il suo messaggio arriva nel giorno in cui l'Italia vende 11 miliardi di Bot a tre e 12 mesi, ma a tassi in rialzo (0,765% nel primo caso da 0,70% e 1,941% nel secondo da 1,692%) e quando Maria Cannata, responsabile del debito pubblico, annuncia un calo delle esigenze di finanziamento  2013: meno 20 miliardi di euro, con un allungamento dei titoli a lunga scadenza fino a 30 anni . Segno che il Tesoro confida in una ritrova fiducia degli investitori. Il Fmi invece è ancora molto dubbioso.  In un documento tecnico sulla stabilità finanziaria presentato dall'economista Josè Vinails si legge per esempio che lo spread costerà all'Italia il 14% delle sue entrate fiscali solo per ripagare gli interessi sul debito pubblico nel 2017. Se il paese non attuasse le misure previste, con conseguente balzo del differenziale, il costo aumenterebbe al  18%.  Nello stesso testo c'è anche un dato  allarmante sulle banche Ue:  se i politici di Eurolandia non riescono a risolvere la crisi gli istituti  potrebbero vedere crollare  i propri attivi-   gli asset, in gergo,- fino a 4.500miliardi di dollari. Nei paesi periferici il credito si potrebbe ridurre del 18%  che "è una grandezza piuttosto importante". Nello scenario più ottimistico il calo degli attivi sarebbe di 2.800 miliardi di dollari, con riflessi negativi sull'erogazione del credito del 9% a fine 2013.  La stima riguarda un campione di 58 grandi banche Ue, italiane comprese. Preoccupati di questo aspetto come dell'evolversi della crisi del debito, i ministri e i governatori del G7 terranno un vertice riservato a  margine del summit Fmi: per l'Italia, oltre al governatore, parteciperà il ministro  Vittorio Grilli, atteso a Tokyo.  Fin d'ora, comunque,  Visco fa sapere di essere  "molto più fiducioso di un anno fa" sull'esito della crisi "grazie alle misure prese dai singoli paesi sia a livello politico che economico".  Spiega che la politica monetaria, in questa fase, sta offrendo "un ponte" alla politica, le cui scelte per forza di cose richiedono tempo mentre i mercati "non possono aspettare". E, non ultimo, ribadisce, come ha già fatto il presidente della Bce, Mario Draghi, che "l'euro è irreversibile" ed Eurolandia sta andando verso una fase che prevede "più Europa" e non meno, come pensano gli euroscettici. Si sente ottimista anche Andrea Montanino, il nuovo direttore esecutivo per l'Italia del Fmi, che sostituirà  nell'incarico Arrigo Sadun: "Dovremmo iniziare a vedere gli effetti delle molte cose che stiamo facendo in questi mesi". Christine Lagarde, numero uno del Fondo, annuncia che l'istituzione di Bretton Woods potrà giocare un ruolo nei salvataggi Ue anche senza "cash",  ma solo controllando fatti e dati.  "Alcuni dicono che se non ti metti in gioco con i soldi non sei rispettato. Io però non sono tanto concentrata su questo quanto sul monitoraggio" delle condizioni di chi lancia il Sos. 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo Leggi i commenti I commenti dei lettori 
E' giallo sul ritrovamento del cadavere di una donna di circa 50 anni a Roma. La donna è stata trovata impiccata all'interno del suo appartamento in piazza Pietro Puricelli, zona Portuense. A lanciare l'allarme è stato un parente ma alcuni elementi in merito all'ipotesi del suicidio non convincono del tutto gli investigatori. Sul posto sono intervenuti i carabinieri, che indagano sulla vicenda 
