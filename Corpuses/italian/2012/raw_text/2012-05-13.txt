Arrivato a Roma con una wild card, Paolo Lorenzi regala subito una sorpresa ai tifosi italiani. La vittima del tennista senese, Nikolay Davydenko, è una di quelle da ricordare, dato che il russo ha vinto 21 titoli in carriera. "Non credo sia stata una delle mie migliori partite dal punto di vista tecnico, ho faticato molto a trovare la palla a causa del forte vento, ma per fortuna è bastato quello che ho fatto. E se gioco male e vinco per me va bene" , ha spiegato con modestia Lorenzi. Davydenko, ex numero tre al mondo, occupa attualmente la posizione numero 54 del ranking mondiale. Lorenzi ha voluto ringraziare anche il pubblico romano. "E' stato incredibile, il tifo di Roma ti accompagna per tutta la partita anche se non stai giocando benissimo". Un tifo di cui avrà sicuramente bisogno per la prossima partita in cui potrebbe incontrare il numero 16 al mondo,  Richard Gasquet, ammesso cheil francese batta l'austriaco Jurgen Melzer. IL TABELLONE Se Lorenzi sorride, se la passa bene anche Andreas Seppi. Gli sono bastate poco meno di due ore per battere il tennista uzbeco Denis Istomin, con il punteggio di 6-4, 3-6 6-3. Delude invece Filippo Volandri, sconfitto al primo turno dal serbo Viktor Troicki. La partita è stata combattuta ed è durata oltre due ore. Il punteggio finale è stato 4-6 6-4 6-3. 
PARMA  - Roberto Donadoni e Stefano Pioli meritano la copertina di questa ultima  partita del campionato di Parma e Bologna. Non erano loro le prime scelte dei due club emiliani, hanno conquistato la scena e gli applausi portando personalità e risultati a due gruppi che hanno ricevuto in eredità. Pesanti responsabilità, all'inizio, ma con la loro serietà e la loro bravura hanno saputo gettare le zavorre e spiccare il volo. SETTE PIU'  - Il sette era il numero di maglia dell'ala di Arrigo Sacchi, il sette è nel destino: il Parma chiude infatti conquistando la settima vittoria di fila. Ma il sette è pure per il Bologna che, perdendo, arresta proprio a questo numero la sua brillantissima striscia positiva del finale di torneo.   Il match è di quelli... dimenticabili, riflettori puntati sugli azzurrabili Giovinco e Diamanti che, non a caso, sono tra i più vivaci, almeno all'inizio. In particolare la "mosca atomica" regala colpi ad effetto ma solo nella prima parte, molto equilibrata. Difese attente, buona organizzazione di gioco, ci vuole la giocata per trovare emozioni: arriva al 38' perché Biabiany cresce alla distanza e corona la sua buona prima parte con un colpo di testa su azione d'angolo, anticipando Rubin.  Il Bologna conferma la quadratura trovata col passare delle settimane, ma non ha nulla da recriminare se non in un colpo di tacco ravvicinato di Di Vaio, che finisce fuori e un mani di Zaccardo su cross di Kone, ma anche Ciampi arbitra da ultima di A. E non se la sente di fischiare rigore. NULLA DA DICHIARARE  - Come nei cartelli all'aeroporto, le squadre nella ripresa possono tranquillamente saltare il controllo. C'è ben poco da dire, infatti. Il Bologna prova a recuperare, ma trova un Parma che ne toglie il respiro, azzerando la spinta sui lati, anticipando sistematicamente i centrocampisti, non lasciando un solo metro a Diamanti. Un dato su tutti: non c'è un tiro in porta targato Bologna. Fa notizia, dunque, solo l'applauso che tutto il Tardini riserva a Marco Di Vaio, ex per gli uni, capitano per gli altri, che lascia il calcio italiano giocato e vola in Canada (dove giocano già Corradi e Ferrari). PARMA - BOLOGNA 1-0 (1-0) PARMA: Pavarini sv  -  Zaccardo 6,5, Paletta 7, Lucarelli 6,5  -  Biabiany 7 (87' Morrone sv.), Jonathan 6 (65' Valiani 6), Valdes 5,5, Galloppa 5,5, Gobbi 6  -  Floccari 5 (78' Marques 6), Giovinco 6,5. All. Donadoni. BOLOGNA: Agliardi 7  -  Antonsson 6, Portanova 6,5, Cherubin 6  -  Garics 5,5 (85' Pulzetti sv.), Taider 6,5, Kone 6, Rubin 5,5  -  Diamanti 6, Ramirez 5,5 (46' Belfodil 5)  -  Di Vaio 6 (70' Acquafresca 5). All. Pioli. ARBITRO: Ciampi di Roma RETI: 38' Biabiany NOTE: ammoniti: Valdes, Di Vaio, Galoppa e Belfodil. Angoli: 10 a 7 (3-2) per il Parma. Recupero: 0' e 4'. Osservato un minuto di silenzio in memoria di Maurizio Cevenini, detto il Cev, "sindaco del Dall'Ara", tragicamente scomparso mercoledì scorso. Leggi i commenti I commenti dei lettori 
CESENA - Luis Enrique saluta la Roma e l'Italia con un successo a Cesena. Inutile, per la verità, se non a difendere un settimo posto che non serve a confermare la tradizione europea durata 15 anni. E che si interromperà nel prossimo campionato. Anche per questo, la testa di tutti è già al futuro. La linea la detta Daniele de Rossi. Con un messaggio destinato inequivocabilmente ai vertici del club: "Cosa serve alla Roma? Investimenti importanti e una organizzazione veloce. Si inizierà subito con il nuovo allenatore". Il nome, non è proprio un mistero, è quello di Montella, che De Rossi conosce sia come giocatore che come tecnico: "E' preparato e studia molto. Il mio benestare? Io faccio il giocatore, non il ds. Di allenatori bravi ce ne sono tanti, noi ne avevamo uno bravo ma sta andando via". Il rammarico per come è andata la stagione con Luis Enrique è palpabile, ma anche il regista della nazionale non può nascondere il fallimento della Roma: "Bilancio negativo, ma non la stagione peggiore di sempre. Chi lo dice è in malafede". Ma non mancano le speranze: "Dobbiamo prendere ad esempio la Juventus, che è riuscita a vincere uno scudetto meritato dopo una stagione brutta". Al futuro, inevitabilmente, pensa anche Walter Sabatini. Inevitabile la curiosità generale sia concentrata sul nome di Montella: "E' un nome al quale pensiamo, ha fatto bene alla Roma, al Catania. Ma ha ancora un contratto, staremo a vedere cosa succede. Chiederemo la disponibilità al Catania per poterci parlare. Ma è solo un candidato". In ogni caso, non servirà attendere a lungo: "Faremo tutti al massimo in sette o dieci giorni". Parole che dovrebbero soddisfare anche le ansie di De Rossi: "Lo voglio tranquillizzare, faremo le cose al meglio e in fretta. Dobbiamo capire qual è il vero valore della Roma e dove abbiamo sbagliato qualcosa. La Roma vale di più della posizione in cui si trova ora". Per Luis Enrique invece, nulla più di un timido saluto. Nessuna festa particolare negli spogliatoi, magari ci sarà tempo nei prossimi giorni. Giusto gli scherzi di Totti mentre Roma Channel trasmette una clip con le immagini più belle della sua fugace parentesi romanista. Ma che non emoziona l'orgoglioso Luis: "Non sono molto sentimentale, sono molto freddo. Sempre difficile parlare con il cuore. La sfortuna che abbiamo sofferto il prossimo anno non ci sarà". Già, perché nonostante il prossimo anno sarà lontano, il tecnico delle Asturie pensa già alla Roma futura: "Sarò sempre un tifoso della Roma, sono sicuro che la prossima sarà una stagione migliore". Di questa, non ci vuole poi molto. Leggi i commenti I commenti dei lettori 
Il Napoli ha chiuso il campionato con un successo interno (per 2-1) sull'ottimo Siena di Sannino. I campani hanno così terminato la stagione al quinto posto, salutando inevitabilmente i "sogni Champions", centrati invece dall'Udinese. La gara è stata caratterizzata da un'inaspettata doppietta di Dossena (che fino ad oggi aveva segnato tre gol in serie A in tutta la carriera) e da un Siena (andato a segno con Destro)costantemente pericoloso in contropiede. Nei partenopei, orfani degli squalificati Aronica, Dzemaili e Cavani, Walter Mazzarri ha proposto un 3-4-2-1, con Britos in difesa (al fianco del recuperato Campagnaro), Dossena in fascia (preferito a Zuniga, inizialmente in panchina) e con la coppia Pandev-Hamsik alle spalle dell'unico attaccante Lavezzi, spesso beccato dal pubblico in quella che potrebbe essere stata la sua ultima prova con la maglia celeste davanti al pubblico del San Paolo. Per il Pocho fischi all'inizio della partita e anche durante il match. Ma anche qualche applauso e molti striscioni in cui si chiede al Poco di non andare via. Negli ospiti, privi di dell'infortunato Calaiò, con Pegolo e Del Grosso in tribuna e con Bogdani in avvio fra le riserve, l'acciaccato ma mai domo Giuseppe Sannino (regolarmente al suo posto, nonostante tre costole rotte) ha optato per un inedito 3-4-2-1, con Farelli fra i pali e con Brienza e D'Agostino a supporto dell'unica punta Destro, "carico" per la sua prima convocazione in azzurro della carriera, giunta questo pomeriggio. La gara è stata sbloccata subito, al terzo minuto di gioco, da Dossena, il quale ha raccolto un preciso invito di Hamsik ed ha insaccato la sfera alle spalle di Farelli con un potente sinistro. Pronta ed immediata è stata la risposta degli ospiti, con la rete del pareggio (al 6') firmata da Destro, al suo dodicesimo sigillo stagionale. Il neo azzurro ha sfruttato al meglio un lancio illuminante di Brienza, bruciando in velocità Cannavaro ed approfittando di una maldestra uscita a vuoto di Sanctis. Al 34', poi, è giunto il gol decisivo del match: Campagnaro ha fatto un'azione da ex attaccante (quale era) sulla fascia destra ed ha messo al centro un pallone interessante, sul quale Farelli è apparso molto indeciso; mentre Dossena è stato quanto mai lesto. Nella ripresa Hamsik è stato il più incisivo dei partenopei, sfiorando il 3-1 in tre occasioni: al 5' ha sparato alto da buona posizione; all'11 ha trovato una bella risposta di Farelli; infine al 26' ha calciato dal limite, sfiorando il palo. Più pericoloso dei padroni di casa è stato certamente il Siena, fermato soltanto da De Sanctis, che, per due volte, ha blindato miracolosamente la sua porta, riscattando in parte l'errore della prima frazione e regalando, così, i 3 punti al Napoli. L'estremo difensore celeste ha strozzato l'urlo in gola prima a Destro (al 12'), che aveva chiuso al meglio l'ennesima ripartenza dei toscani, e poi a D'Agostino (al 44'), protagonista di una splendida mezza rovesciata al volo. 
NEW YORK - Un declino che si protrae da anni e al quale non è riuscito a metter fine. Da fonte di ispirazione per l'amministratore delegato di Facebook Mark Zuckerberg, che lo vedeva come un punto di riferimento negli anni scorsi, al fallimento del matrimonio con Microsoft: Yahoo! sconta da anni difficoltà e problemi che i vari amministratori delegati che si sono succeduti non sono riusciti a risolvere. E che si sono tradotti, nei mesi scorsi, in un'ondata di licenziamenti e in un rincorrersi di indiscrezioni su una possibile cessione di tutta la società o solo dei suoi asset più prestigiosi, ovvero le partecipazioni in società asiatiche, quali Yahoo! Japan e Alibaba. L'uscita di Thompson è solo uno degli ultimi cambi al vertice della società, che ha già perso anche il co-fondatore, Jerry Yang. Solo nel 2008 Microsoft aveva messo sul piatto oltre 40 miliardi di dollari per acquistare il motore di ricerca, un'offerta ripetutamente respinta, con Sunnydale che ha voluto andare avanti da sola. Un'offerta che è costata molte critiche ai vertici di Yahoo!, soprattutto a Yang, che ha gettato la spugna nel gennaio scorso, tagliando i legami con la società che ha fondato insieme a David Filo nel 1995. Yang è stato membro del consiglio di amministrazione dal marzo 1995 e poi è stato amministratore delegato della società dal giugno 2007 al gennaio 2009, quando Yahoo! ha respinto l'offerta di acquisto da 47,5 miliardi di dollari avanzata da Microsoft. Ma Yang è stato solo uno degli ultimi nomi eccellenti a lasciare Yahoo!. Alla fine del 2011 è stata allontanata anche l'allora amministratore delegato, Carol Bartz, cacciata dalla guida della società per non essere riuscita a rilanciare i ricavi nel corso dei suoi due anni e mezzo alla guida. 
CESENA - Luis Enrique lascia la Roma con un'ultima vittoria. Il tecnico asturiano saluta tutti e se ne va battendo il Cesena 3-2 nell'ultima gara della stagione. I giallorossi ribaltano il vantaggio iniziale dei padroni di casa, grazie alle reti di Bojan, Lamela e De Rossi. Tre punti che purtroppo servono poco ai capitolini, ormai matematicamente fuori da tutte le competizioni europee. Il tecnico spagnolo lascia in panchina Gago, proponendo il trio di centrocampo formato da De Rossi, Pjanic e Marquinho. In attacco, fuori Osvaldo e dentro Lamela in compagnia di Totti e Bojan. Beretta risponde confermando Rennella unica punta con Santana a supporto. GIALLOROSSI SUBITO SOTTO - La Roma parte subito forte, o almeno così sembra. Bojan è in giornata e si fa vedere dopo 2' saltando un paio di difensori all'interno dell'area e provando a servire Totti a centro area. Ravaglia esce bene ed evita problemi. Al 9' però arriva il vantaggio dei padroni di casa. Ennesimo svarione stagionale da parte di Kjaer: il danese si fa saltare ingenuamente da Santana, che serve Del Nero per la facile conclusione a rete. Il difensore prova a farsi pendonare pochi minuti più tardi con un colpo di testa su calcio d'angolo, ma non inquadra lo specchio. Il Cesena si affida alle ripartenze e al 18' sfiora il raddoppio. Cross sul primo palo, Lobont non trattiene e la sfera attraversa tutta l'area senza trovare la deviazione di un giocatore emiliano. BOJAN E LAMELA RIBALTANO LA SITUAZIONE - La squadra di Luis Enrique, dopo una decina di minuti di appannamento, torna a proporre il proprio gioco e al 27' trova il pareggio. Il gol arriva al termine di un'ottima azione: apertura di Totti sulla sinistra per Lamela, cross con il contagiri da parte dell'argentino e tuffo di testa vincente di Bojan Krkic. Passano 5' e la Roma ribalta la situazione: gran tacco di Totti a servire Lamela che scarica un sinistro a giro dal limite dell'area e batte Ravaglia. Finale di primo tempo ricco di occasioni da entrambe le parti. Prima ci prova Bojan, liberandosi poco fuori area e scaricando un destro potente che scheggia la traversa. Risponde Parolo con un destro dai 30 metri che viene deviato da De Rossi e per poco non sorprende Lobont. Infine, al 46', è Rennella a divorarsi il pareggio mettendo fuori di testa a due passi dalla linea di porta. DE ROSSI CHIUDE I GIOCHI - Al rientro dagli spogliatoi si rivede in campo Cassetti, che va a sostituire Kjaer al centro della difesa. Passano 4' e la Roma va sul 3-1: Bojan si porta sul fondo, palla per Marquinho, cross in mezzo e stacco vincente di De Rossi. Con il gol del centrocampista, e la gara ormai quasi chiusa, l'obiettivo principale diventa quello di far segnare Francesco Totti. Il capitano giallorosso è alla ricerca del gol n° 216 in serie A, che gli consentirebbe di agganciare Meazza e Altafini al terzo posto nella classifica dei marcatori di tutti i tempi. Ad andare vicini al gol sono però Greco e Pjanic che nel finale si divorano il 4-1. Non sbaglia, invece, Santana che al 46' sigla la rete del definitivo 3-2. Cesena-Roma 2-3 (1-2) CESENA : Ravaglia 5.5; Moras 6, Von Bergen 6, Rodriguez 5.5; Ceccarelli 5.5(57' Filippi 5.5), Guana 5.5, Parolo 6, Lauro SV (21' Djokovic 5.5); Santana 6.5, Del Nero 6.5 (70' Arrigoni SV); Rennella 5. A disp.: Antonioli, Malonga, Benalouane, Urso. All. Beretta 6. ROMA: Lobont 6; Rosi 6, Kjaer 5 (46' Cassetti 6), Heinze 6, Jose Angel 6; Pjanic 6(69' Greco 5.5), De Rossi 7; Marquinho 6.5 (53' Perrotta 6), Lamela 7, Bojan 7; Totti 6.5. A disp.: Curci, Osvaldo, Gago, Borini. All. Luis Enrique 6. Arbitro : Russo 6 Reti : 9' Del Nero, 90' Santana (C); 27' Bojan, 32' Lamela, 49' De Rossi (R) Ammoniti : Del Nero (C) Leggi i commenti I commenti dei lettori 
SOFIA - La nazionale italiana di volley parteciperà alle prossime olimpiadi di Londra. Gli azzurri vincono il torneo di qualificazione a Sofia battendo in finale al tie break (quasi due ore di gioco) la Germania 3-2 (25-22, 26-24, 19-25, 22-25, 15-12) e staccano il biglietto per il Regno Unito. Un successo meritato arrivato al termine di una manifestazione con un'Italia in costante crescita: dalla prima incerta gara contro la Finlandia, alle ultime buone affermazioni (contro la Serbia in testa). Contro la Germania, dopo due set ben giocati, appaiono gli spettri della rimonta e la squadra soffre. Nel terzo e quarto set il motore azzurro si inceppa e il volto degli atleti è contratto. Ma gli errori del passato sono serviti: la rimonta dei teutonici non si completa. Il quinto parziale è di marca azzurra, merito di due fondamentali che conosciamo bene: muro e battuta. A tenere in ansia la squadra il calo in ricezione, soprattutto con battute flottanti, che sta diventando un cosiddetto "tallone d'Achille". CONCENTRAZIONE CHIAVE - Comunque alla sfida decisiva la squadra allenata dal ct Mauro Berruto arriva con la giusta concentrazione e la con la mentalità necessaria per affrontare match del genere. Il selezionatore propone nel sestetto di partenza Samuele Papi, confermato al posto dell'infortunato Simone Parodi. L'esperienza e la classe del giocatore di 39 anni si fa sentire in attacco e difesa. Ancora una buona prestazione di Zaytsev in maglia azzurra condita di difesa (60 per cento alla ricezione) e attacco con 19 punti. GRAN STATISTICHE - Numeri di tutto rispetto pure per Lasko con  17 punti, due ace e tre muri. A proposito di muri il migliore è Gigi Mastrangelo con 5 blocchi vincenti e tanti palloni sporcati. Dal terzo set in poi si rivede sotto rete capitan Savani che confeziona 12 punti e due ace. Dall'altra parte la solita prestazione in attacco di Grozer con la bellezza di 28 punti, due ace e in serata storta al servizio con tanti errori. PRIMO SET - Nel primo set si vede un avvio abbastanza contratto e falloso da parte dell'Italia che sente la tensione della partita. I tedeschi, invece, volano sulle ali dell'entusiasmo, grazie a Grozer, reduci dalla sorprendente vittoria di ieri contro i favoriti padroni di casa della Bulgaria. Strano vedere gli azzurri commettere errori gratuiti, per tirarsi fuori dalla palude ci vogliono un paio di servizi ben piazzati. Il resto lo fa Travica che cerca Lasko, l'opposto risponde presente, e Fei, preciso nei primi tempi. I quattro ace complessivi del parziale rimettono l'Italia in corsa e nella fasi decisive gli azzurri portano a casa diverse azioni prolungate, un segnale confortante. La Germania sbaglia in attacco e l'Italia mette nel carniere un prezioso 25-22. SECONDO SET - Secondo set dal valore doppio per come viene conquistato dagli azzurri. Il parziale si mantiene sempre abbastanza equilibrato con l'Italia che non riesce ad approfittare della mancanza di ritmo al servizio dei tedeschi penalizzati da quattro errori consecutivi di Grozer, il loro miglior esponente. A tenere a galla i "ragazzoni teutonici" la ricezione e una buona difesa che fa faticare l'attacco dell'Italia. E a mantenere Travica e soci nel match ci sono i primi tempi di Mastrangelo. La Germania ci crede e fa sul serio e arriva a due punti dal set. Da questo momento è uno show a tinte azzurre: Lasko, Zaytsev e Papi riagguantano gli avversari e al secondo set point, con il muro, chiudono il set a loro favore con un emozionante 26-24. TERZO SET - La Germania si prende il terzo set e rientra in partita. Reazione tedesca con un sestetto che cresce in diversi fondamentali. Grozer comincia a martellare, i centrali Gunthor e Bohme si fanno vedere e sale il gioco di Kaliberda. La concentrazione azzurra cala, ma soprattutto sotto rete c'è una squadra azzurra poco precisa. Il ct Berruto manda in campo Savani per Papi. Lo schiacciatore di Castiglione delle Stiviere fa bene in attacco e al servizio. Poi un turno in battuta di Mastrangelo permette all'Italia di rientrare in partita. Ma non basta. La ricezione del libero Bari sulla battuta flottante va in difficoltà e il potente Grozer rimanda tutto al parziale successivo con un netto 25-19. QUARTO SET - Ancora Germania attenta e precisa nel quarto parziale. I tedeschi rimontano su un'Italia in evidente difficoltà. Nella prima parte del set la ricezione continua a balbettare e il sestetto tedesco riesce sempre a restare davanti. A sprazzi Fei e Mastrangelo dal centro e Zaytsev con l'attacco centrale da seconda linea spingono l'Italia, però manca continuità e sui volti azzurri affiora la "paura". Grozer prende coraggio e porta i suoi compagni a un inatteso tie break (25-22). TIE BREAK - Il tie break fa rinascere l'Italia che parte senza timori e grazie al muro e a un buon servizio si porta avanti di tre punti. Tra alti e bassi i ragazzi conservano questo vantaggio e ottengono il pass per Londra con una bordata del capitano Cristian Savani (15-12). Una curiosità. Al ct della Bulgaria (anche allenatore dell'Itas Diatec Trentino) Radostin Stoytchev costa cara la sconfitta di ieri in semifinale proprio contro i tedeschi. L'allenatore viene subito esonerato. Scoppia subito la polemica con Stoytchev che dice di aver saputo dell'esonero dai giornalisti e di non essere stato avvisato dagli organi federali. ITALIA-GERMANIA 3-2 (25-22 26-24 19-25 22-25 15-12) ITALIA: Papi 7, Fei 12, Lasko 17, Zaytsev 19, Mastrangelo 11, Travica 2. Libero: Bari. Boninfante, Savani 12.  Non entrati: Kovar, Birarelli. All. Berruto GERMANIA: Kaliberda 15, Gunthor 11, Grozer 28, Popp 6, Bohme 7, Tischer 4. Libero: Steuerwald. Schwarz, Kampa, Schops 4, Andrae. Non entrato: Dunnes. All. Heynen ARBITRI: Labasta (Cze) e Dudek (Pol). SPETTATORI: 8500. Durata set: 24, 28, 24, 28, 16. NOTE: Italia: bv 8, bs 23, mv 13, e 10. Ricezione 67% (38%) Attacco 48%. Germania: bv 7, bs 23, mv 14, e 4. Ricezione 69% (38%) Attacco 50% Leggi i commenti I commenti dei lettori 
WASHINGTON - Dopo mesi di tira e molla, anche grazie alla richiesta delle autorità Usa e all'autocensura adottata dal alcune riviste mediche, la prestigiosa rivista Science si appresta a pubblicare i segreti della versione dell'influenza aviaria H5N1, modificata in laboratorio per essere più letale, rivela la Cnn. Lo studio su quella che secondo alcuni virologi è "la ricetta ideale per i terroristi" è stato finanziato dagli Stati Uniti e sviluppato da un ricercatore olandese, Ron Fouchier dell'Erasmus Medical Center. A difendere la scelta di pubblicare i dati della super-aviaria il dottor Anthony Fauci del National Institute of Health Usa, secondo il quale la pubblicazione dei risultati dello studio "aiuterà a proteggerci e a verificare quale risposta saremo in grado di dare in caso di mutazione spontanea". Sul fronte opposto in molti ritengono che rendere noti i segreti "ci porterà più vicini a un incubo": "Stiamo giocando con il fuoco", ha detto il dottor Thomas Inslesby del Center for Biosecurity di Pittsburgh. "Se il virus mutato dovesse uscire dai laboratori, per un caso o per dolo, "potrebbe minacciare la vita di centinaia di migliaia di essere umani". 
