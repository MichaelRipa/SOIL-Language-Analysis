Una squadra dei vigili del fuoco è stata fatta oggetto di una sassaiola in via Venezia, a Napoli, perchè era intervenuta per estinguere un "falò di Sant'Antonio" che minacciava alcune auto in sosta. Nel centro storico della città c'è la tradizione dei 'fuochi di Sant'Antoniò, ossia quella di appiccare il fuoco ai pezzi di legno o masserizie raccolte nei cosiddetti 'cippi di Sant'Antoniò, durante la notte di Sant'Antonio Abate. Le pietre non hanno ferito i pompieri ma raggiunto e infranto i vetri dell'autopompa. Finora sono circa venti gli interventi dei vigili del fuoco, prevalentemente nel centro della città, per estinguere le fiamme appiccate ai cosiddetti "cippi (cumuli) di Sant' Antonio". 
La rapina ai coniugi Zeng potrebbe essere stata commissionata. Questo significa che i due marocchini (uno dei quali trovato morto in un casale in via Boccea), il 4 gennaio sono stati mandati da qualcuno a rapinare Lia e Zhou Zeng in via Giovannoli. L'ipotesi, che i carabinieri del comando provinciale non confermano, è iniziata a circolare in ambienti investigativi a poche ore dall'omicidio e oggi sta prendendo corpo. Tanto che pare siano stati addirittura individuati il mandante (un uomo del Bangladesh) e il movente. Tutto gravita attorno all'attività di money transfer gestita dalla coppia di cinesi di via Bordoni, una stradina che sbuca sulla Casilina, a cento metri dal luogo dell'omicidio. Quel piccolo negozietto di Torpignattara pare che, nell'ultimo anno, raccogliesse tanti soldi: una parte regolarmente denunciata, l'altra, quella più consistente, gestita in nero. Come Lia Zeng ha ammesso davanti ai carabinieri che l'hanno ascoltata quando era ricoverata in ospedale, aveva mentito sui soldi che nascondeva nella borsa rubata dai due balordi magrebini perché quel denaro non era "pulito". Lia infatti raccoglieva, quotidianamente, contanti da connazionali ma anche da altri stranieri del quartiere, garantendo "spedizioni" in nero, esentasse. Dalle informazioni raccolte nel quartiere sembra che per il money transfer dei Zeng passassero anche cinquecentomila euro a settimana. Una cifra da capogiro, che faceva gola e invidia a tutti. Soprattutto alla concorrenza. Ed è proprio uno degli "avversari" il mandante di quella rapina. Disturbare la concorrenza con continui colpi  -  rapine, furti, scippi  -  fino a rendere quella coppia di orientali poco affidabile per i clienti che assegnavano loro i soldi, era il piano di chi voleva sostituirsi a loro. In questo modo gli stranieri del quartiere, a poco a poco, sarebbero passati a lui. Alla luce di questa ipotesi, sulla quale si sta lavorando parallelamente alla ricerca incessante del marocchino sfuggito alla cattura, quella rapina sfociata in omicidio assume contorni inquietanti. Non solo perché porta alla luce una guerra intestina nel sottobosco della città, sconosciuta e dunque ingovernabile per le forze dell'ordine, che nutre crimini. Ma anche perché chi ha commissionato quel colpo avrebbe potuto coprire nella latitanza dei primi giorni i due killer. E avrebbe potuto persino decidere di consegnare, in cambio di soldi, Mohammed Nasiri, a chi, nella malavita capitolina, gli dava la caccia dal giorno dell'omicidio di Zhou e della piccola Joy. 
ROMA - La paura dopo il trionfo. Reduce dalle tre storiche vittorie in fila in coppa del mondo nella combinata nordica (un italiano non aveva ancora vinto una prova), Alessandro Pittin è caduto dal trampolino mentre si allenava martedì a Predazzo. Il 21enne finanziere è stato subito portato in ospedale dove fortunatamente sono state escluse fratture, ma solo una forte contusione al braccio - gonfio dopo la caduta - e diverse escoriazioni. Secondo quanto si apprende da fonti vicine al campione, gli accertamenti sono ancora in corso ed è probabile che l'atleta delle Fiamme Gialle venga trattenuto la notte in ospedale. Di sicuro dovrà stare a riposo qualche giorno senza potersi allenare. Leggi i commenti I commenti dei lettori 
Non c’è neanche il tempo di festeggiare 90’ da leoni, che subito siamo costretti a vedere il caro Bologna indossare i panni dell’intimorita pecorella. Succede che il migliore in campo del San Paolo, questo Saphir Taider, sbarbatello francese in campo così coraggioso e determinato, l’indomani viene per metà ceduto alla Juve. Una beffa pazzesca che scatena le ire dei tifosi. La cui rabbia imperversa in diretta sui forum e intasa le caselle di posta elettronica dei giornalisti ("Come avete potuto? Dopo una presenza avete già venduto la nostra piccola speranza, non vi meritate niente", scrive Massimo Morosi, dell'associazione Futuro Rossoblù). Tutto, splendidamente, in tempo reale. La verità è leggermente diversa, perché l’operazione Taider è sì venuta alla luce in queste ore ma è maturata la scorsa settimana. Mentre a Torino, o a Milano, non importa dove, Setti e Zanzi si intrettenevano con Marotta e Paratici, ad e ds della Juventus. Volete Sorensen e non sapete come pagarci? Beh, allora dateci la metà del ragazzino. In sintesi, è andata così. “E se volete – ha aggiunto Marotta in vena di regaloni – vi diamo in prestito uno fra Toni, Amauri o Iaquinta”. Di Toni s’è saputo tutto, di Taider s’è appreso solo ora. Chissa perché. E il paradosso è che mentre i tifosi del Bologna da giorni s’aspettavano il colpo dei colpi, che sul suo sito il giornalista Emanuele Righi da giorni aveva assicurato, è arrivata l’umiliazione della cessione, per ora a metà, del gioiellino. L’asso degli assi sul cui identikit un po’ tutti da giorni ci stavamo scervellando, consultando furiosamente almanacchi cartacei e enciclopedie on line, non arriverà. “Non c’è una lira – diceva poche ore fa uno dei soci rossoblù – ma chi volete che arrivi?”. In compenso la Juve, come già fece con Cipriani e Gamberini, ha messo le mani sul francesino portatoci da Bagni in estate. “Si vede che ho occhio, sono contento per il ragazzo e anche per me”, dichiara Salvatore. Per la tifoseria è quasi un coitus interruptus, la dimostrazione della pochezza finanziaria del Bologna. Costretto, giova dirlo, ad operazioni come queste. “Dobbiamo condividere il rischio d’impresa, il futuro è questo”, filtra da Casteldebole. L’operazione in sé ha una sua logica, non c’è ombra di dubbio. Semmai è sui contratti pluriennali fatti firmare prima a Di Vaio e poi a Portanova, aspettando i prossimi, che bisognerebbe interrogarsi chiamando in causa i responsabili. Scambiarsi giovani promettenti, sistemando i bilanci, è decisamente un’altra strada. Se fosse un’oculata strategia, o almeno una scelta. Invece diventa un obbligo, e questa è l’unica direzione che si può prendere, perché le casse sono desolatamente vuote (e chi un anno fa poneva il problema rischiava il linciaggio), i debiti ancora ingenti e la locomotiva se non si interviene rischia di andarsi a sbriciolare presto. Per avere Sorensen oggi (in comproprietà anche lui), abbiamo dovuto cedere mezzo Taider. Basterebbe dirlo, però. 
Tariffe calmierate per la cura dei denti (e il ritorno del sorriso) in sicurezza e con una qualità "firmata" da un ospedale pubblico. Le ha volute il San Filippo Neri che, in via Cassia 721, ha aperto un presidio odontoiatrico dove si eseguono anche interventi maxillofacciali, implantologie, correzioni dell'allineamento e dell'articolazione dentali. "Per adulti e bambini disabili o portatori di patologie gravi", spiega il direttore dell'ospedale, Domenico Alessio, "l'assistenza è gratuita". Ticket regionali, invece, per la cura di carie e gengiviti, per estrazioni e devitalizzazioni. "Le prestazioni più complesse", spiega il responsabile del centro, Francesco Nisii, "hanno i prezzi più bassi tra quelli praticati dai centri pubblici laziali: un impianto con vite in titanio e dente di porcellana, per esempio, costa 1.200 euro". "Saldi" odontoiatrici, insomma, ma che ridonano il sorriso anche a chi non poteva permetterselo. "Le cure ai disabili non collaboranti", continua Nisii, "sono prestate in anestesia generale che permette di eseguire, anche a specialisti diversi, altre terapie, se necessarie". "Dopo la risoluzione della convenzione con la casa di cura Valle Fiorita", ancora Alessio, "l'ospedale ha più mezzi per garantire prestazioni di eccellenza alla portata di tutti con costi totalmente compensati dalle tariffe". 
Nessuna pista esclusa. Nemmeno quella dell'omicidio. Nonostante il corpo di Mohammed Nasiri, il marocchino di 31 anni che ha ucciso Zhou Zeng e la figlia Joy la sera del quattro gennaio a Torpignattara, sia stato trovato impiccato in un casolare abbandonato e nonostante fino ad appena 24 ore fa procura e carabinieri parlassero di "suicidio classico", ora su quella morte ci sono molti dubbi. Troppe cose che non tornano, troppi elementi poco chiari. C'è qualcosa, in quel ritrovamento che non convince i magistrati. Primo fra tutti, il pubblico ministero Luca Tescaroli che era di turno nel momento in cui è stato rinvenuto il corpo di Nasiri in un casolare di via Boccea e che ora è entrato a far parte del pool che lavora alla rapina finita in tragedia di Torpignattara insieme al procuratore aggiunto Pierfilippo Laviani e al sostituto Anna Maria Teresa Gregori. Per ora, il fascicolo sulla morte di Nasiri è senza ipotesi di reato, ma il pm ha già disposto diversi accertamenti per capire se si tratta di suicidio, come prospettato all'inizio, di istigazione al suicidio o di omicidio. La prima parola in questo senso spetta all'autopsia che verrà effettuata oggi da Paolo Procaccianti, il medico legale dell'università di Palermo che eseguì l'esame dei corpi di Giovanni Falcone e Francesca Morvillo dopo la strage di Capaci. Al consulente toccherà capire se Nasiri è morto per soffocamento o perché gli si è rotto l'osso del collo. In questo secondo caso, bisognerà valutare se ci sono i presupposti. Ovvero se nel casolare c'era un punto così alto da cui lanciarsi con una forza capace di rompere l'osso del collo. Forse anche per questo il medico legale, insieme al magistrato, nei prossimi giorni tornerà nel rudere per fare una vera e propria simulazione della morte del killer nella speranza di chiarire alcuni dettagli. Sul corpo del marocchino, almeno stando a un primo esame, non sono state trovate tracce di violenza, eccezione fatta per una ferita sulla guancia sinistra. Non solo l'autopsia. Per fare luce sulla morte dell'assassino della piccola Joy, il pubblico ministero ha delegato alcuni accertamenti anche al Ris dei carabinieri. Toccherà agli uomini del reparto scientifico dell'Arma individuare le tracce genetiche e digitali sui reperti trovati nel casolare. Sotto esame, in particolare uno sgabello e alcune bustine di veleno per topi trovati ai piedi del cadavere. Elementi che verranno comparati con quelli prelevati dai reperti recuperati dopo la rapina di via Giovannoli. Mentre i carabinieri del nucleo investigativo di via in Selci dovranno interrogare il proprietario della ferramenta di cui Nasiri aveva uno scontrino. Sentire se è stato lui a comprare la corda e se lo ha fatto in quell'esercizio: probabilmente al commerciante verrà mostrata una foto del marocchino per il riconoscimento. Luci e ombre. Quelle sulle cause della morte non sono le uniche. È giallo anche sul cellulare che i carabinieri hanno ritrovato vicino al cadavere. Un telefono che era stato intercettato nelle ore successive alla rapina. Gli inquirenti, dunque, seguivano Nasiri da almeno una settimana. Stavano quasi per prenderlo. Forse aspettavano il momento giusto, magari sperando di catturare anche il suo complice. Ma, a un certo punto, il segnale è sparito. Era il 9 gennaio. Forse il giorno in cui Nasiri è morto. Ma anche per questo occorre attendere l'autopsia. 
Corti, animati, piemontesi. Una selezione di quindici tra i migliori cortometraggi realizzati come  saggi di diploma tra il 2004 e il 2011 alla scuola d'animazione del  Centro Sperimentale di Cinematografia in Piemonte, a dieci anni  dall'inizio del progetto. È il programma della serata di “Corti  d’autore|4”, l’appuntamento mensile con i più bei cortometraggi della  storia del cinema firmati dai più importanti cineasti di ieri e di oggi,  in programma alle 20.45 al Cinema Massimo Tre in via Verdi 18. Il  Centro che svolge un’attività gratificata da molti riconoscimenti  internazionali, tra cui un Nastro d'Argento per l'insieme della  produzione e, molto recentemente, il premio per la Miglior scuola  europea di animazione al Balkanima Festival di Belgrado, organizza la  proiezione dei corti degli ex allievi alla presenza di Giaime Alonge,  docente di Storia del cinema dell’università di Torino, Sergio Toffetti,  direttore del Csc Piemonte, Chiara Magri, coordinatrice del corso  d'animazione e le docenti di riferimento Laura Fiori ed Eva Zurbriggen.  Ingresso 3 euro; info www.cnc-italia.it EVENTI & INCONTRI LIONS E LE PILE ESAUSTE Sette Lions torinesi in collaborazione con l’Amiat presentano il  progetto “Non gettarla. Scarica è ancora carica di veleni” per lo  smaltimento delle pile usate e a favore dell’ambiente alle 11.30 al  Municipio di Torino in piazza Palazzo di Città. Un numero selezionato di  istituti scolastici riceverà materiale informativo e piccoli  contenitori per lo stoccaggio provvisorio delle pile. Info 335/273160 . MEET TRADERS Alle 18 nell’ambito di “Meet Design”, “Bravacasa” promuove l'incontro  “Meet Trade”; un dibattito sulla distribuzione del prodotto di design  come parte indispensabile del processo di comunicazione, a Palazzo  Bertalazone di San Fermo in via San Francesco d’Assisi 14. Info  011/19714998-999. INCONTRO CON DORA Per il ciclo di conferenze “Ritardo di vetro” a cura di Eva Fabbris alle  18 alla Gam in via Magenta 31 è un programma un incontro con l’artista  di matrice concettuale Dora García che dialogherà a proposito di due  fondamentali nodi del suo lavoro: le performance in spazi pubblici, e la  ripetizione di momenti storici. Info www.fondazionetorinomusei.it ARTE & INCLUSIONE Dalle 17 alle 20 all’Accademia Albertina di Belle Arti si svolge il  workshop partecipato con gli studenti dell'Accademia “Arte e inclusione  sociale” nell'ambito del programma “Waiting for the Summer School 2012”  promosso dal Dipartimento Educazione del Castello di Rivoli. Info 011/9565213 . POST-CORSO 4 Prime Italia, associazione europea no profit di studenti di  comunicazione e pubbliche relazioni, organizza alle 14.30 nell’Aula  Magna del Rettorato in via Verdi 8 una conferenza dal titolo “Lavori  post-corso 4” durante la quale interverranno diversi professionisti  della comunicazione per raccontare le loro esperienze lavorative una  volta terminati gli studi universitari. Info www.togethertoget.it ANGELO DI FUOCO Alle 17.30 al Piccolo Regio in piazza Castello 215 per il ciclo  “Incontro con l’opera” si parla de “L’angelo di fuoco” di Sergej  Prokof’ev, in scena al Regio dall’1 al 12 febbraio. La conferenza, a  ingresso libero, è a cura del musicologo Franco Pulcini. Info www.teatroregio.torino.it TRENO DELLA MEMORIA Alle 9.30 al Teatro Regio si terrà l'assemblea di partenza del “Treno  della Memoria” cin Ferruccio Maruffi, presidente dell’Aned; il  presidente del Consiglio Provinciale Sergio Bisacca; Diego Novelli,  presidente dell'Ampi e Walter Vergnano, sovraintendente del Teatro  Regio. Info 333/6546597 . GIRO D’ITALIA@FLUIDO Dall’ora dell’aperitivo, al Fluido in viale Cagni 7 nel Parco del  Valentino, si tiene il “Giro d’Italia”: un excursus enogastronomico che  ogni settimana porterà ad assaporare piatti e vini tipici di una regione  d'Italia, attraverso la formula di un apericena curato nei minimi  dettagli, con dj set dei Ttv. Info www.fluido.to LIBRI PASSIONI D’ANIMO Alle 18 al Circolo dei lettori in via Bogino 9, Raffaele Simone presenta  il suo romanzo “Le passioni dell’anima” (Garzanti Libri) con Gian Luigi  Beccaria e Aldo Ruffinatto moderati da Dario Corno, con letture di  Alessandra Terni. Info www.garzantilibri.it NIENTE MENTE LOCALE L'incontro con Gaetano Sateriale previsto alle 18 alla Feltrinelli in  piazza Cln 251 per la presentazione del suo libro “Mente Locale”  (Bompiani) è stato annullato. Info 011/5620830 . DANZA & CIRCO SING & CASADIO Il Balletto dell’Esperia propone alle 19, in prima nazionale, lo  spettacolo di Stefan Sing e Cristiana Casadio “Tangram”, come quarto  appuntamento di “Palcoscenico danza”. Biglietto 18/13 euro; info www.ballettoesperia.com e www.fondazionetpe.it A RUSSIAN GISELLE Alle 21 al Teatro Alfieri di Asti va in scena il balletto “Giselle” con  il Russian Classical Theatre, su coreografia di Marius Petipa e musica  di Adolphe Adam. Autore del libretto è lo scrittore francese Théophile   Gautier. Biglietti 20/10 euro; info e prenotazioni 0141/399057 . VERTIGO SHOW Dalle 11 alle 15 alla Casa del Circo di Grugliasco è in programma uno  stage di giocoleria base e avanzata tenuto dall'artista tedesco Stefan  Sing, in collaborazione con la Fondazione Tpe. Il costo di  partecipazione é di 50 euro; per iscrizioni 011/0714488 , 329.3121564 e www.scuoladicirko.it MUSICA AN ANSWER@HMA Alle 22 all’Hiroshima in via Bossoli 83 è di scena The Answer, la band  irlandese che ha girato il mondo per due anni come support degli AC/DC,  conquistando centinaia di migliaia di fan oltre all’elogio di mostri  sacri del rock come Jimmy Pace e Joe Elliott, presenta il nuovo terzo  album “Revival”, piccolo gioiello di puro hard blues. Ingresso 13 euro;  info www.hiroshimamonamour.org SPAZIO ISLANDESE “Alle 21.59 allo Spazio211 in via Cigna 211 gli islandesi We Were  Promised Jetpacks presentano il loro nuovo disco “In The Pit of The  Stomach”. Ingresso 10 euro; info www.spazio211.com BLAH BLAH LIVE Alle 22 al Blah Blah in via Po 21 evento live con il songwriter e  polistrumentista folkeggiante di Woodstock Galapaghost che presenta il  suo disco uscito a gennaio 2012 in compagnia di Ru Catania, leader di  Wah Companion e chitarrista degli Africa Unite. Info www.blah-blah.it VIDEO & CINEMA PIAZZA GARIBALDI Il documentario "Piazza Garibaldi" di Davide Ferrario sarà riproposto al  Cinema Centrale di via Carlo Alberto 27, oggi, domani, il 26 gennaio e  il 3 febbraio. Come nel fortunato e premiato “La strada di Levi”,  Ferrario si mette in viaggio sulle orme della spedizione dei Mille per  verificare il rapporto tra passato e presente, partendo da Bergamo per  arrivare fino a Teano. Info 011/540110 . ANIMALI UN S.O.S. ANIMALISTA Come cercare casa a un animale abbandonato? A chi rivolgersi per  prestare servizio di volontariato? Chi contattare per adottare un  cucciolo? Come ogni mercoledì, dalle 14 alle 16 un volontario animalista  ospite della redazione torinese di “Repubblica” risponde ai quesiti e  raccoglie gli appelli dei lettori allo 011/5169641 . LA LIPU & L’IWC In queste settimane si svolge il conteggio internazionale degli uccelli  acquatici svernanti (IWC) cui la Lipu di Torino partecipa con un doppio  appuntamento: domani alle 21.15 in sede (via Pergolesi 116) con la  “Serata acquatici” con proiezione di foto e filmati sugli uccelli  acquatici, a cura di Paolo Marotto e Giovanni Soldato; sabato 21, con  un’escursione per il conteggio degli uccelli svernanti alla confluenza  Po-Stura. Info www.arpnet.it/lipu e 011/266944 . LOTTERIA BESTIALE La Lida di Moncalieri, le Sfigatte e altre associazioni animaliste  organizzano una lotteria unica con lo scopo di aiutare quanti più  randagi possibile. I biglietti costano 2 euro e l’estrazione del 29  febbraio prevede premi tra cui un televisore lcd Acer 21”, un Vaporetto  Polti, una fotocamera c180 Kodak, un set di coltelli e uno di prodotti  Erbolario. Info www.lesfigatte.org e 333/5733606 o 320/3610165 dopo le 18. UNA ZAMPA A TEO Teo è uno splendido micio europeo di circa 8 mesi, trovato ai lati di  una strada con un femore rotto. È stato operato e gli sono stati  inseriti i chiodi per far rinsaldare l’osso, che saranno tolti a fine  gennaio. È un gatto straordinario perché, durante la sua degenza in  canile, si è trovato a dividere la stanza con una cucciolata di  cagnolini in terapia per la gastroenterite e lui si è preso cura di  ognuno dei cuccioli. Teo è testato (Fiv Felv negativo), vaccinato e  sterilizzato ed è adottabile in Piemonte in appartamento o case con  giardino solo se lontanissime da strade pericolose. Per info Simona 320/3610165 dopo le 18. 
"C'è Cavani, venite c'è il Matador". La voce si sparge in un baleno ai Quartieri Spagnoli presi letteralmente d'assalto dai tifosi azzurri. Succede in una fredda ma soleggiata mattinata di martedì, il giorno dopo il pari con il Bologna. Edinson Cavani, autore del gol del pareggio su calcio di rigore, si  regala un pranzo e un'oretta scarsa di relax in compagnia di alcuni amici e dei suoi due  manager, Anellucci e Triulzi. La punta uruguaiana ha scelto la popolarissima trattoria, cara tra gli altri anche a Benigni nei suoi tour napoletani ed è stata subito ressa di tifosi all'ingresso del locale. Tuttavia Edinson ha  potuto pranzare tranquillamente protetto dallo staff del ristorante. Per la delusione della torcida azzurra. 
EINDHOVEN - Tutto molto facile, come previsto, e il riscatto è fatto: gli azzurri giocano sciolti, scaricano sui malcapitati avversari le recriminazioni generate dal 5-0 subito nel secondo parziale all'esordio con l'Ungheria, e iniziano la corsa verso il quarto di finale, che passa per le prossime partite contro i padroni di casa dell'Olanda giovedì alle 19, la Macedonia sabato alle 14.30 e la Grecia lunedì alle 20.30. Difficile, ma non impossibile, prevedere l'accesso alle semifinali attraverso il primato del girone ipotecato dai magiari col successo nel confronto diretto. PASSEGGIATA TURCA - Contro la Turchia, già battuta dalla Macedonia 16-4, è poco più di un allenamento; è soprattutto un esame probante sotto il profilo mentale, un modo per valutare tenuta e reazione. I campioni del mondo lo superano, giocando una pallanuoto semplice ed efficiace, fatta di pressing, raddoppi, controfughe e buona circolazione del pallone nelle situazioni di parità e non. Col vantaggio acquisito emergono anche qualche personalismo eccessivo, soprattutto in fase di finalizzazione, ed errori difensivi evitabili. Ma sono peccati veniali, probabilmente insiti in partite come queste. Il gap in vasca è infatti evidente e il successo non è mai in discussione. L'AVVIO DEL MATCH - Gli azzurri chiudono il primo parziale sul 7-2; trasformano entrambe le superiorità numerica a disposizione con Felugo, e mandano a segno due volte Aicardi e Gallo e una volta Giorgere. Evitabili gol di Cagatay (2-1), con l'uomo in più, e Okman (5-2) dal centro. E L'ITALIA DILAGA - Il secondo parziale è illuminato dai movimenti di Aicardi, ben servito e risolutivo: altri due gol che contribuiscono al 4-1 di parziale con la rete d'apertura di Gallo in superiorità numerica (3/3) e in chiusura di Presciutti, autore di una bella palomba. Nel mezzo la rete dalla distanza di Coskun. E' 11-3. Nel terzo tempo l'Italia raggiunge il 17-6 con due gol di Figari (4/4) e di Figlioli e le reti di Giorgetti e Presciutti in controfuga, ma concede una palomba strappapplausi da sette metri a Gunkut (13-5) e due tiri diretti a Okman (14-6). Chiudono il match due reti di Presciutti e quelle di Felugo, Aicardi - miglior marcatore della partita con cinque gol - Lapenna (5/5), Figari (6/6) e Fiorentini. Nel mezzo il rigore di Coskun. TURCHIA-ITALIA 7-24 (2-7, 1-4, 3-6, 1-7) TURCHIA: Sezer, Balta, Biyik, Okman 3, Gunkut 1, Coskun 2 (1 rig.), Hantal,  Akyar, Gedik, Tuncer, Yilmaz, Cagatay 1, Yenigun. Allenatore: Turunc. ITALIA: Pastorino, Perez, Gitto, Figlioli 2, Giorgetti 2 (1 rig.), Felugo 3,  Figari 3, Gallo 3, Presciutti 4, Fiorentini 1, Aicardi 5, Lapenna 1,  Volarevic. Allenatore: Campagna. ARBITRI: Golijanin (Srb) e Levin (Isr). NOTE: parziali . Nessuno uscito per limite di falli. Superiorità numeriche:  Turchia 1/6 + 1 rigore, Italia 6/6 + 1 rigore. Volarevic (I) in porta  dall'inizio del terzo tempo. Spettatori 500 circa. RISULTATI E CLASSIFICHE GIRONE A 15/1 Polonia - Serbia              18-22 Danimarca - Slovenia          30-25 17/1 Slovacchia - Polonia          24-41 Serbia - Danimarca            24-22 19/1 Polonia - Danimarca Serbia - Slovacchia Classifica: Serbia 4; Danimarca, Polonia 2; Slovenia 0. GIRONE B 15/1 Germania - Repubblica Ceca    24-27 Svezia - Macedonia            26-26 17/1 Macedonia - Germania          23-24 Repubblica Ceca - Svezia      29-33 19/1 Germania - Svezia Repubblica Ceca - Macedonia Classifica: Svezia 3; Repubblica Ceca, Germania 2; Macedonia 1 GIRONE C 16/1 Francia - Spagna             26-29 Ungheria - Russia            31-31 18/1 Russia - Francia Spagna - Ungheria 20/1 Spagna - Russia Francia - Ungheria Classifica: Spagna 2; Ungheria, Russia 1; Francia 0. GIRONE D 16/1 Norvegia - Slovenia          28-27 Croazia - Islanda            31-29 18/1 Slovenia - Croazia Islanda - Norvegia 20/1 Islanda - Slovenia Croazia - Norvegia Classifica: Croazia, Norvegia 2; Slovenia, Islanda 0. Leggi i commenti I commenti dei lettori 
