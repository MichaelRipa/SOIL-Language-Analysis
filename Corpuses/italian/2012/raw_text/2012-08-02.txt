SPALATO - Un segnale forte a chi alla vigilia aveva evocato le delusioni patite dagli altri club italiani nel recente passato. L'Inter si impone 3-0 sul terreno dell'Haiduk Spalato nell'andata del 3° turno preliminare di Europa League, quello che segnava l'esordio di un club del Belpaese sul palcoscenico continentale in questa stagione. Un successo rotondo e meritato, quello conseguito dai nerazzurri (nell'occasione in completo rosso, con i bordi a richiamare i colori sociali) davanti ai calorosi tifosi croati e sotto gli occhi del presidente Massimo Moratti, così da mettere in cassaforte il passaggio del turno in vista del retour match di giovedì prossimo a San Siro. SNEIJDER SPIANA LA STRADA ALL'INTER - Andrea Stramaccioni (anch'egli al debutto in Europa) tiene fede alle dichiarazioni della vigilia, schierando una formazione accorta (Milito unico punto di riferimento offensivo, con Palacio e Jonathan larghi e Sneijder a supporto) e in grado di coprire bene il campo di fronte alle previste sfuriate dei padroni di casa, spinta dalla loro 'torcida'. Ma l'impatto di Zanetti e compagni è di quelli giusti e così, dopo aver preso le misure agli avversari, dopo nemmeno venti minuti, l'Inter sblocca il match. Milito si allarga e trova pronto all'inserimento in area Sneijder, il quale, palla al piede, salta l'uomo, mette a sedere il portiere, pare perdere l'attimo, però in mezzo a due avversari calcia a botta sicura dal dischetto pescando l'angolino alto. SQUADRA COMPATTA, IL 2-0 E' DI NAGATOMO - Il vantaggio dà tranquillità ai nerazzurri, che giostrano con efficacia palla a terra, di prima, reggendo bene il confronto anche sul piano fisico con i croati, sicuramente più avanti come condizione visto che il loro campionato ha già mandato in scena due giornate. Tutti sembrano sapere cosa fare nella formazione di Stramaccioni (si vede insomma la mano del giovane allenatore capitolino, specie in certi scambi di ruolo) che gestisce con padronanza la situazione, senza mai andare in affanno, facendo valere il proprio maggior tasso tecnico. E poco prima dell'intervallo ipoteca vittoria e qualificazione anche con un pizzico di fortuna quando una conclusione senza pretese di Nagatomo trova la deviazione di Maloca a spiazzare il proprio portiere Blazevic, comunque un po' frettoloso nel tuffarsi. CHIVU INFORTUNATO, COUTINHO ENTRA E SEGNA - Più che i croati a preoccupare un po' in casa interista sono i problemi al piede destro che costringono Chivu a rimanere negli spogliatoi a metà incontro lasciando il posto a Samuel. Anche fra i padroni di casa c'è un cambio, con l'ingresso del volenteroso Maglica in avanti, ma non granché preciso. Non cambia poi molto il copione, con l'Inter subito vicinissima al tris con Cambiasso, il cui colpo di testa da due passi non trova lo specchio. Dopo un'oretta abbondante Stramaccioni richiama Sneijder (non al massimo, come del resto gli altri nazionali) e getta nella mischia Coutinho. Pochi minuti, giusto il tempo di ambientarsi, che il giovane brasiliano ripaga della fiducia con una perla di gol, piazzando di destro nell'angolo lontano dopo uno scambio sullo stretto con Palacio. CROATI SENZA GOL BANDIERA, RITORNO DA FORMALITA' - Sul 3-0 l'Inter molla un po' come attenzione (il tecnico concede uno scampolo anche al baby Livaja, cresciuto proprio a Spalato, ma fischiato al suo ingresso) e l'Hajduk va vicino in un paio di circostanze al gol della bandiera, sempre con Maglica, a cui prima dice no un recupero di Nagatomo sul tentativo di pallonetto abbozzato e poi una tempestiva uscita di Handanovic (in grado di dare sicurezza anche sui palloni alti) a rimediare a una leggerezza di Silvestre. Insomma, il ritorno al 'Meazza' avrà il sapore di una passerella davanti ai tifosi, che sperano magari di vedere anche qualche acquisto, specie ora che a rinforzare le casse della società milanese sono entrati i cinesi. Haiduk Spalato - Inter  0-3 (0-2) HAJDUK SPALATO (4-2-3-1): Blazevic 5; Vrsajevic 6, Maloca 5, Milovic 5.5, Jozinovic 6.5; Andrijasevic 5.5 (9' st Milic 5.5), Radosevic 5.5; Oremus 5.5 (34' st Tomas sv), Caktas 6, Ozobic 5.5 (1' st Maglica 6);  Vukusic 5.5. (16 Lustica, 19 Vugdelida, 24 Vukovic, 27 Jonjic). All.: Krsticevic 5.5. INTER (4-3-1-2): Handanovic 6.5; Zanetti 6.5, Silvestre 6, Chivu 6 (1' st Samuel 6), Nagatomo 6.5; Guarin 7, Cambiasso 6; Jonathan 6.5, Sneijder 7 (21' st Coutinho 6.5), Palacio 6.5; Milito 6 (31' st Livaja sv). (12 Castellazzi, 16 Mudingayi, 24 Benassi, 33 Mbaye). All.: Stramaccioni 7. Arbitro : Huseyin Gocek (Turchia) 6.5. Reti : nel pt 19' Sneijder, 44' Nagatomo; nel st 28' Coutinho. Ammoniti: Maloca (H) per comportamento non regolamentare, Radosevic (H) e Silvestre (I) per gioco falloso. Angoli : 6-4 per l'Inter. Recupero : 1' e 2'. Spettatori : circa 40.000. Leggi i commenti I commenti dei lettori 
LONDRA - E' sempre più difficile trovare aggettivi per Michael Phelps. Non c'è giorno in cui il fuoriclasse americano non sia il protagonista del programma di nuoto. Stasera a Londra l'ennesimo exploit: ha vinto la medaglia d'oro nei 200 misti entrando nella leggenda come primo uomo ad imporsi nella stessa gara in tre edizioni diverse delle Olimpiadi. In finale si è imposto in 1'54"27, battendo il connazionale e primatista del mondo Ryan Lochte, secondo in 1'54"90. Terzo posto e medaglia di bronzo per l'ungherese Laszlo Cseh (1'56"22). Lo 'squalo di Baltimora' ha portato così a 20 il numero delle medaglie finora conquistate alle Olimpiadi: l'americano aveva già battuto il record assoluto arrivando a 19 e superando la ginnasta sovietica Larisa Latynina. 200 DORSO, LOCHTE TERZO - Secondo podio in serata per Ryan Lochte che però manca l'appuntamento con l'oro: nei 200 dorso il titolo olimpico va all'altro americano Tyler Clary con il tempo di 1'53"41 (nuovo record olimpico. Medaglia d'argento al giapponese Ryosuke Irie (1'53"78) e bronzo a Lochte (1'53"94). 200 RANA, SONI ANCORA AL RECORD - Nei 200 rana oro e ancora record del mondo per Rebecca Soni: l'americana con il tempo di 2'19"59 è stata 41 centesimi più veloce del suo record mondiale delle semifinali di mercoledì. L'argento è andato alla giapponese Satomi Suzuki (2'20"72) e il bronzo alla russa Iulia Efimova (2'20"92). UN'OLANDESE SFRECCIA NEI 100 STILE - Medaglia d'oro e record olimpico con il tempo di 53"00 per la olandese Ranomi Kromowidjojo nella finale dei 100 stile libero. Secondo posto e medaglia d'argento per la bielorussa Aliaksandra Herasimenia (53"38). Sul terzo gradino del podio la cinese Yi Tang (53"44). 50 STILE, DOTTO ELIMINATO - Luca Dotto non si qualifica per la finale dei 50 stile libero. Il velocista azzurro ha chiuso al 13/o posto con il tempo di 22"09 che lo lascia fuori dalla rosa degli otto. I più veloci sono stati il brasiliano Cesar Cielo e l'americano Cullen Jones, che hanno fatto fermare il crono a 21"54. 
TORINO - Il gruppo Fonsai di nuovo nel mirino della magistratura. Stavolta per un'inchiesta della Procura di Torino che ha inviato un avviso di garanzia ad alcuni amministratori ed ex-amministratori della compagnia assicurativa. Avviso spedito insieme a un decreto di perquisizione e di sequestro degli uffici. L'accusa è di falso in bilancio ed ostacolo all'attività di vigilanza per gli anni 2008-2011. In quel periodo la società - guidata prima dall'amministratore delegato Fausto Marchionni e poi da Emanuele Erbetta - ha accumulato oltre due miliardi di perdite. La notizia è stata comunicata nella nota di Fonsai sulla semestrale ma non sono stati fatti i nomi degli amministratori indagati. "Dalla lettura del provvedimento - dice la nota - sembra emergere che i fatti oggetto di indagine sono, nella sostanza, già noti al mercato in quanto si riferiscono alle vicende che hanno condotto all'emersione delle perdite del bilancio consolidato relativo all'esercizio 2011 e che sono state oggetto di ampia descrizione nei documenti messi a disposizione del pubblico tempo per tempo da parte della società". L'inchiesta di Torino si aggiunge a quella avviata dalla procura di Milano sul gruppo Ligresti. Il pm Luigi Orsi, che indaga a 360 gradi sulla crisi dell'ex impero della famiglia siciliana, ha indagato Salvatore Ligresti per ostacolo all'attività di vigilanza e per aggiotaggio. In un diverso filone di indagine è finito nel registro degli indagati, sempre per ostacolo all'attività di vigilanza, anche l'amministratore delegato di Mediobanca Alberto Nagel. 
LONDRA - Battuti dalla Croazia di Ratko Rudic, nostra vecchia conoscenza, maestro di Sandro Campagna e soprattutto ct di una nazionale che può puntare molto, molto in alto. Anche all'oro. Il risultato è pesante 6-11 (parziali 3-4,1-1, 1-3, 1-3, 2 gol ciascuno per Figlioli e Gallo, uno ciascuno per Gitto e Giorgetti) per gli atleti con la calottina a scacchi rosssi, formidabili giocatori, fisicamente imponenti vedi Boskovic e Obradovic. Il primo ci ha fatto tre gol nella prima metà gara, e il secondo due devastanti proprio sul finale, chiudendo la partita. Un osso durissimo, che i nostro hanno masticato senza mai digerirlo. L'Italia ha cominciato male, in chiara difficoltà, come se non riuscisse a prendere le misure alla Croazia, squadra tostissima. Un'incertezza di Tempesti in porta, una controfuga non coperta, e così Buric, Boskovic  e Sukno hanno subito scavato un parziale di 0-3 in tre minuti e mezzo. Ma l'Italia non si è sciolta, si è stretta in difesa e sciolta in attacco cercando di far circolare velocemente la palla, merito anche del mancino Gallo che dalla posizione 1 (alla destra del semicerchio d'attacco) ha inquadrato bene lo specchio della porta riaprendo la strada.  La partita è stata rimessa in piedi. Il primo tempo è stato chiuso sul 4-3 per i croati. Nel secondo il Settebello ha raggiunto la parità: è arrivato al 5-5 col numero 5 Giorgetti. Ma più oltre non è andato. Ha sempre guardato la Croazia da sotto, sull'8-6, alla quarta frazione, avrebbe avuto la possibilità di riavvicinarsi ma il finale è stato a senso unico, Obradovic con una doppietta ha scardinato la difesa azzurra a forza di bordate dal centro, un rigore ha chiuso il conto e alla fine tra Croazia e Italia c'erano cinque gol di scarto. Un po' troppi per quello che si è visto, ma insomma il risultato questo dice. Sandro Campagna non è particolarmente preoccupato, quello del Settebello è il primo stop in questo torneo (finora l'Italia aveva vinto con l'Australia 8-5 e pareggiato con la Grecia 7-7).  "Mi dispiace un po' per i cinque gol di scarto, che secondo me non illustrano bene la partita. Non c'è stata tanta differenza tra noi e loro. Abbiamo sbagliato delle opportunità a centro gara dopo il pareggio e soprattutto una volta arrivati sul 6-8. Nel finale poi abbiamo ceduto e quello scoramento finale sinceramente non mi è piaciuto. Situazione medaglie? Beh, la Croazia è un'ottima squadra, impressionante è stata anche la partita dell'altro girone tra Serbia e Montenegro, equilibratissima (è finita 11-11). Noi vincendo col Kazakistan ci conquistiamo la matematica qualificazione, mentre la partita con la Spagna deciderà il posizionamento in classifica, il primo posto mi sembra quasi impossibile ma insomma ce la battiamo".  Anche i giocatori ormai si stanno facendo un'idea del torneo. "E' equilibratissimo - dice il centroboa Danijel Premus - ma aver perso con la Croazia non ha molto significato: loro sono fisicamente fortissimi, ma non hanno vinto sovrastandoci nel fisico, quanto piuttosto sfruttando i nostri errori. Cinque gol di scarto sono troppi. Forse abbiamo giocato un po' troppo individualmente e poco di squadra". Per Deni Fiorentini invece "abbiamo molltato un po' di testa, sul 6-8 per loro dovevamo essere più cinici e non ci siamo riusciti. In ogni caso siamo tutti lì". Passa anche Ratko Rudic uno che ancora ha molta voglia di vincere: "Per adesso penso solo a vincere il nostro gruppo, ma c'è rischio anche di perderlo se scivoliamo con Kazakistan e Australia (difficile ndr.) In ogni caso cominciamo già a pensare in chiave quarti di finale. Ho visto ottime squadre, grandi partite, penso che questo possa essere il miglior torneo olimpico degli ultimi venticinque anni. E certo siamo qui per vincere l'oro, ovvio". Capito no? Classifica gruppo A Spagna e Croazia 4, Grecia e Italia 3, Australia 2, Kazakistan 0. Prossime partite: sabato 4, Croazia-Australia, Grecia-Spagna, Italia-Kazakistan; lunedì 6, Kazakhistan-Croazia, Grecia-Australia, Spagna-Italia. Classifica gruppo B Usa 6, Serbia 5, Montenegro 3, Romania e Ungheria 2, Gran Bretagna 0. Prossime partite: sabato 4,  Montenegro-Romania, Ungheria-Gran Bretagna, Serbia-Usa; lunedì 6: Romania-Serbia, Ungheria-Usa, Gran Bretagna-Montenegro. 
SANA'A - E' stato liberato Alessandro Spadotto, il carabiniere addetto alla sicurezza dell'ambasciata d'Italia nello Yemen rapito il 29 luglio a Sana'a da un gruppo tribale. Il militare è in buone condizioni ed è riuscito a chiamare personalmente la fidanzata. Lo conferma la Farnesina. E' stato consegnato alla polizia yemenita e, con un uomo dei servizi  italiani, si sta spostando verso la capitale dove sarà consegnato  all'ambasciatore. Già domani dovrebbe rientrare a Roma. Ad annunciare per primo il rilascio è stato il presidente dell'associazione italo-yemenita, Arhab Al Sarhi. Spadotto, friulano di 29 anni, era stato sequestrato da uomini di Ali Nasser Huraikdan, capo della tribù al-Jalal, che risiede nella provincia orientale di Maarib. Le voci su una suo imminente rilascio si erano diffuse fin da ieri mattina quando era stesso lo stesso rapitore ad annunciare: "Sarà libero entro due giorni" . Il sequestro è avvenuto - come spesso accade in Yemen - non per ragioni politiche ma per fare pressione sul governo centrale e questo aveva fatto subito sperare in un lieto fine. In una telefonata ripresa poche ora fa dall'emittente satellitare pan-araba 'al-Arabiya', Spadotto aveva assicurato di "stare bene", anche se aveva aggiunto di aver subito "maltrattamenti" nelle prime fasi del sequestro. Il rapitore Nasser Hraidqan - bandito arrestato a gennaio per aver ucciso diversi soldati yemeniti e poi rilasciato in cambio della liberazione di un operatore norvegese - aveva posto due condizioni al governo di Sana'a: denaro, quello ch sostiene gli sia stato sottratto nel periodo del carcere, e la cancellazione dall'elenco dei ricercati. 
In merito all'articolo apparso in data odierna dal titolo "Monte Mario, la rete anti-incendio era fuori uso", il commissario straordinario di Ente Parco Roma Natura, precisa quanto segue alla luce di numerose informazioni scorrette o infondate. Si riportano dati che chiunque lavora nell'ente sa essere errati. Ciò offende la dignità di quanti in questi giorni si sono adoperati per lo spegnimento dell'incendio collaborando con la protezione civile regionale, il Corpo Forestale, i Vigili del Fuoco, l'Ufficio Giardini di Roma Capitale. Si precisa inoltre come l'Ente RomaNatura non ha mai avuto 12 jeep per spegnere gli incendi. Per inciso nessun mezzo, jeep o autobotte, del parco o dei vigili del fuoco era in grado di raggiungere il punto in cui bruciava la vegetazione, semplicemente perché inaccessibile ai mezzi terrestri e per questo sono intervenuti gli elicotteri. In merito alle 4 Panda non assicurate menzionate nell'articolo, si tratta di una notizia falsa poiché tutti i mezzi in uso all'ente sono assicurati e vengono impiegati normalmente per le attività di vigilanza. Così come, altra notizia infondata, i buoni carburante vengono distribuiti regolarmente ai guardiaparco, nessuna restrizione è prevista per il futuro. Riguardo l'organico, non è stato effettuato alcun taglio, come si riferisce sempre nell'articolo, ci sono stati dei trasferimenti tra aree naturali protette ma sostanzialmente a saldi invariati. Ultimo, ma non meno importante, le bocchette dell'antincendio sono state utilizzate e eventuali perdite non ne hanno compromesso la funzionalità. Livio Proietti commissario straordinario Ente regionale Romanatura 
CATANIA - Non fa in tempo a constatare i progressi del gruppo che allena da un mese, vittorioso contro il Palazzolo per 8-1 nel test di Torre del Grifo, che i rumors di mercato ne turbano i pensieri. Rolando Maran ha una sua idea sul calciomercato: "E' un bel casino - dice il tecnico del Catania - sarebbe bello avere una rosa definitiva al 15 Luglio. Ma a volte il mercato va in un'altra maniera, e devo esser pronto a fronteggiare queste necessità". Chiaro il riferimento "ai mal di pancia" di Gomez, promessosi alla Fiorentina, ed a Barrientos, sul cui rinnovo di contratto ancora non c'è certezza. Ma in caso di partenze eccellenti c'è già qualcuno pronto a raccogliere il testimone. Lucas Castro ha incantato nell'amichevole disputata a Torre del Grifo, disegnando una traiettoria imprendibile nel cuore del primo tempo. C'è chi nelle movenze rivede un idolo del recente passato come Jorge Martinez, per ora Castro è un potenziale nuovo protagonista della serie A. Ma come non sottolineare l'impressionante media realizzativa del ventenne attaccante senegalese Doukara, appena due mesi fa stella della Vibonese in seconda divisione, e già certezza nelle rotazioni volute da Maran. Anche contro il Palazzolo due gol ed altrettanti assist nella mezz'ora avuta a disposizione. Non male per uno che in campo porta a spasso con disinvoltura i suoi 193 cm. Per il tecnico del Catania significa poter disporre di un ampio margine di scelta (anche Antenucci si è distinto con una doppietta), in un copione tattico sempre più delineato "Insistiamo sul 4-3-3 - dice Maran - una volta perfezionati i meccanismi proveremo anche altre soluzioni. Tra venti giorni ci attende la Roma, la squadra che l'Italia sta aspettando con maggiore curiosità. Deve essere uno stimolo, ci prepareremo al meglio". Leggi i commenti I commenti dei lettori 

SPALATO - Debutto europeo migliore per Andrea Stramaccioni non poteva esserci: il tecnico nerazzurro è mo0lto soddisfatto per il 3-0 sul campo dell'Hajduk che consente alla sua squadra di ipotecare gli spareggi di Europa League. "Non c'erano ansie, ma concentrazione - spiega Stramaccioni a fine partita -. Avevamo preparato questa sfida nei dettagli. Guardate questo pubblico che è uno spettacolo nonostante la sconfitta per 3-0, pensate cosa potevamo trovare se le cose non fossero andate bene e non dimentichiamo che l'Hajduk fisicamente poteva stare meglio di noi, ma penso che l'Inter questa sera sia stata perfetta". Il giovane allenatore romano è contento e fa subito "i complimenti ai ragazzi, stiamo lavorando con la bocca chiusa e oggi mi è piaciuto che abbiamo sempre cercato di giocare senza subire nulla. Peccato per l'errore finale di Silvestre, se non ci fosse stato, Handanovic non avrebbe fatto neanche una parata. Comunque va bene così, continuiamo a lavorare bene come stiamo facendo, ma sempre con i piedi per terra. Siamo molto uniti come professionisti e come uomini, oggi abbiamo avuto anche la sorpresa del presidente, questo è il segnale che l'Inter è unita, compatta e vuole far parlare solo il campo". Una vittoria netta, ma per l'Inter, dal punto di vista della preparazione, non cambierà nulla. "I nostri programmi sono sempre stati molto chiari, ho sempre detto che sarebbe stato un errore cercare di essere pronti il 2 agosto - spiega Stramaccioni -. Il nostro obiettivo è anche il campionato, adesso godiamoci questa vittoria e lasciatemi fare i complimenti a questi tifosi: il loro entusiasmo è qualcosa che fa bene allo sport". Leggi i commenti I commenti dei lettori 
