ROMA - E' allarme internazionale per gli scontri armati scoppiati, lunedì, al confine tra le forze governative del Sudan e le truppe del Sud Sudan. I bombardamenti dell'aviazione sudanese e le reciproche accuse di attacchi armati rendono il quadro confuso, ma cresce la preoccupazione per l' escalation di violenze che sta provocando oltre 100.000 tra sfollati e rifugiati nelle aree di frontiera. Sia il Nord che il sud reclamano la sovranità su Heglig, una zona ad alta concentrazione di petrolio, che è stata al centro di pesantissimi combattimenti durante i 22 anni di guerra civile nel paese. A rischio è la vita dei rifugiati ospitati nei campi di Yida, Pariang e Nyeel ospitati a pochissimi chilometri dal confine e dei moltissimi sudsudanesi in attesa di rimpatriare dal Sudan, dopo la secessione di luglio scorso. Sono 16 mila le persone in fuga. "I nostri operatori umanitari e i rifugiati nei campi transitori di Pariang e Nyeel stanno bene" - racconta Davide Berruti, capomissione INTERSOS in Sud Sudan. "La minaccia di una vera guerra è sempre più concreta, gli sconfinamenti delle truppe e le violenze ai danni della popolazione civile spingono verso la regione dello Unity State migliaia di persone in fuga dal Nord, ci aspettiamo che il flusso aumenti nonostante il percorso ormai pericolosissimo". Finora i 16.000 rifugiati in fuga dal Sud Kordofan ospitati nell'insediamento di Yida avevano ritardato a raggiungere i campi d'accoglienza più a sud. La paura di allontanarsi troppo dai propri villaggi d'origine e la  strada di collegamento minata frenavano i viaggi con i convogli messi a disposizione dall' Alto Commissariato delle Nazioni Unite per i Rifugiati . Dieci ore di cammino per la salvezza. "I due campi che abbiamo allestito e gestiamo sono per ora al sicuro" - continua Berruti - "chi si è messo in salvo ha raggiunto Pariang e Nyeel affrontando quasi 10 ore di cammino, sono principalmente donne e bambini piccoli e tantissimi giovani ragazzi tra i 16 ed i 25 anni che stanno per riprendere a studiare". Vista l'alta presenza di bambini e ragazzi in età scolare INTERSOS sta costruendo a Pariang due scuole temporanee con 4 classi, dove, con l'aiuto degli insegnanti della comunità locale ospitante, si prendono i corsi di educazione primaria e secondaria, interrotti dalla guerra. Per assistere psicologicamente chi ha subito i traumi delle violenze, gli operatori sociali organizzano incontri e  attività ricreative quotidiane con le mamme e i bambini. La tensione aumenta. Mentre la visita del presidente del Sudan, Bashir nella capitale del Sud Sudan Juba è stata rimandata e gli appelli dell'Unione africana, del Consiglio di Sicurezza delle Nazioni Unite e della Ue sono caduti nel vuoto, la tensione tra i due paesi continua a salire, lasciando senza soluzione le questioni post-secessione, prima fra tutte quella dei confini dove si concentrano le concessioni petrolifere. INTERSOS per sostenere i soccorsi ai rifugiati in Sud Sudan dedica la sua campagna 5XMILLE alle vittime del conflitto. Per supportare l'aiuto alla popolazione in fuga dalla guerra basta firmare nel riquadro della dichiarazione dei redditi dedicato alle associazioni di promozione sociale indicando il codice fiscale di Intersos 97091470589. Lo staff in Sud Sudan sta fornendo tende, beni di prima necessità: come coperte e contenitori per l'acqua, dando protezione alle persone bisognose di assistenza medica e psicologica. 
Dovunque, intorno a noi, persone che parlano da sole. Passeggiano e non guardano nessuno, gli occhi puntati di fronte a loro. Discutono, ridono, corrugano la fronte, alzano la voce. Ascoltano, rispondono piccate oppure divertite. Come fossero da sole. Perché effettivamente lo sono. Fisicamente. Sole in mezzo agli altri che sciamano intorno a loro. Ma insieme ad altre persone lontane, che parlano con loro. Anch'esse, sole. Con gli auricolari o i dispositivi blue tooth alle orecchie. Camminano. In centro o in periferia, per strada o in ufficio. Oppure se ne stanno a casa loro. Isolate dal resto della famiglia. Unite ad altre persone dal portatile. Dallo smartphone. Parlano oppure diteggiano. Mandano sms. Da qualche tempo, sempre più spesso, sempre più numerosi: tweettano, inviano al mondo i loro messaggi, rigorosamente brevi e sincopati. Individui famosi e anonimi, senza differenze di classe, genere, ceto. Se hanno un po' di spazio, estraggono il tablet o il micropc, tanto micro da confondersi con un libro tascabile. E scrivono email. Si connettono a internet. Entrano nella loro "rete sociale". Su FB o altrove. Non una Comunità, ma una Community. Dialogano attraverso un blog. Oppure partecipano a una riunione di lavoro. Tre, cinque, venticinque persone: distanti l'una dall'altra. Ciascuna in una città diversa, magari in un paese diverso. Dialogano in chat. Accedono a Skype e si guardano in faccia. Il viso slavato, le voci e le immagini che tremano un poco. Un tempo, poco tempo fa, erano soprattutto i giovani a frequentare questa forma di community individualizzata. I ragazzi: maghi della comunicazione a distanza, attraverso il cellulare. Quando non erano in contatto con i loro pari, indossavano le cuffie e ascoltavano musica con l'iPod. Tanto per non rischiare il rapporto diretto con chi stava intorno a loro. Ma oggi le frontiere generazionali sono svanite. Dovunque sciamano persone che parlano ad alta voce da sole, oppure dialogano con gli altri e con il mondo per sms. Le cuffie alle orecchie, non sentono e non vedono. Gli altri. Solo musica, magari un film.  Senza differenze né limiti d'età. Persone di ogni generazione. Di ogni ceto. Affollano ogni luogo e ogni spazio. Le piazze, le strade, gli uffici, i treni, gli autobus. Una società autistica. (Con grande rispetto per gli "autistici" veri.) Dove  l'altro è una presenza lontana. Una voce incerta e intermittente. Un dito che batte su una tastiera. Una frase, qualche rigo, poche parole. Un volto sfocato e una voce asincronica. Un profilo. L'Altro: ipotetico e simulato. 
FIRENZE - "Corvino complessivamente ha lavorato bene. Nei primi anni un po' di più, ultimamente, però, un po' meno". A lanciare una frecciata nei confronti nell'ex ds della Fiorentina è Valon Behrami che, evidentemente, gli addossa parte della colpa per la situazione deficitaria in cui si trova la squadra viola: " A gennaio ha fatto qualche errore", sottolinea. " La squadra aveva bisogno di una mano dal mercato, ed invece non è avvenuto. E noi ne abbiamo pagato le conseguenze". GIUSTO CHE CORVINO ABBIA PAGATO - Behrami non si ferma qui: "E' giusto che chi decide prenda delle sanzioni, perché noi avevamo bisogno di rinforzi, ci mettiamo la faccia, ci prendiamo gli insulti, ma è giusto che chi ha fatto scelte sbagliate, come ad esempio non acquisti, ne paghi le conseguenze. Corvino ha avuto dei problemi personali ultimamente, ma è stato troppo lontano dalla squadra, non è venuto a vedere com'era la situazione e cosa stava accadendo. E a me personalmente ha fatto male". Parole che sicuramente faranno discutere proprio nel momento in cui la Fiorentina è in cerca del sostituto di Corvino (Oriali e Sartori sembrano essere in cima alla lista delle preferenze). TUTTO PIU' FACILE COL NUOVO MODULO - Lo svizzero volta, poi, pagina, e guarda ai progressi sul campo della squadra: " Il ritiro della scorsa settimana a Viareggio è servito anche per fare gruppo", rivela. "Abbiamo capito che tutti dovevamo concentrarci un po' di più e anche questa settimana abbiamo fatto lo stesso. Il nuovo modulo? Non abbiamo chiesto noi giocatori di cambiare. Abbiamo solo fatto capire a Rossi che era meglio fare cose più semplici, così è più facile fare le cose, i meccanismi sono più semplici". E per ripetersi contro il Chievo, Fiorentina anticiperà a domani il ritiro pre-partita. Leggi i commenti I commenti dei lettori 
NEW YORK - E' la seconda Rivoluzione Cinese. Ci sono volute decine di suicidi per protesta e di morti sul lavoro: ma alla fine il Grande Mostro d'Oriente che sforna gli iPhone e i gadget che fanno ricco l'Occidente ha ceduto alla pressione indignata dell'opinione pubblica. La fabbrica della morte ha riconosciuto le incredibili violazioni che in tutti questi anni hanno oppresso la salute e il portafoglio di più di un milione e duecentomila dipendenti arricchendo Steve Jobs e gli altri capitani dell'hi-tech: dalla Dell all'Hp. E l'annuncio della Fair Labor Association, il supersindacato mondiale che aveva aperto un'inchiesta, non poteva arrivare in un momento più significativo. Con un atto di coraggio che per la verità era mancato al suo illustre predecessore, Tim Cook, cioè il manager che alla Apple ha raccolto l'insostenibile eredità di San Jobs, proprio in queste ore è andato in visita e si è fatto fotografare nella superfabbrica di Zhengzhou, la tuta gialla da operaio e il sorriso per tutti. Una visita dovuta dopo le polemiche dei mesi scorsi rilanciate soprattutto da una megainchiesta del New York Times già in odore di premio Pulitzer. Foxconn Technoloy Group ha riconosciuto le "serie e continue" violazioni delle leggi sul lavoro cinese e ha promesso che diminuirà le ore di lavoro e rispetterà maggiormente i diritti dei lavoratori. Le proteste degli operai erano sfociate nell'agghicciante rivolta inscenata con una decina di suicidi. Adesso l'indagine dice che sono almeno una cinquantina le violazioni alla legge sul lavoro nella fabbrica che ha permesso alla Apple di sfornare i suoi apparecchi magici con la puntualità e la funzionalità che hanno regalato alla Mela margini di guadagno netto da capogiro: saliti dal 12 per cento del 2005 al 31 per cento dell'ultimo atto. Dice l'analista Alberto Moel all'agenzia Bloomberg - che in questi ultimi mesi si è distinta per l'attenzione alla causa e per prima ha dato notizia della Rivoluzione Cinese - che adesso per forza di cose Apple dovrà rivedere quei margini. O riversare i costi che verranno sui consumatori: "I benefici che noi, consumatori, e la Apple abbiamo ricavato da questi prodotti alle spese della Foxconn e della sua forza lavoro" dice "sono assolutamente ingiusti". Gli esempi sono da brividi. I suicidi di protesta sono arrivati negli scorsi mesi dopo gli incidenti sul lavoro dovuti alla scarsa sicurezza: un'esplosione in una fabbrica di iPad aveva causato almeno 3 morti e 70 feriti. Ma le notizie in arrivo dalla Cina sono state spesso discordanti e difficili da controllare. Fino all'incedibile ammissione di Mike Daisy, l'uomo che con uno spettacolo a Broadway aveva per primo acceso un faro sulle inumane condizoni dei lavoratori di laggiù e poi aveva però dovuto ammettere di essersi inventato un po' di particolari per fare, appunto, scena. Era stata la stessa Apple a chiedere l'intervento della Fair Labor Association, l'associazione non profit che certifica il rispetto delle regole nelle fabbriche di tutto il mondo. E l'inchiesta è arrivata al termine delle interviste con 35mila lavoratori e più di 3mila ore spese sul posto. La compagnia ha promesso adesso di riportare in linea con la legge cinese gli orari di lavoro entro la prossima estate: nel 2013. Ma ha anche promesso di ricompensare il milione e passa di operai per le ore perdute. A spese di chi? Le multinazionali che vengono a operare qui devono farsi più carico dei nostri problemi: questa la ramanzina che il buon Cook si è sentito fare in questi giorni dai politici cinesi durante la visita. Come se gli occhi davanti a quell'orrore non li avessero chiusi anche loro. Le violazioni alla Foxconn erano così tante che adesso la fabbrica dovrà assumere decine di migliaia di lavoratori in più per rispettare le consegne di Apple, Hewlett & Packard e Dell. Aumentando naturalmente le paghe. Che qui partivano da 1800 yuan: cioè quei 285 dollari al mese che erano molto al di sotto dei 2687 yuan pagati regolarmente nello Shenzen, dove ha sede la fabbrica principale. Insomma la seconda Rivoluzione Cinese sembra iniziata per davvero. E come la prima, la pagheremo - stavolta giustamente - davvero tutti. 
CAGLIARI  - Nessuna trasferta a Trieste, si resta in città. Il Cagliari dunque non disputerà quattro gare interne sul prato del "Nereo Rocco", come paventato due giorni fa. La deroga concessa dalla Lega di Serie A riguardante il Sant'Elia, infatti, vale fino al termine della stagione e il Comune di Cagliari, proprietario della struttura, ha promesso di ultimare i lavori in tempo per la gara del 7 aprile contro l'Inter di Stramaccioni. In caso positivo, verrebbe riaperto il settore dei Distinti, consentendo un maggiore afflusso di pubblico e offrendo un'immagine "meno desolante" dello stadio. La decisione è stata presa nell'incontro odierno, svoltosi in Municipio tra il sindaco Massimo Zedda e il patron rossoblù Cellino, nei giorni scorsi aveva attivato il canale triestino, ricevendo la piena disponibilità dell'amministrazione giuliana a ospitare la squadra di Ficcadenti. "Ringraziamo il sindaco di Trieste per la disponibilità espressa al Cagliari  -  ha dichiarato il Primo cittadino cagliaritano - ma confidiamo nel fatto che non ci sarà bisogno di accettare l'ospitalità offerta". PROBABILE LA RIAPERTURA DEI DISTINTI - "L'obiettivo del Comune e della società rossoblù  -  prosegue la nota diffusa dall'amministrazione comunale - è quello di fare in modo che la squadra possa giocare nella propria città e davanti ai propri tifosi: è un obiettivo che vale per la fine di questa stagione ma anche per il futuro. Per questo il Comune è impegnato con i suoi tecnici e gli operai per garantire l'apertura del settore Distinti e limitare al massimo i disagi per i tifosi". Evidentemente, la provocazione espressa da Cellino nei giorni scorsi ha sortito l'effetto voluto: in città erano forti i dubbi sulla effettiva attuazione di quanto "minacciato" dal patron rossoblù. Il fronte della tifoseria si è espresso compatto contro questa possibilità, alla luce soprattutto dei sacrifici già portati avanti nell'ultimo periodo  -  specie dagli abbonati dei settori chiusi al pubblico da gennaio - per restare al fianco dei propri beniamini, stante la problematica situazione dei posti disponibili al Sant'Elia. Sabato 7 aprile, vigilia di Pasqua, l'attesa sfida all'Inter dovrebbe quindi disputarsi regolarmente nell'impianto di via Vespucci, con tutti i settori agibili eccetto la chiusura della Curva Sud. L'auspicio di tutti, però, è che per le successive gare (contro Catania, Chievo e Juventus) possa essere dichiarata l'agibilità in tutti i settori, situazione che non si verifica dalla gara contro la Fiorentina, disputata il 22 gennaio scorso. SETTE RETI AGLI ALLIEVI  - Intanto, nel pomeriggio, è proseguita la marcia di avvicinamento al prossimo incontro dei ragazzi di Ficcadenti, previsto per domenica al Sant'Elia contro l'Atalanta. Nell'amichevole disputata ad Assemini contro la squadra Allievi - allenata dall'ex tecnico della Prima squadra Giorgio Melis  -  i rossoblù hanno vinto per 7-0: doppietta per Pinilla ed El Kabir, al ritorno dopo il periodo di recupero trascorso in Svezia, un gol a testa per Ribeiro, Ekdal e Larrivey. Rispetto agli undici in campo contro la Lazio, in difesa rientrerà dalla squalifica Canini al posto di Astori, a sua volta fermato dal giudice sportivo per un turno. In attacco Ficcadenti dovrebbe spazio al brasiliano Thiago Ribeiro, che dovrebbe prendere il posto dell'acciaccato Ibarbo. Leggi i commenti I commenti dei lettori 
