MILANO  -  Uno non c'era, uno non ha sentito bene, l'altro non ha capito esattamente. Arrivano nell'aula del processo Ruby-Silvio i primi testimoni convocati dalla difesa Berlusconi. Sono parlamentari ed ex ministri: e, invece di essere favorevoli all'ex leader, producono un imbarazzante flop. Loro compito era mostrare l'importanza di una cena ufficiale, quella in cui Silvio Berlusconi e Hosni Mubarak avrebbero parlato di Ruby Rubacuori come "nipote" del premier egiziano. È questa, come i lettori di Repubblica sanno, una parentela già smentita seccamente a suo tempo dall'ambasciata egiziana. Ma l'allora presidente del Consiglio Berlusconi aveva comunque, insieme con il centrodestra, sollevato il conflitto d'attribuzioni del parlamento contro la magistratura, citando proprio questa cena del 19 maggio 2010. E, con lo scopo di togliere il processo a Milano, aveva ottenuto l'intervento della Corte costituzionale, che però gli aveva dato torto totale. Ieri, nell'aula della quarta sezione penale, è emersa ancor più nitida l'inconsistenza di quella pretesa parentela. Nessuno dei super-titolati testimoni ha dichiarato ai giudici di aver sentito Moubarak confermare a Berlusconi che sì, Ruby, era davvero sua nipote. Anzi, come tra vari tentennamenti ricostruisce Giancarlo Galan, ex presidente della Regione Veneto, "sentii il nome Ruby, ma l'idea che mi feci era che si trattasse di una bella donna egiziana, un'attrice o una cantante famosa". Non certo la marocchina minorenne, scappata di casa, frequentatrice di discoteche e di trasmissioni televisive a Mediaset dove entrava tra il pubblico, senza mostrare i documenti, che non aveva. A Paolo Bonaiuti, sottosegretario e portavoce, viene chiesto esplicitamente dall'avvocato Pietro Longo: "Ha sentito nella cena il nome Ruby?". Risposta: "No", con l'aggiunta di un "stavo guardando le mail sul cellulare". E prima di lui c'era stato Valentino Valentini, ex consigliere delle relazioni internazionali. Lui qualcosina aveva sentito e poi, così assicura, era stato proprio lui a chiamare la questura milanese "di mia iniziativa" quando Ruby era stata fermata, sette giorni dopo quella cena italo-egiziana. Ma è questa una versione che il capo di gabinetto Pietro Ostuni aveva già smentito. Spiazzata dalla rinuncia a circa quaranta testi fatta - attenzione: prima dell'estate - dalla procura, la difesa Berlusconi quale carta strategica può usare? Rischierà o meno di chiamare Ruby? L'avvocato Longo, ieri da solo in aula, non porta nemmeno la lista dei testimoni successivi. Viene però messo alle corde e, come uno scolaro che non ha svolto i compiti, deve scrivere a mano la lista su un pezzo di carta. Chiamerà Lele Mora? Emilio Fede? Macché, tra le persone da ascoltare nella prossima udienza spuntano il chitarrista Mariano Apicella, un pianista-disc jockey, i camerieri della villa di Arcore. I pubblici ministeri Ilda Boccassini e Antonio Sangermano si guardano stupiti: avrà senso un contro-esame agli stipendiati di Berlusconi? È con simili testimoni che potrà essere smentita la ricostruzione di sesso, soldi e porno-balletti come temi ricorrenti delle "cene eleganti?". L'udienza si chiude, tra qualche imbarazzo, presto: poco dopo mezzogiorno. Le altre sin qui tenute, basate sui testi dell'accusa, duravano sino alle 18. È come se l'unica via per Berlusconi, imputato di concussione e prostituzione, fosse lasciar passare più tempo possibile, forse invocare le elezioni politiche prima della sentenza, che invece è possibile entro dicembre. Ce la farà? Alla prossima udienza, il 19, farà intanto sapere se intende essere interrogato. Leggi i commenti I commenti dei lettori 
La sesta edizione di Portici di Carta, la libreria più lunga del mondo, in programma da oggi a domenica sera da piazza Carlo Felice a piazza Castello, lungo via Roma, comincia stamattina con un dibattito sullo stato di salute del libro e della lettura. Alle 10.30 nello Spazio Incontri di piazza San Carlo, sarà la tavola rotonda dedicata a “La Costituente del libro” a inaugurare la kermesse di bancarelle e librai. Vi prendono parte Rolando Picchioni, Rocco Pinto (inventore di Portici di Carta), gli assessori alla Cultura Braccialarghe e Coppola, gli editori Marco Cassini e Marco Zapparoli, Alberto Galla (presidente dell’Associazione Librai Italiani), Stefano Parise (a guida dell’Associazione Italiana Biblioteche) e Marco Polillo (presidente dell’Associazione Italiana Editori). Tra gli appuntamenti della giornata odierna, sempre in piazza San Carlo, le presentazioni del libro “Margareta” di Diego Novelli (alle 12) e di “Comprare il sole”, l’ultimo romanzo di Sebastiano Vassalli (alle 16). Alle 17 si parla della casa editrice Sellerio in un incontro con Antonio Sellerio e alcuni autori. Alle 18.30 Carmine Abate dialoga sul suo romanzo “La collina del vento”, mentre alle 20.30 Walter Malosti legge “le pagine più belle” di Gabriele D’Annunzio; intervengono, tra gli altri, Ernesto Ferrero, Giordano Bruno Guerri e Rolando Picchioni, oltre a Luigi Albore Mascia (sindaco di Pescara) e Alessandro Luciano (presidente della Fondazione Ugo Bordoni). In piazza Carlo Felice, al gazebo del giardino Sambuy, si tengono letture dalle opere di Elsa Morante. Numerose, inoltre, le iniziative previste allo Spazio Bambini di piazza San Carlo. 
PADOVA  - All'ultimo secondo, Raimondi regala al Padova il successo (2-1) nel derby veneto col Verona e costringe gli scaligeri ad incassare la prima sconfitta in campionato. Una vittoria fondamentale che rilancia le ambizioni dei patavini. La sconfitta ha il sapore della beffa per i gialloblu. Non solo perché arrivata al 94'. A lungo la squadra di Mandorlini è sembrata avere in pugno la partita. Le è mancato solo quel pizzico di incisività in più per fare la differenza. E alla fine, come spesso accade nel calcio, è stata punita. FARIAS REPLICA A HALLFREDSSON - Il Verona parte forte e, dopo aver impegnato Silvestri con Cacia, sblocca il risultato (7') con un gran sinistro al volo dal limite di Hallfredsson, lesto a sfruttare una corta respinta della difesa biancoscudata sugli sviluppi di un angolo dalla destra. Il Padova vacilla, rischia il colpo del ko su un'altra conclusione di Cacia ma poi, a poco a poco, prende coraggio e, dopo aver spaventato Rafael con Cutolo, pareggia (35') con un bel destro in girata di Farias su assist dalla sinistra di Renzetti. VERONA, STERILE ASSEDIO  - Nella ripresa, la squadra di Mandorlini prende decisamente il sopravvento e, dopo un sinistro di Hallfredsson di poco alto, è fermata da Silvestri, impeccabile nel deviare in angolo due tiri insidiosi di Carrozza e Cacia. Il Padova stringe i denti, resiste fino in fondo e in pieno recupero, in un'azione di alleggerimento, passa a sorpresa: Raimondi va via sulla sinistra a Moras, si accentra e, con un gran destro a giro, beffa Rafael sul secondo palo. L'Euganeo impazzisce, al Verona non restano che i rimpianti. Leggi i commenti I commenti dei lettori 

Venne il giorno in cui si scoprì che "la periferia è il centro". Cadeva il 1969 quando accadde qualcosa del genere a Palermo, già città "felicissima" al tempo degli arabi e anche dei Florio; nell'Italia repubblicana, poi, sarebbe diventata a lungo assai infelicissima sotto il giogo mafioso. Nella splendida città della Sicilia, da mille anni capitale dell'Occidente e da altrettanti al suoi confini, Elvira ed Enzo Sellerio fondarono in quell'anno una piccola e raffinata casa editrice. Lo fecero insieme a Leonardo Sciascia, anche lui andato dalla periferia (di Racalmuto) al centro del Paese, e all'antropologo Nino Buttitta, nella convinzione di arrischiarsi in un'avventura dove l'impegno, come si diceva allora, fosse implicito, non esplicito, e con il desiderio che la cultura si condensasse in una non banale leggerezza, o lievità, eleganza, idee espresse in forme belle. Quella storia, la fortuna nazionale del marchio, sono adesso sotto gli occhi di tutti, e, soprattutto, lo sono a maggior ragione guardandone il catalogo: da Raymond Roussel a Sciascia, da Bufalino a Bolaño, da Dumas padre a Glauser, passando per mademoiselle Diderot e la GiménezBartlett, Anatole France e Camilleri, Augusto De Angelis e Santo Piazzese, Maria Messina e Penelope Fitzgerald. Da oggi sarà al cospetto dei torinesi, dato che la casa editrice palermitana si racconta "en plein air" nel cuore di Portici di Carta. È il fiore all'occhiello della manifestazione unitamente all'omaggio, a cento anni dalla nascita, a Elsa Morante, che sarà ricordata attraverso fotografe inedite, libri e manifesti delle prime edizioni, al gazebo del giardino Sambuy di piazza Carlo Felice, ribattezzato "L'isola di Elsa". L'Einaudi, intanto, pubblica in questi giorni "L'amata", l'epistolario della Morante. Ma è la Sellerio che impronta di sé il centro di Torino, lungo l'asse di via Roma, da piazza Carlo Felice alla piazza di San Carlo e a piazza Castello, con i circa suoi mille libri esposti, spesso davvero benissimo, in cento vetrine di boutique e botteghe. Ieri pomeriggio si poteva pertanto vedere tanto Antonio Sellerio, figlio di Elvira e di Enzo, quanto Rocco Pinto, inventore della cosiddetta libreria più lunga del mondo, e Rolando Picchioni, timoniere della Fiera del Libro, battere a tappeto i negozi della "main street" subalpina. Tutto ciò nell'intento di convincere i titolari delle boutique e affini, con "qualcuno di questi un po' restio" come dice un Picchioni un tantino seccato, a esporre i volumi di Sellerio, dai libri ormai introvabili alle ultime novità. Alcuni degli scrittori della casa editrice saranno presenti a incontri e dibattiti assortiti. Si tratta di Marco Malvaldi, di Francesco Recami, di Salvatore Silvano Nigro, di Francesco Cataluccio, di Andrea Molesini e di Paolo Di Stefano. Sabato (alle 15.30) e domenica (alle 11.30), gli autori saliranno persino su un tram. Quella che Edmondo De Amicis aveva chiamato, al tempo ancora dei cavalli, la "Carrozza di tutti", ossia la vettura del pubblico trasporto cittadino, si trasforma per Portici di Carta in un salotto letterario, con tanto di mostra acconciata in diversi pannelli. È il tram storico numero 7, messo a disposizione da Gtt e vestito per l'occasione con i colori selleriani. Il tram chiamato Sellerio ha il capolinea in piazza Castello, fronte via Po, e circolerà come di consueto nel centro storico. 
Riceviamo dal Comitato NoPup e volentieri pubblichiamo. Sabato 6 ottobre il Comitato ha promosso una manifestazione in viale Leonardo da Vinci. Comincia alle 10,30 ( http://nopupindignati.blogspot.it/ ) Pss (post scriptum sommesso) - No lo sappiamo, Pup invece sta per Piano Urbano Parcheggi... "Sono oramai oltre tre anni che l’area sul viale Leonardo da Vinci è stata cantierizzata e si trova in condizioni deplorevoli.Una vera e propria discarica a cielo aperto!!! Il Comitato NOPUP INDIGNATI continua la sua opposizione alla realizzazione di questo parcheggio sotterraneo del tutto inutile e dannoso che comporterà, se non li fermiamo, l’abbattimento di numerosi alberi, pericoli per la stabilità delle abitazioni circostanti e il definitivo stravolgimento della viabilità e delle condizioni ambientali e di vita della zona. Noi qui ci viviamo, eppure non abbiamo voce in capitolo e DOBBIAMO SUBIRE. Ci hanno rubato il Viale. Il Comune ha deciso di svenderlo in cambio di oneri accessori ridicoli e della sostituzione delle robinie sui marciapiedi con nuovi alberelli. Risultato: i marciapiedi sono stati divelti dal Costruttore ASCOGEN e abbandonati così! Gli alberi nuovi sono in gran parte secchi e morti perché il Costruttore (unico responsabile) non ha provveduto a manutenerli e annaffiarli per tutta l’estate. Il cantiere è diventato una discarica di rifiuti di ogni genere. Ma l’amministrazione non interviene e la ditta costruttrice continua impunita! Questo è il rispetto che ci riservano e l’esempio concreto di mancanza di rispetto del bene comune e pubblico. TUTTO QUESTO NON È PIÙ ACCETTABILE. Chi amministra in questo modo il BENE COMUNE, senza rispetto per i cittadini e senza preoccuparsi dell’impatto che un opera potrà avere sulla loro qualità di vita, semplicemente non è all’altezza di rappresentarci e di ricoprire una qualsiasi carica pubblica. Ricordiamocelo quando sarà il momento di giudicare il loro operato. Il nostro Viale DEVE essere ripristinato al più presto e riconsegnato allo stato originario alla cittadinanza !!!!" 
L'affitto del magazzino, i conti della portineria e anche pro e contro per la destinazione di un locale a bar del teatro: la riunione fiume del consiglio di amministrazione del teatro Carlo Felice, presieduta dal sindaco Marco Doria e durata quasi tre ore, è stata una sorta di assemblea di condominio, che ha passato in rassegna tutte le voci delle uscite e delle entrate, una sorta di "spending review" per esaminare nei dettagli tutte le voci di un bilancio che si presenta sempre molto difficile. Nonostante il lavoro svolto nelle ultime settimane dal sindaco Marco Doria non si è parlato ieri di nuovi sponsor perchè all'orizzonte non ce ne sono ancora, neanche la Fondazione Carige nella quale qualcuno sperava. Nonostante questo Banca Carige Credito una mano al teatro l'ha data comunque, permettendo di dilazionare i pagamenti ed assistendo i tecnici del teatro nei conti. Per il momento si va avanti quindi sulla strada tracciata, con la presentazione del cartellone, in programma martedì, dove il filo conduttore resta il tema verdiano. 
