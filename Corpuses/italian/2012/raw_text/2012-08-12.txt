MONACO DI BAVIERA - La Supercoppa di Germania va al Bayern Monaco per la quarta volta. In finale i bavaresi di Jupp Heynckes hanno battuto i campioni di Germania del Borussia Dortmund per 2-1, una sorta di rivincita nei confronti dei gialloneri della Ruhr che li avevano battuti in Bundesliga e Coppa di Germania. Nel primo tempo sblocca il risultato il neo acquisto Mario Mandzukic al 6' su assist di Frank Ribery, raddoppio all'11' di Thomas Muller. Nella ripresa il Borussia trova solo il gol della bandiera con Robert Lewandowski al 75'. In precedenza il Bayern si era aggiudicato la Supercoppa nel 1987, nel 1990 e nel 2010. Leggi i commenti I commenti dei lettori 
L'atto normativo che determina le procedure per eleggere un  certo livello della rappresentanza (politica nazionale, amministrativa locale, ecc.). La legge elettorale è lo strumento attraverso il quale prendono forma concreta le istituzioni rappresentative; è l'insieme di regole che fanno nascere il corpo politico dal corpo elettorale. Una legge elettorale è in realtà una scelta, oppure una miscela, fra le grandi famiglie di sistemi elettorali  -  maggioritario  e proporzionale  - , e fra le loro molte interne differenziazioni; fra le molte possibili regole di presentazione della candidature; fra le innumerevoli combinazioni di metodi di voto, di distribuzione geografica delle candidature (collegi), di trasformazione del numero di schede in numero di seggi. In Italia la legge elettorale in vigore dal dicembre 2005 per l'elezione del Parlamento (detta Porcellum perché fu il suo stesso autore, Calderoli, a definirla una "porcata") prevede  -  sostituendo il precedente sistema misto cosiddetto del Mattarellum  -  un sistema proporzionale (a collegio unico nazionale alla Camera, con calcolo regionale al Senato) con liste bloccate, con  soglie di sbarramento differenziate (fra coalizioni e partiti indipendenti), con premio di maggioranza alla coalizione vincitrice (sulla scia della legge Acerbo del 1923 e della "legge truffa" del 1953), e con indicazione obbligatoria del capo della coalizione. La legge  -  perfetta per Berlusconi, e infatti votata solo dalla maggioranza di destra  -  produce un forte effetto maggioritario, e al tempo stesso sottrae al cittadino la facoltà di scegliere il proprio rappresentante. I suoi aspetti discutibili hanno fatto sì che sia stata sottoposta a tre referendum abrogativi parziali (nel 2009, falliti perché non è stato raggiunto il quorum), e si siano raccolte firme per un referendum abrogativo totale (nel gennaio del 2012 dichiarato inammissibile dalla Corte Costituzionale). A parole avversata da tutte le forze politiche, la legge Calderoli in pratica è oggi il male minore per i partiti che dovrebbero modificarla radicalmente, sotto la spinta dell'opinione pubblica e del capo dello Stato, che ne teme gli effetti delegittimanti e anti-politici sui cittadini. Tecnicamente un accordo tra le forze politiche è stato raggiunto, con una miscela di collegi plurimi, listini di circoscrizione, soglie di sbarramento al 5% e di premio di governabilità. Ma su quest'ultimo punto c'è conflitto fra il Pdl che lo vuole basso (10%) e a beneficio del solo partito vincitore, e il Pd che lo vuole più alto (15%) e attribuito alla coalizione. Il Pdl infatti non ha ancora trovato un partner con cui coalizzarsi, mentre il Pd  -  se il premio viene dato al partito e non alla coalizione  -   deve chiedere  a Sel, con cui è alleato, di sciogliersi nel Pd stesso; con presumibile perdita di voti di sinistra verso l'astensione. Si aggiunga che il Pd non vuole le elezioni anticipate a novembre, proprio perché ancora privo di alleati, e frena sulla nuova legge elettorale, senza la quale il Quirinale non scioglierà le Camere. Il 29 agosto gli esperti dei due partiti si incontreranno di nuovo, ma il problema non è più tecnico: è un nodo politico. In sostanza, infatti, la legge elettorale è ferma perché condiziona le alleanze, e le alleanze non si fanno in attesa della legge elettorale. Una sorta di "comma 22" della politica italiana, che Napolitano sta cercando, finora invano, di risolvere,  ammonendo i partiti sull'urgenza di dare all'opinione pubblica un segnale che l'autoreferenzialità della politica può venir meno; che i nodi possono essere sciolti con la buona volontà; che la politica sa anche aprirsi alla polis e non solo chiudersi nel Palazzo. Se ciò non avverrà, si andrà a votare nel 2013 con la vecchia legge, a dimostrazione della irrimediabile debolezza della politica italiana. 

Musica AGEROLA Dalle 21.30 ad Agerola, parco di Colonia Montana (San Lazzaro), il compositore e pianista Premio Oscar Nicola Piovani porta in scena il suo spettacolo "I viaggi di Ulisse". Ingresso gratuito. Info 081 874 0228. POMPEI Dalle 21.30, nell'atrio di Palazzo De Fusco (in piazza Bartolo Longo 36), Pompei, di scena il trombettista Nello Salza, definito "la tromba del cinema italiano" per le sue interpretazioni di molte colonne sonore, tra cui quella composta da Nicola Piovani per "La vita è bella", premiata con l'Oscar nel 1999. Ingresso libero. AVELLINO Dalle 21 al teatro Carlo Gesualdo di Avellino, piazza Castello, per "Musica al Parco", concerto di Fabrizio Bosso alla tromba e flicorno e Javier Girotto ai sassofoni. In scaletta i brani del loro recentissimo lavoro "Vamos". Sul palco anche i Latin Mood, tra ritmi ed atmosfere latine: al piano Natalio Mangalavite, Luca Bulgarelli al basso elettrico, Lorenzo Tucci alla batteria e Bruno Marcozzi alle percussioni. Info 0825 756 403. SAN NAZZARO Dalle 21.15 a San Nazzaro (Benevento), piazza Roma, per il "Ferragosto Sannazzareno", concerto di Pippo e i suoi Pinguini Polari. Dalle 22.30 Martinicca Boison. Da mezzanotte dj elettro swing Ghiaccioli e Branzini. Teatro MASCHIO ANGIOINO Dalle 21.30 nel cortile del Maschio Angioino, per la rassegna "Ridere", di scena Gigi De Luca in "Tutto Totò", omaggio al Principe della Risata. ACCIAROLI Dalle 22 all'Arena del mare di Acciaroli (Pollica), per "Fiabe in riva al mare", "La vera storia del Principe Azzurro", spettacolo teatrale per bambini. Ingresso dalle 21. PALINURO Dalle 21 nell'anfiteatro dell'Antiquarium di Ficocella, Palinuro (Salerno), per il "Palinuro Teatro Festival", "Impara l'arte... e non metterla da parte", appuntamento che vedrà protagonista lo storico conduttore del programma "Art Attack!" Giovanni Muciaccia. Info www. palinuroteatrofestival. it. Cinema PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse - Standa), per la rassegna di cinema all'aperto "Accordi e disaccordi", il film "Le nevi del Kilimangiaro" di Robert Guédiguian. Ingresso 4 euro. Info 081 549 1838. PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna "Fresko Film", sarà proiettato il film "The Iron Lady" di Phyllida Lloyd con Meryl Streep. Ingresso 3,50 euro. Info 081 777 5103. TORRE DEL GRECO Dalle 21.15, negli ex Molini Meridionali Marzoli di Torre del Greco, per "Cinema intorno al Vesuvio", il film "War Horse" di Steven Spielberg con Jeremy Irvine. Ingresso 3,50 euro. Info 081 596 7493. SAN SEBASTIANO AL VESUVIO Dalle 21.15 al parco urbano di San Sebastiano al Vesuvio, via Panoramica, per la rassegna "Cinema intorno al Vesuvio" dell'Arci Movie, il film "Sister" di Ursula Meier. Biglietto 3.50 euro. Per gli over 65, ticket 2 euro. Info 081 596 7493. ASCEA MARINA Dalle 21.30 alla Fondazione Alario di Ascea Marina (Salerno), il film "La peggior settimana della mia vita" di Alessandro Genovesi con Cristiana Capotondi, Fabio De Luigi, Antonio Catania, Monica Guerritore. Info 0974 972 230. Agenda ANACAPRI Dalle 21.30, nella chiesa parrocchiale di Santa Sofia ad Anacapri, 35esima edizione dell'Incontro di agosto. Testo e regia Raffaele Vacca, musiche eseguite all'organo da Vincenzo De Gregorio. Letture di Vincenzo De Gregorio, Maria Celeste Schettino e Annalisa Astarita. RAVELLO Dalle 11, nei giardini di Villa Rufolo, Ravello, il Presidente della Fondazione Ravello, Renato Brunetta, e il direttore artistico, Stefano Valanzuolo, annunceranno alcune importanti novità del Ravello Festival. MAIORI Dalle 19.30 nel salone di palazzo Mezzacapo, Corso Reginna, Maiori, inaugurazione della  retrospettiva del pittore Ulderico Forcellini a vent'anni dalla sua scomparsa, uno degli ultimi rappresentati della Scuola dei pittori "Costatoli" anche detti "Maioresi". ASCEA Dalle 19 alla Fondazione Alario di Ascea Marina, per i "Salotti letterari", Maria Rosaria Battagliese e Giuseppe Battagliese porteranno alla ribalta "Il contributo del cavallo nelle problematiche psico-fisiche" e, a seguire, "L' autostramobile/Coda tesa" di Giusy Rinaldi e Nicola Femminella. Info www. fondazionealario. it. 
COME nei vecchi film sulla mafia cinese, con i fari verdastri nel buio, il Napoli cade in una imboscata a Pechino. Sapeva di dover giocare contro una squadra. Ne trova due. La Juve e un plotone di arbitri, disposti a tutto pur di essere sbattuti in primo piano. Non è mancata una raffica di fuoco amico. Se l'assente Conte per un tempo aveva favorito il Napoli, trattenendo in panchina Vucinic, ci si è messo Mazzarri con i soliti errori nei cambi. Il destino sceglie anche il minuto: il 17° della ripresa. Il Napoli è in vantaggio per 2-1 ma sbanda. Quasi avesse paura di vincere. Arretra. Te ne accorgi nei contrasti: duri e tardivi. Accumula ammonizioni in un'atmosfera concitata di inutile emergenza. Entra in scena Mazzarri, che aveva bene organizzato fase difensiva e contropiede. Pressing non sulla palla ma sull'uomo insegnato trent'anni fa dal calcio slavo e ribadito in Italia da Ottavio Bianchi, quando lasciava un solo avversario libero di costruire. Hamsik blocca Pirlo, con triste barba da monaco scalzo. Cavani chiude l'armadio Lucio, Pandev frena Barzagli. La Juve deve ripartire quindi con Bonucci, figurarsi; sarà il peggiore in campo. Magari con un piccione, Conte informa Carrera: deve entrare Vucinic, fuori Matri. E la Juve diventa insidiosa con due serpentelli, Giovinco e Vucinic. È il momento di Mazzarri. Deve tentare una variante tattica per interrompere dominio e possesso palla della Juve. Ha anche lui un gigante tascabile capace di ribaltare i rapporti: immaginate Insigne esterno a destra contro Asamoah che intanto travolge Maggio. Il Napoli cambia invece Cannavaro, ammonito come l'assonnato Britos e il falloso Behrami. Perché Cannavaro? Entra Fernandez, non è più veloce di Cannavaro, ma meno risoluto, reattivo ed esperto. La difesa scricchiola. Passano 4 minuti. Che fare? Si può respingere la Juve liberando Insigne? No, per carità. Mazzarri esclude un altro uomo di ordine e personalità come Hamsik per inserire Gargano, un omaggio al caos. Fernandez è da 10 minuti in campo, quando un suo scomposto ma innocente intervento su Vucinic offre all'arbitro e al suo suggeritore un'opportunità: il rigore del pari alla Juve. Non c'è altro tema tattico. Ma contro arbitri ostili si può far peggio. Pandev dice qualcosa di grave all'assistente Andrea Edoardo Stefani, 43 anni, milanese. Questi magari vuol fare sapere agli amici che a Pechino c'è anche lui. Fa cacciare Pandev, che recita bene la parte del santo flagellato e incompreso. Qualcosa avrà pur detto. Stefani, presente anche agli Europei, è il migliore degli assistenti internazionali. Poteva fingere di non sentire, non c'era stato niente di plateale. Chiude Stefani la partita. Perché sul 2-2 un Napoli squinternato, adesso in 10, è ormai fuori. E Mazzarri come a Villarreal si fa espellere. Un allenatore esperto domina l'ira, lui all'estero la esibisce. Il suo sdegno è giustificato, renderlo così plateale no. Vive la partita come se la giocasse: è uno show di emozioni, gesti, balzi, smorfie. Ma in preda a così struggente patos, può mai analizzare lucidamente la gara e studiare le giuste mosse? Per rendere indifendibili gli arbitri, c'è infine la Rai. Dimostra in tv che Zuniga è espulso per due falli puniti al contrario. Doppia ammonizione, ma è stato lui a subirli. Bisognava andare in Cina per scoprire che gli arbitri se passano da quattro a sei, fanno più errori e confusione? È evidente a Pechino quanto si temeva già: distribuire le responsabilità ha un solo effetto. Delegittimare l'arbitro e fargli scudo, spalmando le colpe. L'assenza di Marco Fassone, ex arbitro, "uomo del Palazzo", oggi direttore all'Inter, si è avvertita ieri. Il Napoli per protesta non ha partecipato alla premiazione. Qualcuno doveva convincerlo: è una mancanza di rispetto per il pubblico. Juve e Napoli si sono divisi 4 milioni di euro. Hanno offerto in cambio al ghiotto mercato d'Oriente l'immagine di un'Italia tre volte campione del mondo, ora vicecampione d'Europa, afflitta da arbitri scadenti e club isterici. 
Abbiamo un altro scaccia-mediocri dalle università italiane, in versione ridotta perché le gesta del sottosegretario Michel Martone con il suo carico di protervia  -  ricorderete, la parabola sui fuoricorso sfigati  -  sono irripetibili. Giovanni Federico, 58 anni, già professore di prima fascia dell'Università di Pisa, senior research fellow del dipartimento di storia dell'European university institute,  soprattutto membro di un Gruppo di lavoro dell'Anvur, che è l'Agenzia nazionale di valutazione del sistema universitario, così ha cinguettato su un sito di economisti fuoriusciti (NoisefromAmerika): "... Se dai soldi alle università senza mettere gli incentivi giusti, il rischio di assumere degli incapaci è altissimo", ha scritto. "È quarant'anni che sento parlare di fondi alla ricerca e all'università e vedo soprattutto mediocri che entrano e fanno carriera. E allora prima mettiamo gli incentivi giusti (hic et nunc facciamo funzionare l'Anvur), lasciamo che gli ordinari vecchi vadano in pensione, facciamo mobbing su quelli giovani ma mediocri o peggio per farli andare in pensione (per esempio, tagliamoli fuori dalle commissioni di concorso e facciamone degli zombies). Quando poi i nostri colleghi avranno imparato e il clima sarà cambiato, allora i soldi saranno ben spesi. In questo processo ci saranno delle ingiustizie? Purtroppo sì, ma sempre meno di quelle che ci sono state finora con il sistema baronale tradizionale. Ci vorrà tempo? Certo, e tanto più quanto più quelli bravi, internazionali, si schiereranno con la maggioranza dei cialtroni e mediocri perché colleghi (e per pregiudizi politici contro la Gelmini)... Nota a margine: ... Quando assumi degli incapaci totali (cosa che talvolta avviene), allora sì che fai un bel danno erariale: in quel caso nessuno paga e temo che nemmeno la spending review riuscirà a far granché (ma se vedo anche un solo ordinario esodato son disposto a ricredermi). Il professore ha lunga letteratura sull'argomento. Piluccando fra i suoi scritti si scopre che è un'anti-sessantottino feroce, padre di tutti gli egualitarismi pelosi in università, ed è convinto che gli atenei italiani siano carichi di docenti incapaci e raccomandati. Pareri leciti, solo che suonano sinistri in bocca a un esimio "prof" che dovrà valutare università e colleghi docenti e che, grazie anche a quelle valutazioni, consentirà di indirizzare verso alcuni atenei (e non altri) finanziamenti pubblici (e anche privati, visto che con il giudizio dell'Anvur le singole università possono fare selfmarketing ). Il cinguettio sadico dell'esimio componente Anvur  -  "facciamo mobbing sui docenti giovani ma mediocri o peggio per farli andare in pensione (per esempio, tagliamoli fuori dalle commissioni di concorso e facciamone degli zombies)", neppure Martone sarebbe arrivato a tanto  -  è stato colto dalla web-rivista universitaria Roars, nata da pochi mesi con l'intento si salvare la ricerca italiana e la reputazione delle università pubbliche. Roars ha ricordato un paio di passaggi del codice etico dell'Anvur, che all'articolo 2 ricorda ai suoi membri come "le relazioni con i colleghi" debbano essere "ispirate a principi di leale collaborazione, evitando atti e comportamenti caratterizzati da animosità e conflittualità" e, ancora, come i componenti Anvur debbano essere "consapevoli della natura pubblica delle funzioni svolte" e i suoi componenti devono  comportarsi "in modo tale da promuovere la reputazione dell'Agenzia e la fiducia nel suo operato". Apriti cielo. Quattro commenti di altrettanto esimi studiosi sul sito forum hanno lisciato il pelo allo storico anti-mediocri, ricordandone comunque la serietà professionale. E alcuni colleghi si sono chiesti se ci fosse compatibilità tra questi pensieri maccartisti e il ruolo del "prof" Federico. Un passaggio sul Manifesto e la Cgil è andata giù con il mazzuolo: "È necessario che l'Anvur termini la propria collaborazione con chi non ha la professionalità e la misura che si addicono a un esperto in valutazione. Riteniamo che dopo dichiarazioni simili, che giustificano comportamenti e scelte arbitrarie e la ingiusta penalizzazione di studiosi validi, il vincolo di fiducia tra questo collaboratore dell'Anvur e la comunità scientifica nazionale si sia irrimediabilmente dissolto. Chiediamo che il presidente dell'Anvur e lo stesso ministro ne tengano debitamente conto e rimuovano il professor Federico dall'incarico". 
Due persone sono morte annegate nel mare di Casal Borsetti, in una giornata molto difficile. La corrente intensa e il mare agitato hanno messo in difficoltà molti bagnanti avventuratisi in acqua nonostante il salvataggio sconsigliasse la balneazione. I morti sono un sessantenne romeno residente a Bagnacavallo (Ravenna), Sascha Viorel, recuperato in acqua privo di conoscenza all'altezza del Bagno Ventaglio, e un giovane moldavo annegato davanti a una spiaggia libera. 
LONDRA - Un bronzo carico di soddisfazione per l'Italia di volley, l'unica delle quattro squadre, tra nazionale femminile e beach volley, ad aver dato lustro alla spedizione. La gioia di Berruto è legata alla conferma di un gruppo capace veramente di vincere con il gioco di squadra. La finale per il terzo posto ne è un classico esempio: dentro Birarelli e Parodi per dare spinta e continuità. "Questa squadra ha un gran futuro  -  ammette il ct Berruto  -  atleti come Zaytsev, Parodi, Travica, Giovi rappresentano la pallavolo di domani". Il commissario tecnico è soddisfatto: "In questo momento ho una sensazione di grandissimo orgoglio. Questa squadra ha dimostrato in un torneo olimpico così difficile che è importante non come si cade, ma come ci si rialza. Oggi lo abbiamo fatto con grande carattere e orgoglio vincendo addirittura una medaglia". Il quarto di finale vinto meravigliosamente contro gli Stati Uniti, la semifinale persa malamente contro il Brasile (argento) sono la fotografia di una olimpiade che per molti giocatori, al loro esordio, lascerà segnali positivi. Sul valore degli avversari finiti più sopra sul podio nessun dubbio: "Probabilmente abbiamo fatto il massimo che potevano fare in questo momento  -  ammette il ct torinese  -  Finiamo al terzo posto dietro due squadre (Russia e Brasile) che hanno dimostrato qualcosa più di noi e che in questa competizione ci sono state superiori. Sono convinto che questo terzo posto ci porta su un gradino più alto di quello che sembra". "Un segnale positivo per tutto il movimento  -  ricorda Mauro Berruto  -  Il prossimo sarà un anno difficile per colpa della crisi, ma una medaglia olimpica fa capire che la pallavolo italiano è viva e saprà superare anche questo periodo". La palma del migliore in campo, nella sfida che vale il gradino più basso del podio, spetta al capitano Cristian Savani: "I complimenti vanno a tutta l'Italia. Abbiamo giocato una partita eccezionale e con grande orgoglio. Soprattutto c'è stato il giusto approccio mentale. Ammetto che contro la Bulgaria oltre alla tecnica abbiamo messo tanto cuore". Questa squadra comunque ha le caratteristiche per potersi togliere altre soddisfazioni: "Per adesso godiamoci una medaglia olimpica - sottolinea lo schiacciatore della Lube Macerata team campione d'Italia - che è veramente qualcosa di importante. Anzi di molto importante. Devo dire che era ora di vincere qualcosa". Per descrivere i compagni e l'armonia tra di loro bastano poche parole: "Questo è un risultato conquistato con la vittoria del gruppo  -  sorride il capitano  -  Posso garantirvi che parlo di un gruppo che non è meraviglioso solo a parole, ma anche con i fatti." 
