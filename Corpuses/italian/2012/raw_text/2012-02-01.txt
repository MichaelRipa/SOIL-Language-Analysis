"Si combatte l'evasione fiscale con i blitz nei negozi? Bene: però i blitz bisogna farli anche per rendere Roma più sicura". Carlo Eleuteri, gioielliere, parla con la consapevolezza di chi una rapina l'ha già subita. La scorsa state quando due collaboratrici furono chiuse in bagno, nel suo negozio di via Condotti, malmenate e la vetrina "ripulita". Da allora Eleutieri, sei gioiellerie in tutta Italia, ha cambiato il sistema d'allarme. "Questo è molto più sofisticato", spiega. E alle sue commesse ha intimato di non reagire mai: "Qualsiasi cosa accada". Perché il terrore resta. "Lo shock quando vieni aggredito e minacciato non te lo scrolli più di dosso  -  dice  -  E ogni volta che entra qualcuno con una faccia poco rassicurante o con le scarpe da ginnastica, tremiamo". La cosa che Eleutieri proprio non "digerisce" è la mancanza di certezza della pena, che vanifica il lavoro delle forze dell'ordine. "Ora si parla anche di amnistia. E' come dire prego... servitevi: chi ruba spesso è recidivo", afferma. Il falso prelato, autore del furto da Eleuteri, fu arrestato qualche mese dopo. "Ma la refurtiva non è mai stata trovata", continua il gioielliere che invita le autorità alla "tolleranza zero". Spiega: "Bisogna fare come a New York dove la criminalità, fino a qualche anno fa, era fuori controllo. Eppure, con la fermezza, sono riusciti ad arginarla". 
MILANO - Salutato Thiago Motta, risolto (se mai ci sia stato) il caso Sneijder-Pazzini, l'Inter prova a riallacciare il filo con la vittoria dopo lo stop inatteso di Lecce. Per farlo - in questo irragionevole turno infrasettimanale che ha visto rinviare 4 partite - affronta il Palermo, riportato su quote serene da Bortolo Mutti. Del mercato di riparazione appena chiuso - che Moratti ha definito "logico" - c'è segno in panchina ove siede l'ex leader doriano, Angelo Palombo. Tutti a cercare i nuovi acuti di mercato, e allora i vecchi draghi disposti a dimostrare che la forza sono ancora loro. PARTENZA FALSA - L'Inter ha una partenza distratta, il Palermo parte invece con un piglio che non gli si riconosceva soprattutto fuori casa. Dai piedi di Miccoli partono suggerimenti splendidi per Budan, la difesa nerazzurra se la cava in un paio di situazioni, rientrando affannosamente. Capitola però su azione d'angolo, dimenticando Mantovani, liberissimo, quasi sulla linea di porta: il difensore con licenza di segnare di controbalzo non fallisce. Ma il gol ha l'effetto di svegliare l'Inter e di indurre il palermo a non ripartire più con la stessa determinazione. L'Inter si affida su Sneijdr che cerca ripetutamente Pazzini (una risposta inequivocabile alle polemiche); il pareggia arriva su binari differenti, perché Maicon cerca la testa di Pazzini e trova a rimbalzo il Milito da manuale: stop a seguire e diagonale che non perdona: 1 a 1. Siamo a metà tempo, l'Inter vuole assolutamente il vantaggio e spinge, ma il Palermo, sia pure a fatica, resiste. Prima un colpo di testa ravvicinato di Pazzini viene smorzato da Silvestre, poi in chiusura di tempo, l'ottimo Sneijder votato alla causa comune trova un giuizzo all'ala sinistra, mette al centro per il puntuale inserimento di Cambiasso che, tra neve, scivolate e rimpalli, non trova il bersaglio. I DUELLANTI - Continua a nevicare, alla ripresa del gioco, spesso il pallone giallo si perde sul terreno (ma non ce n'era uno rosso per le gare con i campi "bianchi"?) Sneijder gioca da esterno di un centrocampo a 4, dimostrandosi pienamente applicato al ruolo. Nessuno può certo immaginare che il match si traduca in un duello alla Ridley Scott tra Milito e Miccoli. E' il capitano rosanero ad aprire il fuoco, concludendo un'azione di rilancio esemplare cominciata da Balzaretti, passata da un tocco al volo di Zahavi e conclusa con un assist di Budan. Il piccolo leader siciliano si beve in azione aggirante Lucio sullo stop e Ranocchia sullo slancio e piazza un diagonale in torsione difficile e preciso. L'Inter però reagisce come un leone ferito e Nagatomo, sfuggito a Munoz, viene da questi abbattuto davanti a Viviano. Milito spiazza Viviano. E' solo l'inizio dei fuochi d'artificio. Ed è conto aperto tra due fuoriclasse: il Diego argentino della Beneamata fa le prove generali del tris arrivando un attimo in ritardo su una spizzicata di Cambiasso, ma poi è puntualissimo a infilarsi nelle maglie della difesa, partendo in posizione da rivedere: Viviano viene messo a sedere, il gol è a porta vuota. Finita? Chiedetelo a Miccoli che si tuffa "alla Pascutti" (qualcuno ricorderà) su un tiro cross di Balzaretti, anticipando Nagatomo, 3 a 3. Milito ha un ultimo strepitoso guizzo, seguendo a rimorchio la prima giocata di Palombo e il cross di Zanetti toccato da Pazzini. Palla sotto la traversa, 4 a 3. proprio come all'andata. Ma il palermo di Mutti sembra avere una nuova mentalità, almeno dalla cintola in su. E Miccoli vede bene di ripetere in copia carbone il suo gol in diagonale, quello del 2 a 1. Servito da Ilicic si allunga sulla sua sinistra e infila l'ennesimo diagonale. "Sindrome da Bale" per Julio Cesar che di gol come questo ne ha presi molti altri. La pirotecnica serata ha fine, anche perché Ranieri ha deciso di rinunciare nel tempo alle determinazione di Sneijder e dopo il pareggio richaiam pure il Principe. Scelte di cui la critica chiederà conto. Inter-Palermo 4-4 (1-1) INTER : J. Cesar 5  -  Maicon 6, Lucio 5, Ranocchia 5, Nagatomo 6  -  Zanetti 6, Cambiasso 6, Poli 6  -  Sneijder 7  -  Pazzini 5,5, Milito 8,5. All. Ranieri. PALERMO : Viviano 6  -  Silvestre 5,5, Munoz 5 (62' Pisano 6), Mantovani 6  -  Bertolo 5,5, Donati 6,5, Barreto 5, Balzaretti 5,5  -  Zahavi 5,5 (62' Ilicic 6,5)  -  Budan 6,5 (76' Vazquez 6), Miccoli 8. All. Mutti. ARBITRO : Guida 6. RETI : 17' Mantovani; 22', 54' (rigore), 61', 69' Milito; 52', 66' e 84'Miccoli. NOTE : Serata fredda, nevischio battente, terreno scivoloso. Ammoniti:  Espulsi: Recupero: 1' e 3'. Angoli 6-4 per il Palermo Leggi i commenti I commenti dei lettori In caricamento.. 
UDINE - L'Udinese è salva. Dopo cinque mesi trascorsi all'inseguimento della fatidica quota 40, i friulani riescono "finalmente" a superarla, trovandosi a 41 punti con il successo sofferto contro un Lecce che fa un passo indietro soltanto sul piano del risultato. Battute a parte - avvalorate dall'ironia di Di Natale al triplice fischio di Doveri - i bianconeri rimangono nelle zone altissime della classifica e se la giocheranno fino alla fine per un posto in Champions League. DECIDE TOTO' - Nessuno sa far valere il fattore campo come la banda Guidolin: quella contro i salentini è la decima vittoria in undici uscite, soltanto la Juventus ha saputo prendere un punto al Friuli. Avere a disposizione Antonio Di Natale è un vantaggio non da poco: il centro del 2-1 oltre a decidere l'incontro è il 15esimo sigillo personale, nonché il 145esimo in Serie A. Il protagonista, almeno in avvio, è però Michele Pazienza: arrivato in chiusura di mercato, il mediano va subito a segno, punendo un incolpevole Benassi. Colpo di testa a centro area sugli sviluppi di una punizione, difesa leccese (oggi a quattro e non a tre) addormentata e stacco comodo per l'ex juventino. MEGLIO IL LECCE - Al 5' Floro Flores è lanciato a rete ma paga il rientro di Miglionico. Sembra il preludio a una serata drammatica per i colori giallorossi, i ragazzi di Cosmi sanno invece come rimanere in partita. Il gioco migliora col passare dei minuti, ci prova Muriel da lontano trovando la risposta di Handanovic. Al 26' chi centra la porta è Di Michele: sassata mancina ad incrociare da fuori area, l'estremo sloveno non è reattivo e il pallone si insacca alla sua sinistra. I padroni di casa soffrono, alla mezz'ora Muriel con un gran destro per poco non porta avanti i suoi: a lato di un niente. SECONDO TEMPO LENTO - Nel momento di maggiore difficoltà, ecco lo zampino di Di Natale: Floro Flores soffia a Miglionico un pallone ai limiti del gioco pericoloso, assist al bacio per il numero 10 che stoppa e spara dai 14 metri, nulla da fare per Benassi. Nella ripresa ci si aspetta un Lecce all'altezza della prima frazione - chiusa con due occasioni nitide capitate a Giacomazzi e Delvecchio - e invece gioca quasi solo l'Udinese, che addormenta i ritmi e sfiora il 3-1 con un gran destro di Fernandes: Benassi salva la propria porta ma i suoi compagni non valorizzano il miracolo. Vince l'Udinese, ora a soli due punti dal Milan caduto all'Olimpico: la quota 40 è alle spalle, il campionato di vertice può iniziare. Udinese-Lecce 2-1 (2-1) Udinese (3-5-2): Handanovic 5.5; Ferronetti 6.5, Danilo 5.5, Domizzi 6; Basta 6, Isla 6.5, Pazienza 6.5, Fernandes 6, Pasquale 6; Floro Flores 6.5 (28' st Fabbrini sv), Di Natale 7. (Padelli, Coda, Ekstrand, Fanchone, Battocchio, Torje). All.: Guidolin Lecce (4-1-2-1-2): Benassi 7; Oddo 6, Tomovic 5.5, Miglionico 5.5, Brivio 6; Obodo 6.5; Giacomazzi 6, Delvecchio 5 (11' st Bertolacci 6); Grossmuller 5 (40' st Seferovic sv); Muriel 6.5 (27' st Corvia sv), Di Michele 6.5. (Petrachi, Diamoutene, Giandonato, Piatti). All.: Cosmi Arbitro : Doveri di Roma Reti : 2' pt Pazienza, 26' pt Di Michele, 36' pt Di Natale Ammoniti : Danilo, Delvecchio e Pazienza per gioco falloso Recupero : 2' e 4' Leggi i commenti I commenti dei lettori In caricamento.. 
Dopo la stazione Colosseo il nulla. I soldi sono finiti e la metro C rischia di rimanere un'incompiuta. Lo dice nella sua relazione la Corte dei Conti, che per due anni ha investigato sul procedimento della terza metropolitana di Roma, scoprendo che i costi previsti sono paurosamente lievitati, nonostante molte "qualificanti opere integrative e complementari" come, per esempio, la stazione museo del Colosseo, siano saltate. Una secca bocciatura quella della Corte dei Conti, che, come di consueto, ha inviato la sua relazione ai presidenti di Camera e Senato, al presidente del consiglio e ai presidenti delle commissioni parlamentari, chiedendo a Comune, imprese costruttrici e Roma Metropolitane, di adeguarsi ai rilievi, rispondendo entro sei mesi. "L'opera risulta non priva di incognite sulla sua complessiva fattibilità, essendosi esauriti anzitempo le risorse per la sua realizzazione integrale", scrive la sezione centrale di controllo della Corte dei conti. Non solo: "In violazione della normativa comunitaria, gli incarichi di collaudo sono stati affidati, intuitu personae, senza alcuna forma di selezione o pubblicità, pur in presenza di compensi rilevantissimi". "Per il tratto successivo al Colosseo c'è solo un progetto preliminare che è sospeso da marzo 2010  -  racconta Antonio Tamburrino, consigliere di Italia nostra Roma, interpellato durante l'indagine dalla Corte dei conti  -  Per sopperire alla mancanza di fondi, le imprese costruttrici hanno presentato una loro proposta che prevede la realizzazione dell'opera e la sua gestione per 20 anni. In cambio il Comune dovrebbe corrispondere 10 miliardi in tre modalità: un miliardo e 200 milioni nel corso dei lavori, 312 milioni durante i 20 anni di gestione, 175mila metri quadrati di aree fabbricabili". Riguardo al T3, cioè il tratto San Giovanni Colosseo "i costi iniziali di 483 milioni di euro sono saliti fino ad un miliardo e 300 milioni  -  riferisce ancora Tamburrino  -  un prezzo inaccettabile, per questo il progetto è stato scarnificato e ridotto alle sole opere trasportistiche, per raggiungere la cifra degli attuali 792 milioni di euro, da poco sbloccati dal Cipe". 
NAPOLI - Il Napoli non va oltre lo 0-0 in casa contro il Cesena. Ma gli azzurri questa sera devono veramente essere arrabbiati. Innanzitutto con loro stessi perché regalare un primo tempo agli avversari, non creando mai un'azione pericolosa, non è mai bello. Poi con l'arbitro: il signor Banti nel secondo tempo non è parso per nulla lucido e, nei minuti di recupero, con la complicità del guardalinee, ha annullato un gol regolarissimo a Goran Pandev. IL NAPOLI NON C'E' - Mazzarri, privo di Cannavaro, si affida alla difesa a tre schierando Aronica centrale con Britos e Campagnaro. In attacco c'è Cavani supportato da Dzemaili e Pandev. In mezzo al campo c'è Inler, mentre Hamsik parte dalla panchina. Arrigoni, in attesa di schierare i nuovi acquisti del presidente Campedelli, lascia a riposo Mutu e risponde con un 5-3-2 camuffato da 3-5-2: Comotto e Pudil giocano esterni ma più che laterali di centrocampo fanno i terzini. In attacco spazio a Rennella e Malonga. Il primo tempo è francamente imbarazzante per quel che riguarda il Napoli: pochissime idee, lentezza disarmante, scarsa lucidità e un'ostinazione nel voler colpire centralmente una difesa arroccata come quella del Cesena. I romagnoli non faticano a contenere le iniziative azzurre e provano anche a ripartire per fare male alla difesa a tre partenopea. Le uniche azioni degne di nota sono firmate da Pandev: al 24' gira bene dal limite, ma la palla termina sul fondo. Meglio 3' dopo con un bolide dalla distanza: tiro però centrale che Antonioli respinge coi pugni. LE FOTO DELLA PARTITA CAVANI, SOLO UN PALO - I primi 45' non dicono altro. Mazzarri cambia ad inizio ripresa inserendo Hamsik al posto di Inler e spostando Dzemaili a centrocampo. La partita, nel secondo tempo, è perlomeno viva e, anche se troppo spesso grazie ad iniziative personali, il Napoli finalmente impegna la retroguardia bianconera (dove comunque Von Bergen e Rodriguez spiccano su tutti). Arrigoni leva dal campo Martinho e inserisce l'esperienza di Guana. Cavani è in serata no e lo si capisce bene al minuto 12 quando svetta imperioso in area, dopo un cross di Dossena, colpendo però solo il palo. Al 14' Arrigoni perde Moras per infortunio ed è costretto al cambio con Rossi. Mazzarri intanto fa entrare Zuniga per Britos. LA VOGLIA DI PANDEV - Se Cavani latita un po', non è così per Pandev. Il macedone è in forma e si vede. Nonostante la poca collaborazione dei compagni, l'ex laziale è l'unico che impensierisce Antonioli. Al 24' si accentra dalla destra, saltando tre avversari, per concludere: Antonioli intuisce e para alla propria destra. Mentre Mazzarri si gioca anche la carta Vargas per Dossena e Arrigoni dà spazio a Martinez levando Malonga, Pandev rinnova il duello con il portiere romagnolo al 35': la parata dell'estremo difensore bianconero è da campione vero. PASTICCIO ARBITRALE - Il Cesena, in continua sofferenza per molti tratti del secondo tempo, mette fuori la testa al 37' grazie ad un'azione di Comotto che sfonda sulla destra. Palla a Rennella, quasi sul fondo, e De Sanctis salva spazzando coi piedi in corner. Al 41' a salvare gli azzurri è invece Zuniga che anticipa Martinez dopo un perfetto cross dalla sinistra di Pudil. Al 43' altra clamorosa occasione campana: assist di Hamsk per Cavani che, solo davanti alla porta, spara su Antonioli in uscita. Sul successivo tap-in dell'uruguaiano, salva sulla linea di porta Comotto. La gara finisce nel peggiore dei modi, con una clamorosa svista arbitrale: Pandev controlla in area, spalle alla porta e serve Maggio. L'esterno azzurro tocca col petto consentendo al macedone un comodo tiro e il tanto sospirato gol da tre punti. Ma la terna arbitrale annulla, forse per offside (inesistente), forse per un fallo di mano di Maggio (inesistente). NAPOLI-CESENA 0-0 NAPOLI (3-4-2-1): De Sanctis 6, Campagnaro 6, Aronica 6, Britos 6 (16' st Zuniga 6), Maggio 5,5, Inler 5 (1' st Hamisk 6), Gargano 6, Dzemaili 6, Dossena 6,5 (26' st Vargas sv), Pandev 6,5, Cavani 5,5. (83 Rosati, 2 Grava, 21 Fernandez, 34 Donadel). All.: Mazzarri 5. CESENA : (3-5-2): Antonioli 7, Moras 6 (15' st Rossi 5,5), Von Bergen 6,5, Rodriguez 6,5, Comotto 6, Parolo 6, Colucci 6, Martinho 6 (10' st Guana 6), Pudil 6, Rennella 5,5, Malonga 6 (33' st Martinez sv). (88 Ravaglia, 77 Ceccarelli, 24 T. Arrigoni, 45 Lolli). All.: D. Arrigoni 6 Arbitro : Banti di Livorno 4,5. Angoli : 9-2 per il Napoli. Recupero : 0' e 4'. Spettatori : 25 mila. Espulsi : D. Arrigoni (29' st) per proteste. Ammoniti : Inler, Hamsik, Martinho, Gargano, Britos, Pudil e Guana per scorrettezze; Von Bergen per comportamento non regolamentare; Dzemaili per proteste. Leggi i commenti I commenti dei lettori In caricamento.. 
ROMA  - Una mazzata micidiale, soprattutto dal punto di vista psicologico. Può essere definita così per il Milan la sconfitta con la Lazio. La Juve non ha neanche giocato e resta davanti in classifica, il segnale è a dir poco sinistro nella corsa allo scudetto. Il 2-0 maturato all'Olimpico comunque non fa una piega e rompe un digiuno di vittorie laziali che con i rossoneri durava da 14 anni. Reja, senza Klose e soprattutto senza rinforzi adeguati in attacco nel mercato di gennaio, muove alla perfezione la sua coperta corta, riscaldando un pubblico in partenza un po' freddino, e non solo per il clima. NIENTE KLOSE - Indubbiamente la notizia del giorno in casa Lazio stizzisce le coscienze dei tifosi. Klose non recupera da una botta rimediata con il Chievo e non gioca. E così, mentre Cisse segna la sua prima rete con il QPR in quel di Birmigham, Reja deve schierare Rocchi unica punta e proporre una trequarti di grande corsa sugli esterni (Lulic e Gonzalez) con Hernanes stoccatore. Allegri dà segnali precisi con uno schieramento molto offensivo: El Shaarawy è il partner di Ibra, Robinho è sulla trequarti mentre a protezione della difesa c'è una mediana molto muscolare con van Bommel e Ambrosini. Segnali non raccolti peraltro dalla squadra. MILAN PRESUNTUOSO - Il primo tempo è il solito Milan snob, dalla manovra lenta tanto criticata nei giorni scorsi dal vate Sacchi. Gli unici squilli sono di Ibrahimovic quando si pone tra le linee. Due assist perfetti per Nocerino ed El Shaarawy: il primo colpisce di testa ma esalta Marchetti, il secondo (buona personalità) evita l'estremo ma si decentra e non riesce a concludere. Il resto è manovra sterile, fotografata dalla prova di Mesbah: copre la fascia, ma i suoi traversoni sono sempre telefonati. La Lazio concede pochino, anche se bada soprattutto a difendersi. A parte la ricerca dell'episodio su palla inattiva, da segnalare conclusioni dalle distanza fondamentalmente innocue di Hernanes e Matuzalem. LA NOTTE DI ROCCHI - Nella ripresa, prima svolta della gara con un rigore assegnato al Milan dall'arbitro Damato e negato dal guardalinee Maggiani: il primo vede correttamente un fallo di mano di Dias, il secondo ne vede un altro (se c'è è comunque successivo) di El Shaarawy. Insomma, il rigore non viene dato, ed il collaboratore trascina tutta la terna nell'insufficienza. Il Milan dà più ritmo, ma le conclusioni latitano: Ibrahimovic quando si tratta di concludere a rete è meno graffiante, Robinho è un fantasma e l'inserimento contemporaneo di Emanuelson e Seedorf non produce granché. Finisce così che la gara la decidano i due migliori in campo. Rocchi esegue due veli strepitosi per Hernanes, che sul primo piazza il destro vincente, poi manca il raddoppio da posizione ottima. Quindi è ancora Rocchi a chiudere i giochi, finalizzando con un sinistro ravvicinato una trama sull'asse Lulic-Hernanes. Ibra manca il gol della speranza, quindi siparietto finale che testimonia il nervosismo dei rossoneri: Thiago Silva non gradisce l'esultanza del giovane Rozzi (classe '94, esordio in A) e lo redarguisce in maniera eccessivamente brusca. Proprio non è serata per il Milan. Lazio batte Milan 2-0 (0-0) Lazio (4-2-3-1): Marchetti 6.5 Konko 6.5 Biava 6.5 Dias 5 (6' st Stankevicius 5), Radu 6.5, Matuzalem 6, Ledesma 7, Gonzalez 6.5, Hernanes 7 (43' st Candreva sv), Lulic 6.5, Rocchi 7 (47' st Rozzi sv). (1 Bizzarri, 5 Scaloni, 21 Diakitè, 14 Garrido). All.: Reja 7. Milan (4-3-1-2): Abbiati 5, Abate 5.5, Nesta 5.5, Thiago Silva 6, Mesbah 5, Ambrosini 5.5 (21' st Emanuelson 5.5), Van Bommel 6 (34' st Maxi Lopez sv), Nocerino 6.5, El Shaarawy 6 (21' st Seedorf 5.5), Ibrahimovic 6.5, Robinho 5 (1 Amelia, 25 Bonera, 19 Zambrotta). All.: Allegri 5. Arbitro: Damato di Barletta 5. Reti: nel st 31' Hernanes, 40' Rocchi. Angoli: 8-6 per il Milan. Recupero: 0 e 5'. Ammoniti: Matuzalem e Nesta per gioco scorretto. Spettatori: 30 mila. Leggi i commenti I commenti dei lettori In caricamento.. 
CAGLIARI - Inviolato dal 1995, il Sant'Elia si conferma campo stregato per la Roma che, dopo l'umiliante 5-1 della passata stagione, rimedia un'altra sonora lezione dal Cagliari. I 4 gol rimediati, a una settimana di distanza dai 3 subiti dalla Juve a Torino in Coppa Italia, testimonia un momento di grande difficoltà ed appannamento della squadra giallorossa che, soprattutto in difesa, fa acqua da tutte le parti. Un po' per le scarse condizioni fisiche di Juan e Kjaer, un po' per costanti errori nell'attuazione della tattica del fuorigioco, inconcepibili per una squadra che si ostina a difendere a due. LA VITTORIA DI BALLARDINI - E' stata la vittoria di Ballardini su Luis Enrique. L'ex tecnico della Lazio ha vinto in ritardo il suo piccolo derby con scelte impeccabili (Ribeiro, autore della doppietta decisiva, per Ibarbo oltre al rientro di capitan Conti) e soprattutto per una costante ricerca della profondità che ha mandato puntualmente in tilt i più blasonati rivali. KJAER, SCELTA INFELICE - Luis Enrique ha cambiato tre pedine nello schieramento bloccato dal Bologna, preferendo Kjaer, José Angel e Simplicio a Heinze, Taddei e Greco. Mosse infelici che la Roma ha pagato caro. Il danese, in particolare, è stato protagonista negativo di ben 3 dei 4 gol rossoblu: sul secondo e sul terzo ha sbagliato la linea del fuorigioco, sul 4° si è dimenticato del solo uomo che arrivava in area, Ekdal. Non si capisce come Heinze, lasciato in panchina, potesse far peggio. L'INTUIZIONE RIBEIRO - La Roma ha sofferto fin dall'inizio le sovrapposizione sugli esterni di Cossu e Pisano a destra e Agostini e Riberiro a sinistra. E proprio da un taglio del brasiliano ha incassato l'1-0: gran destro dal limite a fil di palo che ha sorpreso Stekelenburg. ROMA, GOL SOLO SU PALLE INATTIVE - I giallorossi hanno reagito con carattere, e pur non brillando nel possesso palla e nella fantasia, hanno tirato fuori da due palle inattive le occasioni per ribaltare il risultato. Juan ha pareggiato con un bello stacco di testa su angolo di Totti, Borini ha siglato il momentaneo 1-2 riprendendo una corta respinta di Agazzi su punizione di Pjanic. I TAGLI MICIDIALI DEL CAGLIARI - Il Cagliari non si è abbattuto e, a cavallo dell'intervallo, si è di nuovo riportato avanti sfruttando due perfetti di tagli: il primo di Cossu, che ha liberato solo davanti alla porta Pinilla, bravo a scavalcare Stekelenburg in uscita con un morbido tocco d'esterno destro, il secondo dello stesso ex attaccante del Palermo che ha lanciato nello spazio Ribeiro, implacabile a battere di nuovo il portiere olandese con un gran destro sotto la traversa. ROMA POCO CONCRETA - La Roma ha avuto una reazione d'orgoglio: ha iniziato a schiacciare nella propria trequarti un Cagliari a poco a poco più stanco ma non ha avuto fortuna e lucidità per raddrizzare la partita. I giallorossi hanno avuto almeno 4 limpide occasioni per pareggiare, con Lamela, Borini (2) e Pjanic ma hanno peccato di concretezza. EKDAL CHIUDE I CONTI - I sardi, bravi a raddoppiare con Dessena e Naingollan le discese più insistenti sulle fasce di Rosi e José Angel, hanno resistito e nel finale, grazie all'ingresso di Ibarbo, hanno chiuso i conti con Ekdal sfruttando le praterie lasciate dai rivali. Un ko pesante per la Roma che ora vede sempre più lontano il 3° posto, unico obiettivo rimastole di una stagione che inizia a riservare più delusioni che soddisfazioni. CAGLIARI-ROMA 4-2 (2-2) Cagliari (4-3-1-2): Agazzi 5.5, Pisano 6.5, Canini 6.5, Astori 6.5, Agostini 7, Dessena 6.5, Conti 6.5, Nainggolan 6.5, Cossu 7 (35' st Ariaudo sv), Pinilla 7 (39' st Ibarbo 7), Ribeiro 8 (26' st Ekdal 6.5). (25 Avramov, 24 Perico, 10 El Kabir, 9 Larrivey). All.: Ballardini. Roma (4-3-1-2): Stekelenburg 5, Rosi 5.5, Kjaer 4.5, Juan 6, Josè Angel 5.5, Simplicio 6 (23' st Greco 5.5), Gago 5.5, Pjanic 6, Totti 5.5, Borini 6.5, Lamela 5.5 (35' st Bojan sv). (1 Lobont, 5 Heinze, 11 Taddei, 20 Perrotta, 92 Viviani). All.: Luis Enrique. Arbitro : Romeo di Verona 6. Reti : nel pt 6' Ribeiro, 13' Juan, 34' Borini, 41' Pinilla; nel st 3' Ribeiro, 47' Ekdal. Angoli : 8-4 per la Roma. Recupero : 0' e 4'. Ammoniti : Kjaer, Lamela, Astori, Borini, Nainggolan per gioco scorretto, Cossu in panchina dopo la sostituzione. Note : espulso il vice allenatore del Cagliari Regno al 35' pt per proteste. Spettatori: 8.000. Leggi i commenti I commenti dei lettori In caricamento.. 
MACERATA - La Bre Banca Cuneo stravince a Macerata 0-3 (20-25, 24-26, 22-25) il primo atto del derby europeo della Champions league di volley. Nelle gara di andata dei playoff 12 (una sorta di ottavi di finale) i piemontesi sono i veri protagonisti della serata: corretto approccio alla partita, nessun calo di concentrazione e capacità di sfruttare meglio le incertezze (tante) degli avversari. Dall'altra parte si vede una Lube mai in partita che quando prova a rimettere piede nel match non riesce a tenero alto il ritmo e paga la troppa discontinuità al servizio (diciannove errori e tre ace). Un risultato che fa bene al coach di Cuneo Camillo Placì (da domenica scorsa alla guida della Bre Banca al posto di Gulinelli esonerato) definito troppo in fretta "traghettatore". Con una vittoria così importante Placì vede salire le sue quotazioni, anche se nomi di successori ne circolano tanti. Il coraggio e le scelte dell'ex secondo sono azzeccate: nel sestetto si vede Vesely al centro, al fianco di Gigi Mastrangelo, al posto di Fortunato. E proprio in avvio di gara i muri del giocatore della Repubblica Ceca mandano in tilt l'enorme potenziale offensivo di Macerata. A completare la bella serata le buone condizioni di Vissotto autore di 17 punti e Ngapeth, il giovane francese classe '91, utile in ricezione e buono in attacco con 12 punti. Per quanto riguarda la squadra diretta da Alberto Giuliani una notte di Champions da cancellare in fretta: troppi errori, tanta confusione e un pizzico di nervosismo tra i suoi ragazzi. Le cifre dei protagonisti sono insufficienti con Omrcen 13 punti e molti errori, e gli altri bomber lontani dai valori consueti. E' il caso di Savani e Parodi con 6 punti nel tabellino. Per fortuna l'occasione per rifarsi è dietro l'angolo. La saga delle sfide tra le due squadre prosegue domenica in campionato e mercoledì prossimo nel gara di ritorno europea. C'è ancora tempo per rimettere in corsa la Lube, mentre aumenta, per i vice campioni d'Italia, la voglia di chiudere in fretta il trittico. Il primo set comincia con la Bre Banca molto concentrata e subito avanti nel punteggio grazie a un muro abbastanza efficace. Merito di Vesely che riesce ad arginare le scelte offensive di Macerata. Ma a preoccupare in casa Lube sono soprattutto i troppi errori commessi al servizio. In attacco grande protagonista l'opposto Vissotto e nel finale un paio di colpi di Ngapeth chiudono il parziale: 25-20 per Cuneo con un grande muro a uno del veterano Mastrangelo. Il secondo set cresce a livello di spettacolo, si vedono due squadre che lottano alla pari e ogni palla schiacciata a terra diventa determinante. In avvio parte bene Macerata che fa capire agli ospiti di avere un atteggiamento diverso rispetto al primo parziale. Però la Bre Banca rimane incollata al match e nella parte conclusiva si gioca punto a punto con inevitabile chiusura ai vantaggi. Tutti i particolari servono a far pendere l'ago della bilancia da una parte oppure dall'altra. E così un errore di Omrcen regala il 26 a 24 che lancia Cuneo sul 2-0. Il terzo set comincia con due squadre contratte: Macerata sa di non può commettere altre sciocchezze e Cuneo deve chiudere la sfida per non far rientrare in partita i padroni di casa. Ne viene fuori un avvio con il cosiddetto "braccino corto" dove nessuno forza al servizio e la paura di sbagliare prende il sopravvento. Insomma una situazione, a livello di spettacolo, opposta alla seconda fase. Il primo break lo ottiene Cuneo che sfrutta i tanti errori dei marchigiani. Poi un turno al servizio di capitan Omrcen riapre la partita e fa salire le quotazioni biancorosse. A ristabilire le distanze ci pensa Vissotto, chiamato in causa da seconda linea, con un paio di bordate da seconda linea. Nel finale black out Cuneo che spreca tre punti di vantaggio e permette a Travica e compagni di ricaricare le batterie. La partita diventa confusa ma ad avere le idee più chiare è sempre Cuneo che chiude con un colpo di classe di Vissotto (25-22). Intanto in serie A1 arriva un nuovo allenatore. Si tratta dell'olandese classe '67 Henk Jan Held che sostituirà sulla panchina di San Giustino l'esonerato Fefè De Giorgi. L'ex secondo allenatore della nazionale olandese arriva in Umbria domani mattina e comincerà a dirigere gli allenamenti dell'Energy Resources San Giustino. Il sestetto umbro è in lotta per non retrocedere e i tifosi sperano che a partire da domenica prossima la squadra abbia recepito la scossa voluta dalla società guidata dal presidente Claudio Sciurpa: "Sono contento di presentare il nostro nuovo primo allenatore  -  ammette il numero uno del club  -  Sono sicuro che abbiamo trovato una persona nel cui sangue scorrono globuli biancoblu. Ho avuto la fortuna di apprezzare Held come atleta, ma sono certo che non mi deluderà come tecnico". Leggi i commenti I commenti dei lettori In caricamento.. 
Spettacoli a cavallo, sfilate in maschera, piéce teatrali, concerti in costume, caroselli con i bambini. Considerato il maggior evento equestre d'Europa per numero  di spettatori, il Carnevale Romano (1121 febbraio) giunge alla sua quarta edizione forte del successo di pubblico registrato nel 2011, con un afflusso di 600 mila contatti in undici giorni di permanenza. E anche quest'anno il cuore della manifestazione è rappresentato dall'arte equestre, in omaggio alla tradizione del Carnevale rinascimentale, il cui evento principale era la corsa dei cavalli berberi su via del Corso, che ispirò per secoli le arti di grandi scrittori, pittori e artisti, oltre ad attrarre a Roma la nobiltà di tutta Europa. IL CARNEVALE ROMANO Il Carnevale Romano prende il via sabato 11 febbraio alle ore 16 con la grande sfilata d'apertura su via del Corso, cui prenderanno parte oltre cento cavalli, carrozze, figuranti in costume, attori della commedia dell'arte, gruppi storici. Il tema dell'edizione di quest'anno sarà ispirato ai viaggi e alle grandi scoperte, con l'utilizzazione dei costumi del teatro dell'Opera scelti da Anna Biagiotti. Tra i numerosi spettacoli equestri in programma, merita attenzione la neonata "Giornata dell'orgoglio buttero", con la presenza di undici gruppi di allevatori che, con cento cavalli, porteranno in piazza del Popolo (sabato 18 alle ore 15) la loro interpretazione della storia della Maremma, attraverso caroselli e ricostruzioni storiche. Per quanto riguardo il teatro, il Carnevale Romano rilancia la grande tradizione della commedia dell'arte con lo spettacolo "Gli innamorati immaginari" ideato e diretto da Leonardo Petrillo, frutto di un laboratorio che ha selezionato 16 attori tra oltre 500 under 35 provenienti da tutta Italia. E si giunge così alla musica. Palazzo Braschi ospita "Musica in maschera", un ciclo di cinque concerti in costume in omaggio al Canevale, in un percorso musicale che va dal Barocco al Romanticismo. L'11, il 14 e il 18 febbraio alle 18.30 avranno luogo rispettivamente "Concerto con quintetto barocco", "Concerto degli innamorati per pianoforte con musiche del Romanticismo", "Concerto lirico per tenore e soprano con pianoforte e trio d'archi su musica da Mozart e Vardi". Il 12 e il 19 febbraio, alle ore 11 e alle 12, si svolgerà invece "Concerto con il trio Barocco". E, per concludere il breve l'elenco degli highlights della ricchissima manifestazione, il Carnevale Romano dedica ai bambini una parte significativa delle sue iniziziative, soprattutto nei weekend: da domenica 12 febbraio alle ore 9.30, nell'arena di piazza del Popolo, il Corpo Forestale dello Stato proporrà ai bambini della capitale il "Battesimo della sella", regalando loro  per la prima volta l'emozione di salire sui cavallini di Monte Rufoli. 
