È VICINO il giorno in cui i giudici chiameranno il frigorifero e la caldaia a testimoniare in tribunale, per risolvere il caso di un omicidio. Sembra profilarsi questo futuro, dopo che, nei giorni scorsi, si è scoperto di un braccio di ferro in corso tra la polizia Usa e Amazon per ottenere i dati di Echo, piattaforma internet delle cose (IoT). La polizia ritiene che questi possono essere utili a risolvere il caso di un omicidio avvenuto a novembre 2015, quando un uomo ( Andrew Bates ) è stato ucciso nella vasca da bagno. Principale indiziato, il proprietario della casa: Victor Collins . Già la polizia, dell’Arkansas, ha potuto scoprire dai dati della caldaia smart di Collins che c’è stato un anomalo consumo di acqua dall'una alle tre di notte. Forse per lavare il sangue? Già questa informazione così precisa sarebbe difficile da ottenere con apparati domestici analogici; ma da Echo la polizia spera di avere qualcosa di più: le registrazioni sonore di quella notte. I microfoni di Echo infatti sono sempre attivi. Così possono mandare comandi agli elettrodomestici quando sentono pronunciare alcune parole chiave. Le registrazioni passano dai server di Amazon, che elaborano la richiesta dell’utente. Il punto è che a volte Echo registra qualche parola per errore, all’insaputa dell’utente. Amazon finora si è rifiutato più volte di fornire queste registrazioni, temendo di indebolire la fiducia dei propri utenti. Aziende come Amazon e Google, che vi stanno investendo, devono combattere l’idea che l’internet delle cose sia una minaccia per la nostra privacy. La storia ricorda lo scontro avvenuto tra Apple e Fbi per sbloccare l’iPhone di un terrorista e quindi avere accesso ai suoi dati. Ma c'è adesso un salto di qualità, perché con l’internet delle cose ogni oggetto (o quasi) può contenere dati rilevanti per gli inquirenti. Insomma, c’eravamo appena abituati all’idea che i nostri dispositivi - cellulari e computer - possono rivelare informazioni utilizzabili contro di noi e già dobbiamo fare i conti con il fatto che questo può valere per tutte le cose. Dalla caldaia, all'auto, alla tv, al frigorifero, appunto, perché tutti questi oggetti sono ormai dotabili di connessioni e sensori. In alcuni casi (vedi già con le smart tv o auto connesse) diventerà sempre più difficile poterne fare a meno; l’alternativa ''analogica'' e non connessa potrebbe diventare presto molto svantaggiosa o sparire del tutto. In questi casi si fronteggiano due scuole di pensiero. Chi sostiene che gli inquirenti hanno diritto a mettere le mani sui dati degli utenti, dovunque essi siano. E chi invece teme così una scivolosa china: ossia che di questo passo i produttori siano costretti a fornire allo Stato un modo per accedere ai dati sempre e comunque, anche aggirando le protezioni dell’utente e l'eventuale crittografia. Con il rischio, in questo modo, di indebolire la sicurezza del dispositivo anche nei confronti di accessi illegali (di criminali informatici) o comunque lesivi dei diritti democratici . È una fase delicata, di passaggio. Una fase in cui gli Stati tendono a potenziare le norme per intercettazione e sorveglianza sugli utenti (di recente l'ha fatto Regno Unito). E in cui sono poche e di dubbia efficacia le voci istituzionali di senso opposto (si veda la Corte di Giustizia europea sulla data retention , nei giorni scorsi o i Garanti Privacy Ue). In questa situazione, la differenza può farla anche l’esito del braccio di ferro tra autorità di polizia e vendor tecnologici; anche se può essere considerata una stortura anche il fatto di assegnare a loro questo ruolo di baluardo della nostra privacy (o del nostro diritto a una corretta informazione ), nel silenzio della politica. Argomenti cybersecurity 
Yao Zhang poteva salvarsi. O per lo meno era stata messa in guardia della pericolosità del posto in cui si trovava. A gesticolare e chiamare la 19enne cinese finita sotto un treno, il 5 dicembre scorso, per rincorrere i tre ragazzi che le avevano rubato la borsetta, sono stati due operai di una ditta che lavorano nella stazione di Tor Sapienza. La ragazza, però, scossa dall'accaduto, non si è resa conto e qualche minuto dopo è stata travolta dal treno che l'ha fatta finire in una scarpata. Yao Zhang, infatti, stando al racconto dei due operai, sentiti in procura nei giorni successivi alla scoperta del suo cadavere, “stava piangendo e parlando al cellulare”. I due le hanno detto che il punto nel quale si trovava era pericoloso e che sarebbe stato meglio se fosse andata via. Di fronte al silenzio della giovane i due hanno proseguito per la propria strada. La studentessa, infatti, è rimasta per ben 11 minuti ferma su una massicciata accanto ai binari, prima di essere travolta da un convoglio in transito nella stazione. L'ultimo dei tre autori del borseggio ai danni della giovane studentessa dell'Accademia delle belle arti è stato arrestato sei giorni fa dopo una lunga indagine. A fare pressione perché si consegnasse sono stati gli stessi componenti del campo nomadi di via Salviati, dopo che gli altri due complici erano già stati arrestati dagli agenti della squadra mobile. Stando alla ricostruzione degli inquirenti, il procuratore aggiunto Pierfilippo Laviani e il pm Giovan Battista Bertolini, i tre giovani di etnia rom hanno circondato la ragazza all'interno della stazione di Tor Sapienza e poi, dopo averle sottratto la borsetta sono scappati lungo i binari. Yao Zhang li ha seguiti per un po' salvo poi perdersi fra i convogli della stazione. Intanto prosegue l'indagine per omicidio colposo a carico del macchinista del treno. Nei prossimi giorni verrà disposta una consulenza cinematica per capire se l'uomo avrebbe potuto scongiurare l'accaduto con una manovra di emergenza. Argomenti tor sapienza studentessa cinese 

LA SPEZIA – Lo Spezia non va oltre lo 0-0 con il Vicenza nell’anticipo dell’ultima giornata d’andata di serie B e manca l’occasione di chiudere il 2016 con un piede in zona playoff. Il risultato, comunque, non va disprezzato da parte dei liguri visto che sono stati costretti a giocare per oltre un’ora in inferiorità numerica, complice l’ingenuo rosso rimediato da Pulzetti al 31’. Il Vicenza non è riuscito a sfruttare la superiorità, colpendo un palo e fallendo almeno tre limpide occasioni. Ma nella ripresa ha dovuto fare i conti con l’orgogliosa reazione degli uomini di Di Carlo che in più circostanze sono andati vicini alla vittoria. ESPULSO PULZETTI, PALO DI GIACOMELLI – Dopo mezz’ora senza particolari sussulti, con due soli timidi tentativi ospiti firmati Galano e Bellomo, ecco l’episodio che dà una piega diversa alla partita (31’): Pulzetti interviene a gamba tesa, in gioco pericoloso, su Signori a centrocampo e l’arbitro Marini decide di espellerlo. Il Vicenza prende ulteriore coraggio e prima della fine del tempo sfiora il vantaggio con Galano, che impegna Chichizola con un forte diagonale, e con Giacomelli, che colpisce in pieno un palo con un destro da favorevole posizione. RIPRESA PIU’ EQUILIBRATA – Gli uomini di Bisoli insistono nella ripresa e sfiorano di nuovo il bersaglio con un sinistro dal limite di Galano. Sembra un assedio e, invece, dopo aver lasciato l’iniziativa agli avversari per mezz’ora, lo Spezia d’incanto esce fuori andando clamorosamente vicino al vantaggio per due volte: prima con un destro da fuori di Maggiore, poi con una punizione a giro dalla destra di Piccolo. Le due squadre non si accontentano e le occasioni fioccano. Il Vicenza non trova l’acuto ancora con Galano e Bellomo, lo Spezia replica spaventando i biancorossi con Deiola e Valentini (sinistro diagonale respinto sulla linea da Pucino). L’ultima buona occasione per sbloccare lo 0-0 capita a Terzi che però non centra lo specchio della porta con un colpo di testa da pochi passi. Argomenti serie b spezia calcio vicenza calcio Leggi i commenti I commenti dei lettori 
La proroga dei precari storici, certo. Ma anche la possibilità di farne di nuovi, il tutto nel lungo anno elettorale alle porte. Poteva l’Ars non approfittare del ddl “nobile” per garantire ancora due anni certi di contratto a una platea di oltre 20 mila precari di enti pubblici e non approfittarne, infilandoci un piccolo comma che consentirà agli stessi enti di assumere nuove persone senza alcun obbligo di concorso e con contratti a tempo? Certo che no, ed ecco che nella legge votata ieri a gran maggioranza a Sala d’Ercole salta fuori la possibilità di fare questi nuovi contratti in Regione, Comuni e perfino Aziende sanitarie. A nulla è servito un emendamento, presentato dai socialisti e sostenuto dal Movimento5 stelle, che doveva cancellare questa norma: con voto segreto è stato bocciato. La norma prevede che, in deroga al blocco delle assunzioni, «qualora tra il personale con contratto di lavoro subordinato non siano presenti figure professionali necessarie all’espletamento delle funzioni e dei servizi istituzionali, le amministrazioni interessate possono instaurare rapporti di lavoro flessibile a patto che non vi sia un aumento dei costi». Insomma, se qualche dipendete comunale va in pensione, ad esempio, si può trovare il modo per fare nuove assunzioni a tempo determinato oltre il bacino di precari storico. «Il lupo perde il pelo, ma non il vizio e la politica approva una porcheria», dicono il segretario generale e il segretario regionale della Cisl Funzione pubblica siciliana Gigi Caracausi e Paolo Montera. Al netto di questa scelta dal sapore elettorale, l’unica altra cosa certa è che i 16 mila precari degli enti locali, gli altri 5 mila Asu, i 1.500 precari delle Aziende sanitarie, altri 500 dipendenti a tempo della Regione  e 3.200 ex Pip sono prorogati per almeno due anni, fino al 2018. Spesa prevista, 265 milioni di euro. Nelle more sarà avviata anche la stabilizzazione in deroga a una serie di tetti imposti dallo Stato: almeno 8 mila precari potrebbero essere stabilizzati da qui ai prossimi due anni e sono previste penalità per i Comuni che non lo faranno avendo i posti disponibili in pianta organica. La grande incognita rimane questa seconda parte della norma votata ieri dall’Ars: la proroga non è a rischio impugnativa dallo Stato, ma la stabilizzazione in deroga alle norme nazionali sì. Per evitare impugnative occorreva un passaggio in Parlamento nazionale, che è saltato. Da Palazzo Chigi sarebbero comunque arrivate rassicurazioni informali per evitare una impugnativa. Ma non vi è alcuna certezza. In serata approvato anche l'esrecizio provvisorio fino a febbraio, in attesa della Finanziaria. E via libera anche alla norma sulla "certificazione delle competenze" nella formazione che sblocca i fondi per i corsi dell'Avviso 8 che vale 136 milioni di euro. Argomenti sicilia precari assunzioni palermo ars 
ROMA - Sembrava tutto perfetto. Il nuovo volto dell'antidoping russo, una donna, Anna Antseliovich, non toccata dai report che hanno scoperchiato lo scandalo dei test manipolati e delle medaglie truccate, pronta ad ammettere al New York Times che c'è stato una "cospirazione istituzionale" di Mosca per ottenere grandi risultati sopratutto ai Giochi invernali di Sochi. Un mea culpa sul passato , che esentava il Cremlino da qualsiasi responsabilità e sembrava il primo passo per ripartire verso una dimensione più credibile dello sport russo. Ma sono bastate poche ore per trasformare le parole della Antseliovich nell'ennesimo braccio di ferro tra gli Stati Uniti e i vertici politici e sportivi russi che hanno parlato senza mezzi di termini di "parole distorte". Innescando la reazione della giornalista, Rebecca R. Ruiz, che in tre tweet ha rivendicato la precisione delle frasi riferite, e le conferme ricevute dai dirigenti "che ormai non contestano più l'esistenza di strategie doping, ma solo il fatto che fosse lo Stato a sostenerle". Non si placa la polemica sullo sport russo, anche ora che si sta chiudendo l'anno più drammatico, con l'esclusione di una parte della squadra dai Giochi di Rio, la pubblicazione dei report McLaren sulla manipolazione (in alcuni casi guidate dai servizi segreti) di un migliaio di test di atleti di trenta sport, con pesanti ripercussione sulle Olimpiadi di Sochi, il gioiello del presidente Vladimir Putin costato 51 miliardi di dollari. Mentre il Cio si prepara a decidere sulla presenza russa ai prossimi Giochi invernali in Corea del Sud - improbabile l'esclusione della squadra - l'inchiesta del New York Times rivendica la prima ammissione di quella che viene definita "una delle più grandi cospirazioni nella storia dello sport". A sostenerlo è anche il nuovo direttore generale dell'agenzia antidoping Rusada, personaggio centrale, insieme all'icona del salto con l'asta Isinbaeva, in questa fase in cui la Russia cerca di riconquistare credibilità. Ma a denti stretti, perché non appena viene pubblicata la frase incriminata ("cospirazione istituzionale"), scattano non solo la Rusada ("dichiarazioni distorte") e il vicepresidente del comitato olimpico Pozdnjakov ("È un fake"), ma anche il ministro dello sport Kolobkov: "Il titolo non corrisponde affatto al contenuto e peserà sulla coscienza dell'autore". E a dare il senso della frustrazione russa ci pensa Vitaly Smirnov, veterano dell'era sovietica ora a capo della commissione antidoping: "La Russia non ha mai avuto le opportunità concesse ad altre nazioni". Il ruolo di Putin, in ogni caso, non viene messo in discussione, neanche il New York Times lega la sua figura alle trame oscure dei test manipolati. I Mondiali di calcio del 2018 sono dietro l'angolo e la Fifa minaccia possibili sanzioni, ma intanto il presidente Infantino annuncia: "Per quell'edizione ci sono altri sponsor che vogliono salire a bordo...". Argomenti doping doping russia Leggi i commenti I commenti dei lettori 
Nemmeno l’ultima gara dell’anno modifica un leitmotiv ormai consolidato per lo Spezia. Al “Picco” finisce 0-0 contro il Vicenza, con i liguri in dieci già nel primo tempo. I bianchi si confermano formazione pratica, atleticamente tonica, ma senza grandi sussulti. Il Vicenza non fa certo barricate. In avanti schiera tre autentici folletti, l’ex Bellomo ed i quasi imprendibili Giacomelli e Galano. Lo Spezia cerca di aggredire alto, ma i molti cross non vengono sfruttati. Così Vigorito trema solo al 9’ per un retropassaggio avventato. Di Carlo ha puntato sulla gioventù, come annunciato, con Deiola e Maggiore a centrocampo, ma a tradirlo è il veterano Pulzetti, che viene espulso per un’entrata molto decisa su Signori al 32’. L’arbitro romano Marini si conferma molto severo. Così la gara diventa ancora più difficile ed il “Picco” trema per il destro sul palo di Giacomelli al 45’, con un destro da posizione quasi impossibile. Dopo la pausa,  Di Carlo inserisce il difensore Ceccaroni per l’attaccante Piu e passa al 3-4-1-1, la priorità sembra limitare i danni. Spinge a sinistra l’austriaco Petar Zivkov, lo scorso anno in serie D con il Rapallobogliasco, ma lo Spezia non fa regali, bada al sodo e cerca di sfruttare le occasioni, con Granoche e Piccolo a cercare la profondità. Al termine di uno slalom, è Maggiore al 14’ a sfiorare il palo. Sorte analoga per l’arcuata punizione di Piccolo al 17’. Spreca, però, Galano un rigore in movimento al 20’, su palla persa da Ceccaroni su Bellomo. Non è da meno Valentini al 28’, che non riesce in mischia a dare il tocco decisivo. La gara diventa vibrante. Bellomo si traveste da Cassano e da sinistra pennella un interno destro al 29’, che Chichizola devia con un tuffo spettacolare. L’ultimo brivido è una zuccata alta di Terzi. Adesso serve recuperare gli infortunati, soprattutto Nené e Sciaudone, ma lo Spezia deve pescare bene nel mercato invernale per poter risalire la classifica. Argomenti calcio spezia vicenza 
MOHAMED Abdallah, capo del sindacato egiziano degli ambulanti, in un'intervista all'edizione araba dell' Huffington Post , ha ammesso di essere un informatore dei servizi segreti e di aver consegnato Giulio Regeni all'Interno, cioè agli uomini che rispondono al presidente Al Sisi, perché "faceva troppe domande". Lo riporta Brahim Maarad, giornalista bilingue, su 'l'Espresso" . "Sì, l'ho denunciato e l'ho consegnato agli Interni e ogni buon egiziano, al mio posto, avrebbe fatto lo stesso", racconta il capo del sindacato. "Siamo noi che collaboriamo con il ministero degli Interni -   afferma Abdallah - Solo loro si occupano di noi ed è automatica la nostra appartenenza a loro. Quando viene un poliziotto a festeggiare con noi a un nostro matrimonio, mi dà più prestigio nella mia zona". Poi la precisazione sui contatti con Regeni: "L'ultima volta che l'ho sentito al telefono è stato il 22 gennaio, ho registrato la chiamata e l'ho spedita agli Interni". Dunque appena tre giorni prima del sequestro del ricercatore italiano, avvenuto il 25 gennaio 2016, il ministero degli Interni aveva ricevuto una telefonata registrata di Giulio. Cosa si diceva nella chiamata? È stata consegnata agli atti degli inquirenti italiani? Abdallah trova anche "illogico" e strano che uno studente di Cambridge, che conduce una ricerca sui sindacati autonomi egiziani, rivolga domande agli ambulanti sugli stessi sindacati: "E' illogico che un ricercatore straniero si occupi dei problemi degli ambulanti se non lo fa il ministero degli Interni. Quando io l'ho segnalato ai servizi di sicurezza, facendo saltare la sua copertura, lo avranno ucciso le persone che lo hanno mandato qua". Un'allusione oscura, che apre ancora domande. Argomenti egitto omicidio giulio regeni servizi segreti egiziani mohamed abdallah Leggi i commenti I commenti dei lettori 
