PESARO – Milano passeggia a Pesaro (61-84) e infila con facilità il 17° successo consecutivo in campionato. Un successo mai in discussione costruito fin dalle prime battute grazie ad un ottima prestazione difensiva e poi consolidato con i punti di Elegar (20), Ragland (15) e Brooks (14). MELLI ED ELEGAR FANNO LA DIFFERENZA – La capolista mette subito le cose in chiaro, complice anche una Consultinvest che sbaglia moltissimo al tiro (appena il 18% con 3/17) e perde palloni incredibili. Melli in partenza con 3/3 fa la differenza e l’Armani già all’8′ è a +10 (5-15) che diventano 13 all’intervallo (8-21). Tocca poi ad Elegar (10 punti con 4/4 e 6 rimbalzi in appena 7′) aumentare il divario che sale sul +21 (11-32 al 12′) con un tiro dall’arco di Ragland mentre Samuels e compagni recuperano 8 rimbalzi offensivi. Percentuali impietose invece per Pesaro che non regge il ritmo degli ospiti e chiude metà gara con il 30% al tiro (Milano è al 44%) 8 palloni persi e il 64% ai liberi (9/14). Solo Judge e Musso provano a tenere in piedi la Consultinvest che riesce a limitare in parte il passivo (29-42). MILANO DOMINA AI RIMBALZI – Milano allenta la presa al rientro dagli spogliatoi, Pesaro non sembra però in grado di approfittare se non quando Musso e Ross infilano due tiri pesanti consecutivi al 28′ (43-55) che danno solo l’illusione di una rimonta subito soffocata da Ragland (44-60). I marchigiani non migliorano le loro prestazioni (chiudono con il 34% al tiro) e pagano un febbricitante Myles in serata negativa, così l’ultimo quarto si riduce a una passerella dei milanesi, con Elegar che sfoggia schiacciate a ripetizione e il solito Ragland che mette il cappello sulla vittoria (52-75 al 34′). Netto il dominio degli ospiti sotto i tabelloni (34 contro 48) con Samuels in evidenza (12). Non era questa per la Consultinvest la partita dove cercare punti, ma Pesaro è mancata nel gioco di squadra, mentre Milano ha ribadito che, almeno in Italia, può continuare a guardare tutti dall’alto. CONSULTINVEST PESARO-EA7 EMPORIO ARMANI 61-84 (8-21, 29-42, 46-60) Pesaro: Ross 13, Myles 3, Basile 2, Caverni 1, Musso 9, Nicolini, Solazzi, Wright 12, Judge 8, Crow 2, Tortu’, Lorant 11. Allenatore: Paolini. Milano: Ragland 15, Brooks 14, Gentile 7, Cerella, Melli 8, Kleiza 6, Calo’, Elegar 20, James ne, Hackett 7, Samuels 7, Moss. Allenatore: Banchi. Arbitro: Lanzarini, Vicino, Filippini. Note – Tiri da due punti: Pesaro 17/46, Milano 27/42; tiri da tre punti: Pesaro 4/16, Milano 8/33; tiri liberi: Pesaro 15/22, Milano 6/7; rimbalzi: Pesaro 34, Milano 48. Uscito per 5 falli: Musso al 36’45. Spettatori: 4.757, incasso 41.416 euro. Argomenti basket basket serie a Leggi i commenti I commenti dei lettori 
None Leggi i commenti I commenti dei lettori 
La pedonalizzazione di via Roma cambierà la circolazione in centro. Sarà riaperto un tratto di via Accademia Albertina, da piazza Carlina a via Po, per scaricare una parte di traffico auto che si è concentrata su via Bogino, e saranno rafforzate le navette Star e i mezzi pubblici. Nei piani dell’assessorato, guidato da Claudio Lubatti, c’è un nuovo tram, che debutterà prima del via all’Ostensione della Sindone, che collegherà piazza XVIII Dicembre con il Duomo e poi corso Regina, e il rafforzamento di una linea bus da Porta Susa verso il Campus Luigi Einaudi. Per arrivare al «sì» definitivo sulla chiusura di via Roma nel tratto tra piazza San Carlo e piazza Castelli le associazioni dei commercianti e l’assessorato ai Trasporti si sono seduti al tavolo. Quasi tre ore di discussione. Ma il clima è stato positivo. Si è superato il muro contro muro. L’obiettivo è arrivare entro il 7 aprile ad un protocollo, idea lanciata dall’Ascom, per definire la questione via Roma raccogliendo sia le proposte delle associazioni sia quelle dei commercianti. Dopo questo incontro il clima è più sereno. D’altronde sul piatto ci sono due provvedimenti che si trasformeranno in due delibere differenti: quello del tavolo centro e quello della pedonalizzazione di via Roma. All’incontro, oltre all’Ascom, hanno partecipato, Confesercenti, il Coordinamento delle associazioni di via del centro e l’associazione di via Roma. Punto primo, le auto in via Accademia: per rispondere all’intasamento di via Bogino e via San Massimo dopo la chiusura di via Roma il Comune pensa di riaprire il tratto di via Accademia Albertina tra piazza Carlina e via Po. Ora è una via riservata ai mezzi pubblici. L’apertura permetterebbe di dare uno sfogo a chi arriva da via Maria Vittoria e, diretto a nord, vuole raggiungere via Po. Oltre a via Bogino, dove sarà incrementato ancora il tempo di accensione del verde al semaforo dell’incrocio con via Po, gli automobilisti avranno a disposizione anche via Accademia Albertina. In piazza Carlina si sta aprendo il cantiere del parcheggio pertinenziale, ma la viabilità dovrebbe essere garantita. Poi il nuovo tram: a breve debutterà una nuova linea che attraverserà il centro. Il capolinea dovrebbe essere in piazza XVIII Dicembre, zona Porta Susa. Toccherà il Duomo, passando da via Cernaia e via Pietro Micca, per poi attestarsi su corso Regina. Linea che, dopo la Sindone, dovrebbe diventare fissa. Saranno potenziate anche le navette Star. L’assessore lo aveva già ribadito più volte: «Con la chiusura di via Roma potenzieremo il passaggio e la quantità di navette che circolano in centro». 
None Leggi i commenti I commenti dei lettori 

None Leggi i commenti I commenti dei lettori 
Un cartellone con il meglio del cinema mondiale, senza preclusioni e senza l'incubo delle anteprime mondiali. Quella di Roma è una Festa del cinema - ci tiene a ricordarlo il neodirettore artistico Antonio Monda - che riunirà in un'unica sezione film, documentari, animazione e serie tv, con qualche incursione nella videoarte. [[ge:rep-locali:repubblica:110316453]] Un programma lungo otto giorni, dal 16 al 23 ottobre, che apre ai nuovi linguaggi ed è più snello, oltre che nella durata, anche nella quantità di film. Archiviate le tante sottosezioni della gestione Muller, la Festa potrebbe ospitare non più di un'ottantina di opere "scelte con criteri semplici: qualità, varietà, discontinuità", dice Monda, che ieri ha illustrato il suo progetto al cda della Fondazione: "Ci saranno cinque, sei anteprime mondiali, per il resto, anteprime europee. Ma siamo pronti a deroghe: se c'è un film straordinario visto da qualche parte in Inghilterra, non ce lo neghiamo. E poi le serie tv di alto livello, come una Homeland o House of cards ". Archiviati gli anni delle sezioni dedicate, il cinema italiano "sarà trattato come tutti gli altri: se sarà di alta qualità sarò felicissimo di celebrarlo. Ma chi comanda è la qualità, non la quota". Intorno alla sezione principale, con un numero ridotto di film, ci sarà un aumento degli eventi: "Ogni sera ci saranno uno, due, tre incontri: con registi, attori di film che vengono qui. Ma altre volte saremo noi stessi ad invitarli: faremo una serata dedicata a un grande del cinema, non necessariamente americano, ma anche europeo, asiatico. Due retrospettive, una per un grande del cinema italiano e uno internazionale. Tanti eventi e celebrazioni all'Auditorium Parco della musica, ma anche nel resto della capitale". Un lavoro che prosegue tutto l'anno, fianco a fianco con la sezione Alice nella città che mantiene la sua autonomia ma è pronta a eventi comuni. "L'idea di fondo  -  spiega Monda - è una festa: niente concorso, vallette, cerimonie. L'unico premio, quello del pubblico". [[ge:rep-locali:repubblica:110316588]] Monda ieri ha anche presentato la sua squadra di selezionatori, che affiancherà quelli già esistenti: Richard Pena, che per 25 anni ha diretto il Festival di New York, Giovanna Fulvi, esperta di cinema orientale e programmatrice a Toronto, il giornalista e critico Alberto Crespi. E due trentenni, il regista e autore Francesco Zippel e Alessia Palanti, che esperta di cinema latino americano della Columbia University. A fianco della ricerca di opere e talenti, c'è l'importante capitolo della copertura finanziaria: chi paga per la presenza di autori e divi. Il budget previsionale è di 8 milioni e 900 mila euro. "Una volta approntata la scaletta ideale, di fronte a nomi di richiamo internazionale, partirà il lavoro di ricerca di sponsor", spiega la presidente della Fondazione Piera Detassis, che sottolinea la necessità "di impiego virtuoso del budget, da spalmare non solo sulla festa, ma per iniziative legate al territorio durante tutto l'anno. C'è un tavolo condiviso con le istituzioni del cinema, le associazioni di produttori cinematografici e televisivi. E ci sarà una sinergia con il mercato, quattro giorni dal 16 al 20 ottobre, dedicato all'audiovisivo e aperto quest'anno anche ai videogiochi". Argomenti cinema festa di roma antonio monda 
