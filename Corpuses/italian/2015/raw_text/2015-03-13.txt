None Leggi i commenti I commenti dei lettori 
LA SPEZIA – Quindici minuti per prendersi i tre punti e far infuriare i tifosi avversari. Spezia-Livorno finisce con i liguri che sorridono per la vittoria e gli amaranto a colloquio con i propri sostenitori sotto il settore ospiti, guidati da capitan Luci nelle vesti di ambasciatore. L’anticipo della 31/a giornata vede il successo di Catellani e compagni, capaci di chiudere i conti in avvio di ripresa dopo un primo tempo che li aveva già visti padroni del campo ma imprecisi sotto porta. I bianconeri raggiungono quota 46 punti, uno in meno dei rivali di giornata, che continuano a occupare il sesto posto in coabitazione con il Frosinone, impegnato domani in casa con l’Entella. LA PARTITA – Il primo tiro in porta è a firma Vantaggiato, tanto bravo nella preparazione quanto impreciso al momento di calciare. I pericoli principali per il Livorno arrivano dalle palle inattive, con Giannetti che prima mette a lato di testa un corner e poi impegna severamente Mazzoni su calcio di punizione: altra incornata, il portiere respinge e la sfera tocca la parte alta della traversa. L’avvio di ripresa indirizza definitivamente il match sui binari liguri, con Situm grande protagonista: il croato ruba palla al 6′ e arriva alla conclusione, Mazzoni dice no ma non può nulla sul tap-in vincente di Giannetti. Neanche tre giri d’orologio e Catellani è il più lesto di tutti nell’insaccare in mischia, ancora su un cross di Situm. Il classe 1992 è scatenato e al 20′ riesce a trovare la porta in prima persona, con uno splendido destro a giro che fissa il punteggio sul 3-0. Argomenti serie b spezia calcio livorno calcio Leggi i commenti I commenti dei lettori 

"QUALCHE disagio in questo mese sarà inevitabile, ma i cantieri renderanno più bella la città in vista degli importanti appuntamenti che l'aspettano nel 2015 a cominciare dall'ostensione della Sindone. Sarà anche un'occasione per cominciare a testare e a prendere la mano con un centro città con sempre meno auto in circolazione". L'assessore alla Viabilità, Claudio Lubatti, non nasconde che marzo sarà un mese difficile per gli automobilisti che si troveranno a passare dal centro. Ma crede anche che il "mese nero" dei cantieri avrà anche i suoi risvolti positivi. Assessore, inviterete i torinesi a stare alla larga dalla zona centrale? "Semmai credo che si debba cominciare a pensare al centro come una zona in cui confluire, come una destinazione. E non come una zona da attraversare per passare da una parte all'altra della città". Via Roma pedonale insegna. Diventerà una chiusura permanente? "In questo momento non sono in grado di dirlo. Stiamo facendo le nostre valutazioni, come promesso". Centro pedonale o "Zona 30", come lei ha preannunciato di voler studiare; intanto, in attesa del cambiamento, i torinesi dovranno sorbirsi un mese di cantieri. Non si poteva evitare di concentrarli tutti nelle stesse settimane? "Si tratta di tempi obbligati. In inverno non si lavora. E, in vista dell'ostensione della Sindone, avevamo una finestra temporale molto stretta per rifare le pavimentazioni e rendere la città più bella per i milioni di visitatori che verranno". Sicuri che finirete in tempo? "L'impegno è di chiudere entro l'apertura dell'ostensione. Abbiamo chiesto alle ditte di fare in fretta e di dare tutte le informazioni possibili ai cittadini sulle chiusure. Entro la fine della settimana i lavori di rifacimento delle fermate di via Po saranno finiti ed entro il 31 marzo contiamo di terminare i lavori in via Pietro Micca e via Rossini". Argomenti interviste torino interviste politica claudio lubatti 
TOLOSA - E' stato riconosciuto dai suoi ex compagni di classe della scuola elementare Les Vergers di Tolosa il 'boia bambino' apparso in un recente video dello Stato islamico, mentre uccide una presunta spia del Mossad. Lo riferiscono i media francesi. Il ragazzino riconosciuto si chiama Ryan e la sua assenza da scuola è stata segnalata alle autorità a partire dall'11 marzo 2014. L'identificazione ufficiale è tuttavia ancora in corso. I compagni di classe che lo hanno riconosciuto frequentano ora la scuola media Vauquelin, vicino al quartiere Bellefontaine dove è cresciuto il "killer di Tolosa", Mohammed Morah, che tre anni fa uccise 7 persone in diversi attacchi nel sud della Francia. All'indomani della diffusione del video in cui il bambino uccide il 19enne palestinese, Muhammad Said Ismail Musallam, era emerso che l'altro jihadista adulto nel filmato è stato identificato come Sabri Essid, fratellastro di Merah. Ryan potrebbe essere a sua volta figliastro di Essid. Argomenti isis - stato islamico 
MILANO - "I servizi di informazione e la segnaletica di orientamento all’utenza, la gestione e manutenzione degli spazi, la ripartizione degli spazi per l’offerta ai propri clienti dei servizi di biglietteria, accoglienza e assistenza, le tariffe richieste per la fruizione di tali spazi". Secondo l'Autorità dei Trasporti sono questi i punti contestati a Rfi-Rete Ferroviaria Italiana e sui quali è stato aperto un procedimento che rischia di costare salato alla società che gestisce la rete ferroviaria italiana. L'Authority aveva ricevuto una segnalazione dal "concorrente" Ntv, l'azienda che gestisce i collegamenti dell'Alta velocità concorrente al Frecciarossa. Ntv lamentava proprio il mancato rispetto delle indicazioni e delle prescrizioni relative al Prospetto informativo della rete 2015, presentato dal gestore della rete stessa. L'Autorità, verificato che gli elementi acquisiti dagli uffici erano sufficienti per l'avvio del procedimento, ha deliberato l'indagine, chiedendo a Rfi di presentare documentazione e memorie entro 30 giorni. Se l'Authority verificherà il mancato rispetto delle regole, con il procedimento che dura al massimo sei mesi, potrà applicare sanzioni, fino ad un massimo di 153 milioni per ogni violazione contestata. Argomenti ferrovie alta velocità concorrenza ntv rfi 

MILANO – E’ bastata la sua presenza sul parquet durante l’intervallo per dare la scossa all’Olimpia. Come ai vecchi tempi, pur senza essere protagonista con la palla in mano, Mike D’Antoni ha saputo infiammare pubblico e, chissà, forse anche la squadra. Nella serata in cui il leggendario playmaker italoamericano ha visto la sua maglia numero 8 issarsi verso il soffitto del forum, l’EA7 di coach Banchi centra un successo potenzialmente pesantissimo, il primo casalingo in queste Top 16. Con l’Unicaja Malaga finisce 90-86 per le “scarpette rosse”, che di fatto estromettono dalla lotta per il quarto posto gli spagnoli e si portano a un solo successo da Efes e Vitoria, attualmente appaiate con quattro vittorie e sei sconfitte. A illuminare la scena è Alessandro Gentile (23 punti) e Marshon Brooks, che con 14 punti (4/4 al tiro pesante) nel solo terzo quarto ha scavato il solco decisivo. [[ge:rep-locali:repubblica:109499150]] VITTORIA DI SQUADRA – Milano ha saputo pazientare e far sì che ogni elemento fornisse il proprio apporto (Gentile, Samuels, Brooks e Hackett in doppia cifra a fine gara, con Melli a rimorchio a quota 8 punti), in una partita resa complicata dalla serata particolarmente ispirata dell’ex Sassari Caleb Green (22 punti). Banchi deve dosare Moss – subito due falli per l’ex senese – ma l’ingresso di Cerella è positivo, a fine primo quarto il punteggio è di sostanziale parità (21-22). Il copione rimane invariato fino all’intervallo lungo, con Malaga che chiude avanti di 2 (43-45). Nella pausa tocca alla cerimonia di ritiro della maglia di Mike D’Antoni, osannato dal pubblico milanese. E’ una sorta di segnale, il terzo quarto è quello decisivo, con Brooks trascinatore e Malaga che prova a restare disperatamente in partita, mentre Milano tocca la doppia cifra di vantaggio sul 65-55. Nel finale gli spagnoli provano a tornare sotto ma è Hackett a ricacciarli indietro, con la collaborazione di Gentile. D'ANTONI: SEMBRAVA NBA – Gli applausi del pubblico e la prestazione della squadra: Mike D’Antoni ha riassaporato l’atmosfera milanese nel migliore dei modi. “Avevo dimenticato quanto fosse bello seguire queste partite – afferma ai microfoni di Fox Sports l’ex coach, fra le altre, di Phoenix Suns e Los Angeles Lakers -, valgono un playoff dell’NBA, è stato un vero spot per la pallacanestro. Ho visto un grande spirito sul parquet, non è facile vincere queste partite: per Milano non è stata una vittoria semplice contro una squadra molto forte, mi è piaciuto molto il loro piccolo (Toolson), segnava in ogni modo”. EA7 MILANO-UNICAJA MALAGA 90-86 (21-22, 43-45, 67-60) EA7 : Ragland 2, Brooks 17, Gentile 23, Gigli ne, Cerella 11, Melli 8, Kleiza 3, Elegar 4, James ne, Hackett 11, Samuels 19, Moss 3. Unicaja : Gabriel 1, Markovic 5, Toolson 15, Thomas 4, Suarez 4, Karahodzic ne, Granger 14, Vazquez 4, Kuzminskas 11, Stefansson ne, Green 22, Golubovic 6 Tiri : Milano 25/38 da 2, 10/23 da 3, 10/13 ai liberi; Malaga 21/37 da 2, 9/24 da 3, 17/23 ai liberi Rimbalzi : Milano 33 (11 offensivi), Malaga 22 (6 offensivi) Assist : Milano 22, Malaga 24 Argomenti basket malaga basket eurolega olimpia milano mike d'antoni Leggi i commenti I commenti dei lettori 
PORDENONE - Luis Sepulveda, scrittore cileno protagonista da sabato scorso a Pordenone dell'annuale edizione del festival 'Dedica', è stato ricoverato questa sera in ospedale per una sospetta polmonite. Gli organizzatori della rassegna hanno immediatamente comunicato la notizia alle centinaia di fan che stanno assiepando il Deposito Giordani dove lo scrittore si sarebbe dovuto esibire in un concerto con i Modena City Ramblers. Lo stesso Sepulveda ha inviato un breve messaggio con il telefonino scusandosi con i propri sostenitori. Le condizioni di salute dello scrittore erano già precarie da un paio di giorni, ma aveva voluto partecipare ugualmente a quasi tutti gli eventi inseriti nel cartellone. L'organizzazione del festival ha confermato che lo scrittore non parteciperà alla manifestazione conclusiva di domani. Argomenti pordenone luis sepúlveda 
