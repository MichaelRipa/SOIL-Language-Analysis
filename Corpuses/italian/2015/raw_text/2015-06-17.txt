ROMA - Ha vinto tante corse, ha sconfitto tanti pregiudizi, ha obbligato e continua ad obbligare esperti e tifosi al solito vecchio esercizio: più grande Coppi o Merckx? Per uscire intatti dal ginepraio, la risposta esatta è: "Coppi il più grande, Merckx il più forte". La paternità della frase è attribuita a Jacques Goddet, Bruno Raschi e Gian Paolo Ormezzano. Non so chi sia stato il primo ma posso  sottoscriverla. Oppure  affermare che, di tutti quelli che ho visto correre, Merckx è stato il più grande e il più forte (poi, Hinault).  La grandezza non si misura solo sulle vittorie, altrimenti con Merckx non ci sarebbe sfida. Si misura anche sul valore degli avversari, e Coppi ne ha avuti, tanti e forti. Anche Merckx, però. Cominciò quando erano agli sgoccioli Anquetil, Van Steenbergen e Van Looy. Gli altri, mescolando velocisti, uomini da corse a tappe, cronomen:  Poulidor, Guimard, Thevenet, Ocana, Fuente, Jimenez, Agostinho, Gimondi, Adorni, Motta, Zilioli, Bitossi, Dancelli, Durante, Basso, Zandegù, Zoetemelk, Van Springel, Roger De Vlaeminck, Pingeon, Reybroeck, Godefroot, Leman, Janssen, Altig, Maertens, Ritter, Sercu, Bracke. Quasi una trentina, con una loro specializzazione. Quella di Merckx era di non averne. Andava forte su tutti i terreni. [[ge:rep-locali:repubblica:116978167]] Si presentò a Sanremo, nel '66. Aveva finito da un mese il servizio militare. Aveva già vinto un mondiale dilettanti, ma fu ugualmente una sorpresa. E per un po' si pensò che l'eredità dei due grandi Rik era assicurata, ecco il nuovo dominatore delle classiche. Ma un belga forte davvero in salita si doveva ancora vederlo. Essendo belga, disse Brera, Merckx avebbe scontato una dieta povera di carboidrati. Neanche un po', invece. Dopo una breve stagione alla corte dei due Rik (che certamente non lasciavano spazio a un pivello) e due alla Peugeot,  Eddy scelse l'Italia, le squadre italiane: tre anni con la Faema (poi Faemino), sei con la Molteni di Arcore. Vinse il Giro del '68 con un'impresa sulle Tre Cime di Lavaredo, sotto la neve in maniche corte. In 12 km di salita aveva recuperato 9' a sedici fuggitivi, tra cui Bitossi. Gli buttarono addosso una coperta di lana e lo scortarono al rifugio, dove si lavò in una tinozza d'acqua bollente. Lo so perché c'ero. Era un ciclismo così, quando faceva  caldo i corridori mettevano una foglia di verza sotto il berrettino. "Non sono mai andato così forte in salita", disse Merckx anni dopo. C'ero anche nella camera numero 11 dell'hotel Excelsior di Albisola, quando Merckx in maglia rosa fu messo fuori corsa per doping. Mancavano solo i crisantemi fuori dalla porta, era tutta una processione a piccoli gruppi che Marino Vigna, col groppo in gola, filtrava sulla soglia. Prima le grandi firme, Zavoli con gli operatori del Processo alla tappa, poi gli altri alla spicciolata. Io entrai con un gruppetto della Scic (Armani, Paolini, Casalini), una pacca sulla spalla e via. Lui continuava a piangere come  un bambino che si ritrova col giocattolo rotto e quella mattina pensai: o è un attore più bravo di Marlon Brando o è davvero innocente e qualcuno gli ha messo qualcosa nella borraccia quando tutte le bici erano accatastate fuori dal duomo di Parma, e i corridori dentro, a  messa. Non ho cambiato idea, su quell'episodio in particolare. So che in un'intervista a Philippe Brunel Merckx ha dichiarato che due giorni prima di Parma Rudi Altig gli si era presentato con una grossa borsa piena di soldi perché perdesse il Giro e lui gli aveva detto: "Non aprirla neanche, non voglio sapere quanto c'è dentro, io queste cose non le faccio e basta". Ma aveva anche escluso che Gimondi fosse al corrente: "Felice è l'avversario più leale che ho incontrato". Infatti si trovano ancora, almeno una volta all'anno, con le mogli. "Quando Felice si alza e dice buonanotte, non devo guardare l'orologio, so che è mezzanotte". Quel 1969 fu l'anno più buio (Savona e Blois) e più luminoso di Eddy. Aveva vinto la sua terza Sanremo, la Parigi-Nizza, il Fiandre con 5' su Gimondi, la Lbl. Tornato ferito a Bruxelles (su aereo messo a disposizione dalla Casa reale) fu ammesso al Tour, mentre in Belgio si boicottavano i prodotti italiani e si sfiorò una crisi diplomatica. Dominò quel Tour da cima a fondo , conquistò la maglia gialla, quella della montagna, quella della classifica a punti e quella  della combinata, sei vittorie di tappa, 20 giorni in maglia gialla. Ed era il suo primo Tour. Goddet coniò "merckxismo" e la figlia di Christian Raymond, un corridore della Peugeot, "cannibale" (perché agli altri non lasciava neanche le briciole). Il soprannome gli è rimasto, e non gli piace, come non gli piaceva "l'orco di Tervuren". Gli piaceva fumare una sigaretta con filtro quand'era rilassato (ero tra i fornitori), bere una pinta di birra con i compagni, dai quali esigeva il massimo. Nel periodo delle kermesses gli capitava di andare a letto molto tardi, poi si alzava che era una rosa e gli avversari stracci. E nemmeno, come questi tutti i ciclisti, arrivava da una famiglia povera. Jules e Jenny Merckx gestivano una drogheria nella periferia di Bruxelles. Eddy non aveva molta voglia di studiare. Faceva sport (corsa campestre, un po' di pugilato), tifava per l'Anderlecht ma era solo discreto da calciatore, subito vincitore  da ciclista. A chi non c'era, dirò che Merckx andava forte in salita, in pianura e in discesa, che ha vinto anche un titolo belga di ciclocross, che ha battuto il record dell'ora, che ha vinto in pista 17 Sei Giorni. Gli chiesero: cos'è per te lo sport? "Vincere", rispose. Nel settembre del '69 sulla pista di Blois il guidatore della sua moto fu investito, cadde e morì. Lui se la cavò con un trauma cranico e uno spostamento del bacino che in salita lo obbligava a una postura particolarmente dolorosa. "Ho pianto spesso per il male". Ma resisteva bene alla fatica, non pativa né il caldo né il freddo. Era un ciclismo elementare e grandissimo. Bisogna avere una grande fantasia per vincere 7 volte la Sanremo. Ma, visto che oggi compie 70 anni, vorrei aggiungere che non era freddo né scostante, emanava luce da campione e calore umano, sapeva vincere, eccome, ma anche perdere. Un cardiologo piemontese, Giancarlo Lavezzaro, lo visitò ad Alba nel '67 e gli riscontrò una miopatia ipertrofica non occlusiva, un cuore a rischio d'infarto. Oggi Merckx non otterrebbe la licenza per fare sport ad alto livello. Ipertrofia a parte, il cuore grande era molto generoso. Pagato per dare spettacolo, fornito dalla natura di tutti i mezzi per darlo, di spettacolo ne ha dato davvero tanto, ogni anno da febbraio a ottobre, non come si usa adesso. Questo, con gli auguri per i 70 anni anni, va riconosciuto  a Edouard Louis Joseph Merckx. Con un grazie da ex suiveur che ha ancora un po di memoria. Argomenti ciclismo gimondi 

None Leggi i commenti I commenti dei lettori 
Come si riconosce una pensione per animali in regola. Dove adottare un cane. A chi rivolgersi quando si soccorre un gatto ferito. Quali autorità vanno allertate in presenza di maltrattamenti. Sono solo alcune delle utili informazioni contenute in “Noi e loro – animali, sapere cosa fare”, volume di 160 pagine (edito da Simone) curato da Stella Cervasio. L'autrice ha raccolto tutte le risposte alle domande più frequenti che le sono state rivolte nei suoi tre anni da Garante dei diritti degli animali per il Comune di Napoli. Il testo, in distribuzione dal 17 giugno (è possibile riceverlo gratuitamente richiedendolo via web al Garante), sarà presentato nei prossimi giorni in Comune dal sindaco Luigi de Magistris. La pubblicazione è stata possibile grazie al crowd funding. Sono stati utilizzati infatti parte dei fondi raccolti per l'Animal Day del 16 ottobre 2014. Il libro della Cervasio è un vero e proprio vademecum, da studiare e tenere a portata di mano. Riunisce sotto forma di FAQ (“domande frequenti” nel gergo di internet), con le illustrazioni di Luca Dalisi, norme, leggi, regolamenti e consigli sugli animali. Dunque, tutto quello che c'è da sapere in materia. Cosa si fa quando si trova un cesto di gattini appena nati? Cosa fare se si trova un cane abbandonato? Quando è obbligatoria la museruola? Cani e gatti, certo. Ma nelle pagine del libro si parla anche altre specie. Dai cavalli agli uccelli, dai ghiri ai crostacei. È illegale piazzare questi ultimi sul ghiaccio con le chele bloccate. Vietato anche lasciar nuotare i pesci (rossi compresi) in acquari o ampolle di vetro di capienza inferiore ai 30 litri. Spazio anche alle curiosità. I cani senza padrone ma dotati di microchip che fa capo al comune di appartenenza sono registrati come “cani del sindaco”. Le bat box, gettonatissime in America, sono invece i rifugi per i pipistrelli, preziosi alleati dell'uomo nella lotta biologica agli insetti nocivi. Un singolo pipistrello può mangiare da 50 a 1000 zanzare per notte. Una “arma” da non sottovalutare per godersi pienamente le sere d'estate. 
None Leggi i commenti I commenti dei lettori 
E' morto appena giunto in commissariato, dopo una colluttazione con gli agenti, uno spacciatore nigeriano arrestato questo pomeriggio a Roma. Gli agenti del Commissariato Romanina lo avevano fermato nel pomeriggio in via Zagarise,a Casal Morena, in un controllo della polizia contro lo spaccio di droga. L'uomo, quando ha visto gli agenti, ha velocemente cercato di allontanarsi, ma è caduto a terr durante la fuga ed è stato velocemente raggiunto; secondo quanto riferisce la questura, per le sue resistenze contro gli agenti è nata una colluttazione. Dopo essere stato bloccato, l'uomo è stato identificato per J. L. O., un cittadino nigeriano di 55 anni con numerosi precedenti di polizia. Quando è stato perquisito, gli agenti gli hanno trovato alcune dosi di eroina e quindi è stato arrestato. Dopo essere arrivato a bordo di una volante negli uffici del commissariato per gli accertamenti, appena sceso nel parcheggio, l'uomo ha accusato un malore, ed è stato richiesto l'intervento personale medico del "118". Il nigeriano soccorso è però in pochi minuti deceduto, malgrado le manovre di rianimazione effettuate dai medici. Sul posto il magistrato di turno e medico legale, e le indagini sono state affidate alla squadra mobile. Argomenti polizia 
Sala d'Ercole compie il primo passo. Non senza sofferenze. Ma alle nove, dopo un dibattito lungo quasi quattro ore, vede la luce il primo articolo della legge che disegna il nuovo volto dei Comuni siciliani. Ed è una norma che, d'un tratto, elimina 1.300 poltrone di consigliere e 600 da assessore. Una rivoluzione, da qualunque lato la si voglia guardare. Alla fine la disposizione è addirittura più rigida di quella che era giunta in aula: taglio del 20 per cento, indifferenziato, per tutti i 390 consigli comunali siciliani. È, questo, il contenuto di un emendamento firmato dal gruppo Musumeci e passato con il sistema del voto segreto, che modifica la precedente previsione che invece limitava al 10 per cento la riduzione dei consiglieri nelle città capoluogo e in altri sette grossi centri (Gela, Marsala, Bagheria, Modica, Vittoria, Acireale e Mazara del Vallo). Questa norma, che si applica a partire dalle prossime elezioni, provoca i seguenti effetti: a Palermo i seggi a Palazzo delle Aquile scendono da 50 a 40 e gli assessori da 10 a 9, a Catania i consiglieri passano da 45 a 36 e gli assessori diventano 8, a Messina i posti in consiglio dimunuiscono da 40 a 32 e gli assessori saranno sette. Grossi centri come Gela e Marsala vedono gli inquilini del consiglio comunale ridursi da 30 a 24. I Comuni più piccoli, quelli di popolazione fino a 3 mila abitanti, avranno dieci consiglieri e tre assessori. Risparmio stimato: 48 milioni di euro. Più del previsto, per la soddisfazione dell'assessore all'Economia Alessandro Baccei, che da mesi si batte per un'equiparazione delle norme statali e regionali in questa materia. Ma il clima è tutt'altro che sereno nella maggioranza. Basti pensare che l'articolo taglia—amministratori è passato con il voto contrario dichiarato di alcuni esponenti del Pd (Rinaldi) o comunque del centrosinistra (Picciolo e Lo Giudice). Scenario reso ancora più confuso dalle voci sulle dimissioni dell'assessore alle Autonomie Locali Ettore Leotta, sconfessato pubblicamente ieri da Crocetta: «Non mi riconosco nella legge sulle province passata in commissione», ha detto ieri il governatore. Ma quello stesso ddl era passato con il parere favorevole di Leotta. Le presunte dimissioni sono un giallo, almeno per ora. Perché il governatore vede altrove i motivi del risentimento dell'assessore: «Fa bene a minacciare di dimettersi, non lo fanno lavorare». E l'interessato, in aula, fa sapere di «essere nel pieno delle funzioni. Il caso è chiuso». Forse. Argomenti ars costi della politica tagli comuni 
