Nel suo appartamento tra il Pigneto e Tor Pignattara, a poca distanza da dove abitava con la sua famiglia e insieme a Stefano, Ilaria Cucchi siede intorno a un tavolo con i suoi avvocati. Dietro di loro giocano quattro bambini, i suoi due figli e quelli di un amico. Accanto ha l'avvocato Fabio Anselmo, che l'ha accompagnata nei lunghi 7 anni dalla morte del fratello, tra un'indagine e i tre processi. Con attenzione ascolta l'audio delle intercettazioni in cui uno dei carabinieri coinvolti nell' inchiesta bis sulla morte del fratello viene accusato dall'ex moglie "di essersi divertito a picchiare Stefano". "Fa male sentire queste cose. Quasi non ci credo. Ma finalmente la verità sta venendo fuori" dice con un filo di voce. [[ge:rep-locali:rep-roma:130398808]] Alcuni carabinieri avrebbero picchiato suo fratello e altri avrebbero anche mentito per coprirli. Questo dice al momento l'inchiesta della procura di Roma. Si sta facendo giustizia? "Sono soddisfatta di quello che stanno facendo il procuratore capo Giuseppe Pignatone e il pm Giovanni Musarò. Ma a questo punto vorrei chiedere al generale dei carabinieri Vittorio Tomasone, che ci telefonò subito dopo la morte di Stefano, mettendosi a nostra disposizione, cosa aveva saputo dell'inchiesta interna. Visto che dagli atti leggo che Roberto Mandolini (indagato per falsa testimonianza, ndr) dopo aver parlato con Mastronardi, parlò anche con lui". Crede che altri siano coinvolti? "Non lo so, da quello che leggo sui giornali lo credo. Però intanto vorrei sapere anche del bianchetto sul nome di Stefano sul registro del fotosegnalamento e soprattutto della sparizione dei nomi dei due carabinieri che oggi vengono accusati di aver pestato mio fratello. Ma sono stati presi dei provvedimenti nei confronti di queste persone che sono indagate?". Alla luce di quello che sta scoperchiando l'inchiesta bis della procura di Roma si sente soddisfatta? "Certamente sì, a parte la nomina del perito Francesco Introna, che ritengo sia legato all'ex ministro della Difesa Ignazio La Russa, che ha sempre difeso i carabinieri a prescindere da tutto. A parte questo credo che ci sia un conflitto, visto che Introna è legato alla professoressa Cristina Cattaneo (uno dei consulenti che ha redatto la perizia disposta dalla III Corte d'Assise). Lei ha lavorato talmente bene che il giudice di secondo grado ha dovuto assolvere tutti perché non si poteva individuare la causa della morte di mio fratello". [[ge:rep-locali:rep-roma:130398933]] Argomenti morte di stefano cucchi ilaria cucchi 
Sicari in azione in tarda serata. Teatro dell'agguato è Afragola. Poco dopo le 20 i killer hanno sparato e ucciso in via San  Giovanni Bosco. Senza scampo l'obiettivo della spedizione di morte: Fabio Coppola, 40 anni, considerato dagli investigatori affiliato a un clan di quella zona. L'uomo è stato raggiunto da una raffica di proiettili - almeno sette colpi di pistola - mentre era sulla sua Citroen C2. Sul posto sono subito giunti sia gli agenti del Commissariato di Afragola, diretto dal vicequestore Alfredo Carosella e i carabinieri della Compagnia di Casoria guidata dal capitano Pierangelo Iannicca. [[ge:rep-locali:rep-napoli:130410841]] Si indaga su nuovi assetti tra i clan del territorio. Qualche vecchia cosca, sostiene chi indaga, starebbe tentando di recuperare con la violenza il terreno perduto a scapito di altre formazioni criminali. Argomenti afragola omicidio camorra 
Ara Malikian è un violinista, ma la categoria gli sta stretta. Il suo gruppo è un quartetto d'archi, ma ha poco a che vedere con l'impostazione del classico ensemble. Inevitabilmente, dunque, definire "Pa-GAGnini" un concerto è riduttivo, come s'intuisce già dal titolo. Lo spettacolo di fine anno dell'Arena del Sole, in programma stasera alle 21 e domani alle 22, è uno show coinvolgente dove i musicisti suonano in modo impeccabile ballando, recitando, saltando e cadendo sul palco: può succedere che un concertista interrompa l'esecuzione allo squillo del cellulare con un'animata telefonata, o che un violino venga tamburellato senza troppo riguardo come fosse uno strumento a percussione piuttosto resistente. Ara, artista di origine armena e libanese, mente e guida del collettivo spagnolo Yllana, accompagna gli spettatori in un viaggio dal più alto repertorio classico alle canzoni degli U2 tra sketch, ironia e virtuosismo. Ara Malikian, che tipo di spettacolo dobbiamo aspettarci? "Uno spettacolo che contiene due diverse espressioni: il teatro e la musica. Certo, prima di tutto è un concerto, ma il cabaret, le battute e il movimento sono altrettanto importanti. Alcune scene sembrano improvvisate, ma in realtà c'è una precisa traccia scritta sulla quale lavoriamo, e con la quale ci divertiamo. Voglio che il pubblico rida: è il modo più bello di far conoscere la musica. Si scopre così che anche la musica classica può essere molto piacevole, e non necessariamente difficile, per spettatori di ogni età e di ogni tipo". Può spiegare il suo approccio alla musica? "È davvero molto semplice: io amo la musica, tutta la musica, senza distinzione. La mia formazione è classica, ed è stata molto seria e regolare, ma i generi che m'ispirano sono molteplici e diversi, vanno dalla world music al pop e al rock. Amo i grandi compositori classici e contemporanei così come Miles Davis e i Radiohead, solo per citare alcuni dei miei artisti preferiti. Ogni stile è importante, ed è capace di trasmettere qualcosa, e questo spettacolo sarà l'occasione per scoprire stili molto diversi tra loro in un solo concerto". Le sue origini hanno lasciato un'impronta nella sua arte? "Certo, è inevitabile. Le mie radici armene sono sempre presenti nella mia musica, al pari però delle altre culture che ho incontrato viaggiando. Viaggio moltissimo e ogni cultura lascia la sua traccia". E per quanto riguarda Paganini? "È il compositore con cui sono cresciuto, e sarà la linea conduttrice anche di questa serata. Ho iniziato ad ascoltarlo da bambino grazie a mio padre, anche lui violinista, e l'ho suonato tantissimo nel corso degli anni. Amo la sua musica, la sua arte, il suo personaggio, la sua leggendaria storia. Questo spettacolo vuole essere un omaggio a tutto questo". Argomenti interviste bologna interviste spettacoli 
