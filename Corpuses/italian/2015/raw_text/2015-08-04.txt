MONACO DI BAVIERA – Esce rimandato il nuovo Milan all’esame Bayern Monaco. Gli uomini di Pep Guardiola infliggono una dura lezione ai rossoneri, dominando la gara dell’Allianz Arena, valida per l’Audi Cup, finita con il punteggio di 3-0 in favore dei padroni di casa. Netta in campo la superiorità tecnico-tattica dei tedeschi nei confronti della formazione di Sinisa Mihajlovic. Al cospetto di un avversario di valore assoluto, dunque, un passo indietro per il Diavolo nel percorso di crescita evidenziato fin qui nella preparazione a una stagione che deve essere quella del rilancio per il club di Silvio Berlusconi (anche grazie alla nuova linfa portata dall’ingresso in società di Bee Taechaubol). MONOLOGO BAYERN, BERNAT SBLOCCA IL MATCH – Dopo il minuto di silenzio per ricordare Stephan Beckenbauer, figlio del ‘Kaiser’ Franz prematuramente scomparso in settimana, i bavaresi prendono subito in mano il pallino del gioco, mettendo alle corde Diego Lopez e compagni. Il tecnico serbo davanti schiera dall’inizio Bacca e Luiz Adriano, supportati da Honda, con Bonaventura e Bertolacci ad affiancare De Jong in mediana, ma il Milan è costretto a subire sulle manovre avvolgenti e rapide dei bavaresi, faticando non poco a uscire dalla propria metà campo. Il Milan non trova le geometrie, tanti errori in difesa e a centrocampo e attaccanti costretti a guardare. Così i rossi passano a metà frazione: sul tiro di Bernat è decisiva la deviazione di Zapata che spiazza Diego Lopez. PALO DI HOJBJERG E TRAVERSA PER VIDAL – Dopo un timido tentativo di reazione rossonera (dal limite conclusione di Bonaventura, fuori misura) i campioni di Germania vanno vicini al raddoppio, ma sul colpo di petto in tuffo di Hojbjerg sul tiro-cross di Douglas Costa è il palo a salvare il Diavolo. Il monologo bavarese continua. Poco dopo la mezz’ora Honda perde palla a centrocampo, Douglas Costa s’invola, brucia Ely in velocità e calcia di destro incrociando, respinta di Diego Lopez sulla quale ancora il brasiliano calcia alto. Un paio di minuti e su traversone di Rafinha svetta di testa Vidal, all'esordio dal 1', e la sfera si stampa sulla traversa. L’ex juventino ci riprova prima dell’intervallo, in questo caso non trovando lo specchio. RADDOPPIA GOETZE E CHIUDE I GIOCHI LEWANDOWSKI – Nell’intervallo battibecco De Jong-Guardiola, con il tecnico spagnolo che rimprovera all’olandese un fallo su Kimmich, costretto ad abbandonare il campo dopo venti minuti per problemi a un ginocchio, rilevato da Alaba. Negli spogliatoi Mihajlovic si fa sentire e i rossoneri partono bene nella ripresa: arriva la prima occasione per Bacca, bravo a liberarsi in area, ma il suo esterno destro è di poco largo. Ci prova anche De Jong all’11 con un destro al volo che sfiora il palo. La reazione rossonera si ferma qui. Il Bayern, nonostante le tante sostituzioni, riprende in mano la partita. Zapata anticipa Lewandowski e gli nega il facile tap-in del 2-0, che però arriva al 29′: lo firma Goetze con un sinistro angolatissimo. Tanti cambi anche per il Milan, ma il migliore è sempre l’ex portiere del Real Madrid che vola e dice no al colpo di testa di Thomas Muller. All’85’ arriva il 3-0 che nasce da un errore di Alex, per Lewandowski troppo facile mettere dentro l’assist di Muller con un un gran tiro al volo. MIHAJLOVIC: “NON C’E’ STATA PARTITA, BAYERN COLLAUDATO” – “Non c’è stata partita per la bravura dell’avversario. Loro sono collaudati, ma noi non abbiamo messo intensità, dobbiamo migliorare e stiamo lavorando per farlo”. Questo il primo commento di Sinisa Mihajlovic dopo la sconfitta. Sul battibecco tra Guardiola e De Jong durante l’intervallo, Mihajlovic commenta: “Non ho visto l’intervento di De Jong su Kimmich – le parole del tecnico serbo riportate dal sito del Milan -. Il calcio non è un balletto e i falli fanno parte del gioco, anche per questo gare simili non possono essere definite amichevoli”. A SEGNO JAMES RODRIGUEZ E BALE, REAL BATTE 2-0 TOTTENHAM – Il Bayern nella finale dell’edizione 2015 dell’Audi Cup affronterà mercoledì sera il Real Madrid (alle 20.45 la sfida che assegnerà il trofeo), che ha regolato 2-0 il Tottenham di Pochettino nella prima gara del quadrangolare. Senza Benzema e Cristiano Ronaldo, i blancos di Rafa Benitez si sono imposti grazie alle reti di James Rodriguez e Gareth Bale. Al 36′ il gol che sblocca il risultato, con il colombiano che di testa mette dentro il preciso cross di Isco. Nella ripresa, al 34′, il raddoppio del gallese, grande ex di turno, che con un sinistro dai 18 metri ha fissato il risultato condannando gli Spurs, così avversari dei rossoneri nella finalina per il 3° posto (mercoledì alle 18.15). DA ASSOCIAZIONE PICCOLI AZIONISTI SÌ A IPOTESI NUOVO CDA – Quattro dei tredici membri del Cda del Milan che rappresenterà il nuovo corso del club dovranno presentare caratteristiche di indipendenza rispetto ai soggetti che eserciteranno il controllo sulla società. Si va verso questa ipotesi dopo l’intesa tra Fininvest e la cordata di Bee Taechaubol. “Quella della nomina di consiglieri indipendenti tra gli amministratori è stata una delle prime richieste della neo costituita Associazione dei Piccoli Azionisti del Milan“. Lo sottolinea in una nota l’APAMilanAC e il suo presidente, Edoardo Barone, valuta positivamente questa possibile svolta: “Ci piace pensare che la soluzione che il Milan pare voglia adottare sia stata in qualche modo suggerita da una positiva considerazione del ruolo e del contributo che i piccoli azionisti – in rappresentanza di tutti i sostenitori del Milan – possono offrire anche negli organi societari; tifosi che hanno a cuore esclusivamente il bene del club”. Argomenti bayern monaco milan ac Leggi i commenti I commenti dei lettori 

"Ciao Peppone, la tua curva e i tuoi amici non ti dimenticheranno mai". I tifosi della Roma piangono la scomparsa di Giuseppe De Vivo, meglio conosciuto col soprannome di Peppone, stroncato da un tumore che combatteva da tempo. Lascia la moglie e un figlio. Complici più di trent'anni di militanza in Curva Sud, prima tra le fila dei "Fedayn" Quadraro (il gruppo  del suo quartiere) e poi della "Frangia Ostile", la notizia è diventata virale sul web.  Centinaia di tifosi, da tutta Italia, hanno invaso i suoi profili sui social network, lasciando messaggi di cordoglio. "Peppone è un pezzo di questa città - afferma il presidente del Roma club Montecitorio, Paolo Cento - fa parte di quella generazione di uomini tra i 50 e i 60 anni, che ha dato più di quello che ha ricevuto. Era un uomo generoso, che si ribellava alle ingiustizie e che spesso ha pagato sulla propria pelle con le condanne. Eppure la sua storia, come quella di tanti altri romani (soprattutto quelli delle periferie) è caratterizzata da un'umanità rara, che ne possano dire tanti benpensanti. L'ho incontrato l'ultima volta fuori lo stadio Olimpico alla fine della penultima giornata di campionato - ricorda Cento - era venuto a salutare gli amici. Nonostante il progredire della malattia, lui non si arrendeva e continuava a combatterla con coraggio. Mando un abbraccio alla famiglia". De Vivo, ex leader della Curva sud, era molto conosciuto nell'ambiente del tifo, non solo quello romano. Aveva preso parte come protagonista a diversi documentari andati in onda sulle tv nazionali che scandagliavano il panorama ultrà italiano. A Roma conduceva da anni un programma radiofonico sull'emittenza locale che dava voce ai tifosi giallorossi ("Non sarai mai sola") e finché le leggi lo hanno consentito, organizzava i pullman per seguire la Roma in trasferta. "Chi non  aveva i soldi, con lui partiva lo stesso", ricorda un vecchio ultrà che proprio insieme a Peppone ha scritto pagine di storia del tifo romanista. Argomenti roma curva sud 
Un cast internazionale, da Jude Law a Diane Keaton, per la serie televisiva "The Young Pope", con i set, tutti rigorosamente top secret, sparsi per la Capitale, fra Villa Pamphilj, l'Orto Botanico a Trastevere, l'Aventino e Villa Medici, dato che in Vaticano non sono state permesse le riprese. Il regista premio Oscar Paolo Sorrentino è da lunedì dietro alle telecamere a Roma per gli otto episodi della fiction prodotta da Sky con la partecipazione di HBO e Canal Plus. Produttori esecutivi Wildside, Haut et Court Tv e Mediapro. Mentre alcuni ciak dovrebbero essere già stati fatti a Viterbo, a Villa Lante di Bagnaia la scorsa settimana. E il bell'attore inglese che interpreterà il giovane Papa Pio XIII, al secolo Lenny Belardo, è già arrivato a Roma da diversi giorni insieme alla nuova fidanzata Phillipa Coan. La coppia è stata sorpresa dai fotografi del Daily Mail, a spasso per la Capitale mano nella mano, come due innamorati qualsiasi. Lui camicia bianca e a cappellino, lei in short, hanno camminato fra i vicoli fermandosi a darsi dei baci fra le fioriere del centro storico, fra largo Argentina e il Pantheon. E poi sono stati fotografati di nuovo la sera, Phillipa questa volta indossava un'elegante tutina nera, mentre passeggiavano fermandosi a bere un drink in giro per i vicoli di Trastevere. Non si sa se l'attore resterà nella Capitale, e con lui la fidanzata, per tutto il tempo delle riprese, che sono abbastanza lunghe, dato che sono otto episodi, o farà avanti e indietro con Londra, dove abitano i suoi cinque figli avuti con tre compagne diverse (Sadie Frost, Samantha Burke e Catherine Harding). Le riprese della fiction (la prima di Paolo Sorrentino), dopo l'Italia dovrebbero proseguire in America, in Africa e a Porto Rico. Intanto la produzione ha annunciato ieri ufficialmente gli altri protagonisti della fiction, oltre Law e Diane Keaton, che interpreterà il ruolo di Suor Mary, suora originaria degli Stati Uniti che vive in Vaticano, molto amica del giovane Papa. Nel cast Silvio Orlando nel ruolo del cardinale Voiello, segretario di Stato, Scott Shepherd è il cardinale Dussolier, prelato sudamericano, Cecile de France è stata scelta per il ruolo di Sofia, responsabile marketing del Vaticano mentre Javier Camara sarà il cardinale Gutierrez, cerimoniere del Vaticano. E ancora: Ludivine Sagnier è Esther, moglie di una guardia svizzera, Tony Bertorelli dà il volto al cardinale Caltanisetta. Infine James Cromwell sarà il cardinale Michael Spencer, mentore di Lenny Belardo. Altri interpreti con parti ancora da definire sono Guy Boyd, Andrè Gregory, Sebastian Roché, Marcello Romolo, Ignazio Oliva, Nadie Kammalaweera e Vladimir Bibic. "The Young Pope" racconta l'inizio del controverso pontificato di Pio XIII, personaggio complesso e contraddittorio, così conservatore nelle sue scelte da rasentare l'oscurantismo ma allo stesso tempo straordinariamente pieno di compassione per i poveri e i deboli. Un uomo di potere che caparbiamente resiste a coloro che corteggiano il Vaticano. Parlando della serie Paolo Sorrentino ha affermato: "I segni evidenti dell'esistenza di Dio. I segni evidenti dell'assenza di Dio. Come si cerca la fede e come si perde la fede. Quando si combattono le tentazioni e quando non si può fare altro che cedervi. Il duello interiore tra le alte responsabilità del capo della Chiesa Cattolica e le miserie del semplice uomo che il destino (o lo Spirito Santo) ha voluto come Pontefice. Infine, come si gestisce e si manipola quotidianamente il potere in uno stato che ha come dogma e come imperativo morale la rinuncia al potere e l'amore disinteressato per il prossimo. Di tutto questo parla The Young Pope". Argomenti the young pope cinema jude law paolo sorrentino 
"Carica a testa bassa: perché ci siamo abbastanza vergognati della prestazione dell'andata". Non usa mezzi termini il portiere della Sampdoria Emiliano Viviano alla vigilia della partenza per Novi Sad in vista della difficilissima gara di ritorno dei preliminari di Europa League che giovedì sera vedrà la Sampdoria impegnata a Novi Sad per cercare di ribaltare il 4-0 con cui il Vojvodina ha vinto all'andata in Italia. "Lo dobbiamo a noi stessi, alla società e ai tifosi - ha aggiunto Viviano -. Dobbiamo andare là e provare a vincere e fare il miracolo. E' obbligatorio provarci". Per la sfida di giovedì Zenga recupera il giovane Bonazzoli in attacco che potrebbe fare coppia in avanti con Eder, mentre in difesa è pronto a rientrare Coda. Solo domani invece si conoscerà la lista dei convocati: in ballo c'è la partenza di Angelo Palombo colpito oggi da una colica renale che potrebbe rimanere a Genova con gli infortunati Moisander e Correa. Saranno 200 i tifosi sampdoriani che, nonostante la sconfitta dell'andata, che ha messo in forte dubbio la qualificazione, seguiranno la squadra in Serbia. Argomenti calcio sampdoria viviano europa league 
CHATILLON (AO) – Da Chatillon, il direttore sportivo del Torino Gianluca Petrachi fa luce ai microfoni di Sky Sport sulla vicenda di Bruno Peres. “L’unico approccio a proposito del terzino brasiliano, finora, è arrivato dal Porto – spiega il diesse granata – ma l’offerta non era congrua alle nostre richieste. Se arriveranno offerte che accontenteranno tutti allora le prenderemo in considerazione; ma occorre che chi è interessato contatti la società con una mail o un fax, non basta parlare direttamente con il giocatore”. Petrachi, poi, parla anche della posizione della Roma che vorrebbe il terzino brasiliano ex Santos per completare la fascia destra bassa a disposizione del tecnico Garcia: “Con Sabatini ho un bel rapporto ma non so se farà mai un’offerta vera. D’altra parte io, come tutto il Toro, vorrei che Peres rimanesse con noi. Detto questo, se arriverà un’offerta congrua e il giocatore volesse essere ceduto allora non faremo finta di nulla e la prenderemo in considerazione, ma ad oggi non ci sono queste condizioni”. 

