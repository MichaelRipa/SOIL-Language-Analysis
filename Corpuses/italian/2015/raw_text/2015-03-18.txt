None Leggi i commenti I commenti dei lettori 
BOLOGNA - E' morto davanti agli occhi della moglie, che urlava disperata e impotente nella speranza che qualcuno potesse intervenire. Ma non c'è stato nulla da fare. Domenico Dall'Agata, 82 anni, di Forlì, ieri pomeriggio stava cercando di raccogliere un fiore per la coniuge quando all'improvviso è scivolato e annegato in un canale alla periferia della città. E' stata la donna, ancora sotto choc, a raccontare l'accaduto ai soccorritori. I due coniugi stavano passeggiando sul ciglio del canale che costeggia via Firenze, una strada di periferia che collega Forli a Castrocaro, quando l'82enne ha deciso di raccogliere il fiore. Il terreno erboso, però, era particolarmente viscido a causa del maltempo degli ultimi giorni. All'improvviso, l'uomo è scivolato ed è caduto in acqua, abbastanza profonda visto che il canale è gonfio per le piogge. L'anziano è finito in acqua e non è più riemerso. La moglie ha urlato, richiamando l'attenzione dei passanti, ma non c'è stato nulla da fare: il corpo è stato recuperato alcune centinaia di metri di distanza dal luogo della caduta. Il personale del 118 ha potuto solo constatare il decesso per annegamento. Argomenti forlì 
E' finita con l'aggressione all'arbitro, Antonio Santaniello della sezione Aia di Nola (Napoli), la partita di calcio disputata a Mugnano del Cardinale (Avellino) tra la squadra locale De Iudicibus e il Real Sasso, valida per il campionato dilettanti di Seconda Categoria. Un giocatore ospite, a pochi minuti dalla fine e con la sua squadra in svantaggio per 2-1, ha prima protestato vivacemente per un fallo non sanzionato, poi al fischio finale, insieme ad altri compagni di squadra ha aggredito l'arbitro che ha riportato contusioni. Il peggio è stato evitato anche grazie all'intervento dei dirigenti delle due squadre. Sulla vicenda indagano i carabinieri della Compagnia di Baiano (Avellino) che hanno provveduto a identificare i presunti aggressori. Il direttore di gara è stato medicato al Pronto Soccorso dell'ospedale di Nola (Napoli) e si è riservato di sporgere querela nei confronti dei suoi aggressori. 
DORTMUND – “Questa vittoria rappresenta un gradino in piu’ verso la completa maturazione di questa squadra”. Massimiliano Allegri è davvero soddisfatto per la sontuosa prestazione della Juve a Dortmund . E applaude i suoi per la personalità mostrata: “E’ un risultato frutto del lavoro di tutti, un risultato importante per il calcio italiano anche per come è venuto. Dobbiamo essere consapevoli di quanto possiamo fare, dobbiamo credere che possiamo andare avanti”. "NON ABBIAMO CONCESSO NULLA" – Allegri analizza così il match: “Abbiamo fatto una partita importante sul piano tecnico e tattico, non abbiamo concesso niente al Borussia a parte il gol a Torino. Sono contento per la società e per i tifosi ma soprattutto per i ragazzi, che hanno voluto e conquistato questa vittoria con merito. Dobbiamo migliorare in qualcosa, il palleggio e la gestione della palla, ma nel complesso abbiamo fatto molto bene specie nella ripresa. Ora vedremo il sorteggio ma comunque vada abbiamo dimostrato di avere grandi qualità tecniche e fisiche. Tevez? Ha confermato di essere un giocatore molto forte, sia tecnicamente ma soprattutto come carattere e per la spinta che dà alla squadra” Su twitter poi il tecnico bianconero ha ringraziato i tifosi: La nostra EuroJuve torna dove deve stare: siamo sull'ottovolante e non vogliamo certo scendere!!! Grazie a tutti!". [[ge:rep-locali:repubblica:109907385]] MAROTTA: "ALLEGRI MERITA UN APPLAUSO" – Ad Allegri fa i complimenti Beppe Marotta: “Merita un grande applauso. Era stato accolto con grande scetticismo da parte di tutti, è riuscito invece a confermare il trend degli ultimi anni. Massimiliano ha avuto coraggio di sedersi su questa panchina dove Conte aveva vinto ma è giusto sottolineare la grande professionalità di Allegri che sta dimostrando tutto il suo valore”. [[ge:rep-locali:repubblica:109907918]] TEVEZ: "VITTORIA MERITO DI TUTTI" – Il protagonista della serata, Carlos Tevez, quasi si schernisce: “Io penso che la squadra ha giocato una grande partita. Questo e’ importante. Io ho fatto il mio lavoro ma è stata la squadra a vincere la partita, non io da solo… Dove possiamo arrivare? La Champions è una competizione molto difficile ma credo che la Juventus sia sulla strada giusta”. [[ge:rep-locali:repubblica:109896007]] BONUCCI: "ABBIAMO MOSTRATO LA NOSTRA FORZA" – Leonardo Bonucci è euforico: “Sapevamo che dovevamo venire qua con la consapevolezza di essere una squadra forte e senza timore reverenziale di un Borussia che avrebbe giocato una grandissima partita. Abbiamo disputato una grande partita e, anzi, meritavamo anche un gol in piu’. Gigi ha fatto l’unica parata su un tiro da fuori. Questo testimonia la superiorita’ della Juventus e l’intelligenza nell’affrontare questa partita. Chi voglio affrontare ora? Ce la giocheremo con chiunque senza aver paura dell’avversario”. MORATA: "SONO CRESCIUTO DI TESTA" – Alvaro Morata rende merito ai compagni: “Era una partita difficile, penso che la squadra abbia fatto una partita incredibile, tutti insieme. Quando dovevamo difendere l’abbiamo fatto benissimo e anche in contropiede lo stesso”. Sul sorteggio lo spagnolo non esprime preferenze: “Non puoi aspettarti nessuna squadra facile. Sappiamo che sono le otto squadre piu’ forti d’Europa. Se continuiamo a giocare cosi’ possiamo vincere con chiunque”. Sul suo feeling con Tevez poi spiega: “Per me e’ un sogno giocare con Tevez. Quand’ero piccolo lo guardavo alla tv. Intesa? Abbiamo fatto un bel gruppo, non solo Carlos e io, ma con tutta la squadra”. E sulla sua crescita conclude: “Quanto sono migliorato in un anno? Tanto, non posso dire quanto ma e’ soprattutto e’ una questione di testa. Quando la testa funziona si vede sul campo”. Argomenti champions league juventus fc massimiliano allegri carlos tevez giuseppe marotta Leggi i commenti I commenti dei lettori 
PISTOIA – Nel recupero della sesta giornata di ritorno della serie A, la Giorgio Tesi Group Pistoia travolge 86-69 l’Energia Dolomiti Trento e aggancia Cremona e Cantù a quota 20, in piena zona playoff. I toscani di coach Moretti tornano così al successo dopo 2 ko di fila, mentre ai trentini non basta Baldi Rossi (16 punti) e si fermano dopo tre vittorie consecutive, restando comunque nelle zone alte della classifica. GUARDA LE IMMAGINI DEL MATCH LA CRONACA – Come dice il risultato finale, il successo di Pistoia è netto. La Tesi Group comanda infatti dal primo all’ultimo minuto: Cinciarini e compagni partono a razzo (8-2), Trento risale fino al 10-9 ma è l’unico frangente in cui resta a contatto. Amoroso è in grande serata e la sua prima tripla vale il 16-10 al 7′, poi due bombe di Filloy regalano il +9 allo scadere del primo parziale. TOSCANI PERFETTI DALLA DISTANZA – La pioggia di canestri da 3 punti non si ferma, Pistoia tocca il +12 (31-19) al 13′ e poi ancora il 36-24 al 17′, per poi perdere la via del canestro fino all’intervallo permettendo a Trento di ricucire parzialmente le distanze. Dopo il riposo la Tesi Group riparte a cento all’ora: un parziale di 12-2 vale il +17 (48-31) al 23′; la Dolomiti Energia prova a riavvicinarsi fino al -11 che conclude il terzo periodo. La squadra di Moretti però non perde la concentrazione e nella frazione conclusiva arriva anche ad avere 24 punti di vantaggio a 2′ dal termine. Amoroso, con 18 punti, è miglior marcatore dell’incontro. Per Trento non bastano i 16 punti di Baldi Rossi. Giorgio Tesi Group Pistoia-Dolomiti Energia Trento 86-69 (26-17, 36-29, 58-47) PISTOIA: Brown 11, Cinciarini 13, Williams 12, Mastellari ne, Moretti, Filloy 11, Amoroso 18, Severini ne, Bianchi ne, Magro 4, Hall 8, Easley 9. All. Moretti. TRENTO: Mitchell 5, Sanders 12, Pascolo 10, Grant 6, Forray 10, Flaccadori, Owens 6, Baldi Rossi 16, Armwood, Spanghero 4. All. Buscaglia. Arbitri: Begnis, Baldini, Calbucci. Note - Tiri liberi: Pistoia 11/14, Trento 13/19. Tiri da tre: Pistoia 13/28, Trento 8/18. Usciti per falli: Forray (Trento) al 39′. Rimbalzi: Pistoia 44, Trento 33. Argomenti basket serie a pistoia basket trento basket Leggi i commenti I commenti dei lettori 
La Juve, oltre a comandare la classifica del campionato italiano con 14 punti di vantaggio, è tra le prime otto squadre d'Europa. E chissà se Antonio Conte direbbe ancora che questa è una squadra spremuta, che non ci si può sedere a un ristorante da cento euro con dieci euro in tasca. La Juve non solo si sta ripetendo in Italia, dimostrando che la vecchia guardia non si è stancata di certi trionfi, ma nel giro internazionale si è già presa delle soddisfazioni sconosciute negli ultimi anni. Solo una grande, grandissima squadra, può andare in Germania e vincere - anzi, stravincere - con l'autorevolezza che hanno dimostrato i bianconeri, pronti a 'bruciare' la partita in due minuti, per poi addomesticarla e cavalcarla con una forza impressionante. Merito a Massimiliano Allegri, che è partito con la difesa a quattro e poi, costretto a rinunciare a Pogba oltre che a Pirlo, ha cambiato assetto, passando a cinque. A dimostrazione che non bisogna avere paura di confrontarsi col passato e neanche di guardare con fiducia al futuro. E' quello che ha fatto Allegri, rispondendo alle direttive della società, e puntando su una squadra che si è saputa compattare attorno alle sue certezze. Le sue certezze storiche, come Buffon, Barzagli, Bonucci, Chiellini, Marchisio, un ritrovatissimo Vidal, ma anche e soprattutto intorno a uno strepitoso Tevez. Uno che segna, si dimostra un campione di generosità servendo un assist d'oro a Morata e poi va a completare il trionfo. Un campione pazzesco, che è stato l'immagine della Juve ancora affamata di Dortmund. Una Juve fantastica, che adesso aspetta di conoscere la sua avversaria. Consapevole della sua forza. Di essere tra le 8 più forti di tutta Europa. Argomenti tackle champions league juventus fc 
DORTMUND  - Non è stata una partita di calcio, è stata una mattanza. Da anni, forse dal Milan di Sacchi, non si vedeva un'italiana giocare in questo modo in Champions. Il 3-0 con cui la Juventus ha distrutto il Borussia in casa sua (una squadra che due anni fa si giocava la finale di Champions contro il Bayern Monaco) rappresenta, per i bianconeri, non solo la gara perfetta ma l'ingresso in un'altra dimensione. Anche in Champions, come in campionato, la Juve può sentirsi padrona, in primo luogo di se stessa. Senza le classiche paure che troppe volte l'hanno paralizzata contro ogni tipo di avversario. Il sorteggio di venerdì a Nyon può essere guardato con occhi meno offuscati e senza il cuore tremulo: nell'urna ci sono, è vero, tre formidabili squadroni come Real Madrid, Bayern e Barcellona, ma nulla può essere impossibile soprattutto se la sorte dovesse concedere il Porto o il Monaco. Ma pensiamo che i bianconeri non partano battuti neppure  contro Paris Saint Germain o Atletico Madrid. Due gol di Tevez, uno di Morata su assist dell'argentino, il migliore in campo. Gli stessi che già avevano segnato a Torino, dove la Juventus avrebbe chiuso la qualificazione senza quello scivolone di Chiellini. Ma che il duello con il Borussia non fosse per nulla aperto s'è capito subito, quando Tevez ha mandato il pallone sotto l'incrocio dei pali dopo nemmeno tre minuti: il tempo necessario per comprendere come sarebbe andata a finire. Ecco, sarebbe andata a finire proprio com'era cominciata. Solo un guaio: l'infortunio muscolare di Pogba, che potrebbe tenere fuori il francese a lungo. La Juventus è dunque cresciuta, non va a caccia di record numerici ma di tre competizioni su tre. In prospettiva, la recente frase del ct azzurro Conte sulla mancanza di cattiveria che, rispetto alla sua Juve, varrebbe una ventina di punti di differenza, si presenta per quello che è: una scemenza. Perché ora la Juventus sembra più completa ed equilibrata rispetto alla sua, e in Europa può andare più lontano di quanto accadde nel primo anno di Conte (fuori ai quarti contro il Bayern), per tacere dell'ingloriosa eliminazione dell'anno scorso sotto la neve turca. Se insomma il sorteggio di Champions non sarà spietato, e potrebbe esserlo, il calcio italiano rialzerà un po' la testa dopo troppi ceffoni, o almeno ci proverà, come già sta accadendo in Europa Legue. Segnali di riscossa da non sottovalutare: in Italia non siamo solo le banane di Tavecchio o il fallimento del Parma. Leggi i commenti I commenti dei lettori 
Una manifestazione per dire che «Torino è contro il terrorismo»: è la chiamata a raccolta dei torinesi fatta dal sindaco Piero Fassino. L’appuntamento è stato fissato per giovedì alle 20,30 in piazza Palazzo di Città. «Invito la città a scendere in piazza - ha detto il sindaco Fassino - per esprimere solidarietà alle famiglie delle vittime dell’attacco terroristico e per ribadire l’impegno di una città democratica e la mobilitazione di tutte le coscienze per fare argine e muro contro il terrorismo e violenza». Ma no solo. Fassino, in qualità di presidente Anci, ha chiamato a raccolta tutti i comuni italiani. "Nelle prossime ore in tutte le città si manifesti lo sdegno contro questa barbarie e si renda visibile il rifiuto del terrorismo. Una prova di democrazia contro chi vuole seminare panico e paura". 
