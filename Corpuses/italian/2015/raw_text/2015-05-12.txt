NON È mai troppo tardi, soprattutto quando si parla di Leonard Bernstein. Dal 23 maggio l'Opera di Firenze ospita Candide del compositore e direttore d'orchestra americano, ed è un debutto al Maggio. Tratto dal conte philosophique di Voltaire, avrà la regia del giovane Francesco Micheli, tra l'altro direttore artistico dello Sferisterio di Macerata, che ieri ha incontrato alcuni lettori nella nostra redazione insieme al tenore Chris Merritt  -  voce leggendaria per Rossini anche se non risparmiato dalla crisi, che lui ha tamponato attraverso un crowdfunding  -  e ad alcuni giovani della "Intercity scuola di teatro" che ha sede a Sesto: reciteranno al fianco di una star come Lella Costa. "Il teatro italiano è troppo angusto, c'è puzza di sciccheria: sapere che il Maggio non conoscesse il valore internazionae di Intercity mi sembrava una ragione sufficiente per metterli in contatto" spiega Micheli. Altra leggenda sul palco il soprano tedesco Anja Silja, 75 anni ma una verve invidiabile. Al forum sono intervenuti Giovanna Bertonati, Michela Chiafalà, Maria Rosaria Crocco, Nadia Ghelli, Maria Nardella, Andrea Ossani, Giorgio Petrucci, Miranda Sorbi e Iole Volponi. Operetta, musical, opera lirica. Candide è tutto questo. Micheli, quali difficoltà pone al regista tanta eterogeneità? "Si tratta di uno spettacolo abnorme: 15 so-listi, 9 attori, altri 15 figuranti e poi i 78 coristi , 14 danzatori più due primi ballerini. Un kolossal. A tutto questo si aggiunge una difficoltà etnica: questo strano oggetto provoca ansia al regista abituato a muovere cantanti da melodramma più che artistici del musical di radice anglosassone. Abbiamo trovato il bandolo della matassa in una lettura filosofica ma leggera, anche se Candide è un lavoro che nelle intenzioni degli autori leggero non è" . Lei ambienta l'opera in una fabbrica di sex toys. Perché? "Il presupposto è rigorosamente filosofico perché il bersaglio principale contro cui Voltaire si lancia è il leibniziano "viviamo nel migliore dei mondi possibili", cappotto ideologico indossato dai monarchi per riciclarsi in tiranni. E fu proprio Leibniz a sostenere che la fabbrica sarebbe stata una nuova agorà di stampo ateniese, ma noi sappiamo benissimo quanto questa non sia un luoghi di conoscenza o di nobilitazione ma di sfruttamento dell'uomo sull'uomo. Perciò nel mio Candide metto in scena un'industria, la Westfalia, che produce non solo bambole gonfiabili, ma anche robot dalle sembianze umane". Qualcuno potrebbe scandalizzarsi. "In realtà il testo stesso è trasgressivo: pedofilia, omosessualità, necrofilia, antisemitismo, donne contese da alti prelati, figlie di un papa polacco, serial killer. Bernstein era una figura anomala: omosessuale dichiarato ed ebreo, compone un'opera quasi imbarazzante nel suo essere esplicita, provocando gli stessi effetti che il romanzo filosofico di Voltaire sortì quando fu pubblicato". Nel musical c'è sempre il problema della lingua. Come lo avete risolto? "Tutti recitano in inglese, a partire da Lella Costa che nella parte della donna delle pulizie sui pattini è una sorta di operaianarratrice- sognatrice, un po' come Bjork nel film Dancer in the dark di Lars von Trier. Siamo nell'ambito di un festival internazionale e dobbiamo richiamare un pubblico il più possibile vasto, a cominciare dagli anglobeceri che danno vitalità internazionale a questa città ". Maestro Merritt, com'è Candide dal punto di vista vocale? "Molto difficile perché è richiesta forza, dolcezza e anche una raffinatezza fuori dell'ordinario: insomma è una specie di enciclopedia della vocalità". La ricordiamo belcantista rossiniano fino ai primi Novanta. Come è cambiata oggi la sua carriera? "Sono una vittima della "Rossini renaissance": dopo il bicentenario del 1992, le opere difficili e rare di cui io ero specialista, non si sono più fatte. Ho dovuto farmi un altro repertorio con opere del Novecento tedesco e slavo. Poi l'agenzia con cui lavoravo mi ha buttato fuori ". Per questo ha scelto il crowdfunding. "Sono rimasto senza mezzi e senza scritture: adesso mi trovo lavoro da solo, ma ho bisogno di una base economica sicura per gli spostamenti, per anticipare le spese. Il crowdfunding ti permette di non chiedere l'elemosina, salva la tua dignità. Hanno risposto in molti. Anche colleghi. Del resto il mondo della lirica è cambiato a tale velocità che per me è stata una testata contro il muro: o ti aggrappi alle novità o è finita. Se penso ad Anna Netrebko, sempre attaccata al suo smartphone, mi chiedo: oggi anche la Callas sarebbe così? E la Tebaldi magari sarebbe disoccupata?". Micheli, che senso ha dunque fare il regista in questi anni di crisi nera dei teatri? "Quando Chris cantava repertorio belcantista l'opera era al centro della società, andava alle prime chi contava e neanche il Sessantotto riuscì a scalfire quest'aura mitica tanto che si è continuato con capricci e sperperi. La crisi è l'occasione per incontrare il mondo reale, e l'opera non può perdere l'opportuinità di tornare ad essere critica e e attuale come lo era ai tempi di Verdi. Il teatro deve ritrovare un senso non perché i capolavori del passato non bastino più, anzi: siamo noi che siamo diventati vecchi. E non all'altezza". Argomenti interviste cultura interviste firenze francesco micheli 
"Gay e lesbiche debbono potersi sposare, se desiderano, e non c’è argomentazione valida contro, sempre che l’eterosessualità non permanga un dogma". Parola di Nicla Vassallo, ordinaria di Filosofia teoretica all’università di Genova, che con il suo nuovo libro Il matrimonio omosessuale è contro natura: Falso! (Laterza) demolisce molti luoghi comuni: dalla minaccia del matrimonio gay alla famiglia tradizionale alla complementarità tra uomo e donna. “Chi osteggia l’omosessualità e il matrimonio same sex – scrive Vassallo – dà prova non solo di irrazionalità, ma di vera e propria barbarie”. Nel nostro paese si discute di matrimonio same-sex sotto diversi profili: psicologico, sociologico, politico, religioso. In pochi, invece, affrontano l’argomento sotto il profilo filosofico. Perché? Perché la buona filosofia ci impone di ragionare bene e quando si ragiona bene si trovano solo pregiudizi contro il matrimonio same-sex. Il suo libro sembra “sposare” un certo pensiero naturalista che ascrive ad ogni cosa naturale le caratteristiche di bene, di bontà, di autenticità. Ma se anche dimostrasse che l’omosessualità è naturale, o comunque non è contro natura, saremmo punto e a capo, io credo. Non sono forse naturali anche i terremoti, le malattie, e finanche la morte? Il mio volume si oppone al facile richiamo totalizzante della natura: nel regno naturale esistono molte specie che tra loro intrattengono relazioni omosessuali, eppur tra loro non ci si sposa, poiché il matrimonio rimane un contratto stabilito tra umani, intrisi di cultura. Nel matrimonio non vi è nulla di naturale, e in troppi confondono natura, con comportamenti equivalenti al buono o alla tradizione. Della natura ci debbono parlare le scienze. Del matrimonio occorre comprendere il decorso nel tempo e nelle varie culture. Non si è mai data un’unica tipologia di matrimonio. E ciò non esclude affatto che alcuni matrimoni, specie eterosessuali (per quanto ne sappiamo), siano terremoti che infine conducono a grandi sofferenze. [[ge:rep-locali:repubblica:114224910]] Nei dibattiti sui diritti delle persone omosessuali ci si trova sempre in Italia, prima o poi, a doversi confrontare con la religione cattolica. C’è da aspettarsi un’apertura della Chiesa su questo tema? Mi pare un errore imputare alla Chiesa cattolica colpe che ha solo parzialmente. Parecchie religioni, inclusa quella cattolica, si sono attestate con decisione contro il matrimonio same-sex. Però nessuna Chiesa può incidere sulla possibilità e necessità del matrimonio civile, etero e omo. Sempre che si tratti di Chiese sensate, coerenti con se stesse, e prive di focosi fanatismi, e che la distinzione tra Chiesa e Stato venga tracciata con netta chiarezza. Questo per limitarmi al cosiddetto Occidente. Per quanto riguarda i paesi di origine islamica invece? La crudeltà praticata nei confronti di lesbiche e gay dovrebbe essere condannata in modo deciso. Come da noi dovrebbero venir posti in discussione donne e uomini etero che si accompagnano con donne e uomini di omofobe convinzioni (occidentali, musulmani e altro senz’altro inclusi). L’omofobia è una malattia psichica e al contempo somiglia da vicino ad altre malattie-ideologiche: basti pensare a cosa è accaduto a lesbiche e gay sotto i regimi dittatoriali – il nazismo, e non solo – con le vittime che ha mietuto, rimane quello che la nostra mente non dovrebbe mai dimenticare. La teoria gender è diventata nelle ultime settimane un vero e proprio tormentone mediatico: di cosa si tratta e qual è la posta in gioco? Se inseriamo l’espressione “ideologia di genere” in un motore di ricerca comprendiamo che essa resta una sorta di invenzione: nulla da spartire con la critica filosofica. La teoria gender prevederebbe che maschi e femmine abbiano educazione, modelli e ruoli sociali differenti, a partire dal mero sesso di appartenenza. Ma le caratteristiche che generalmente si fanno discendere dai sessi sono costruzioni sociali e culturali. Possiamo, e forse dobbiamo, essere contro la differenza sessuale come contro la differenza di genere, perché tali differenze impongono stereotipi, disparità tra i sessi e discriminazioni verso chi non si adegua. È in gioco il controllo sui corpi e il diritto all’autodeterminazione nelle scelte affettive e sessuali. Ma, a mio avviso, anche questa presa di posizione non comporta essere contro il matrimonio omosessuale. Argomenti omofobia matrimoni gay diritti lgbt teoria del gender nicla vassallo 

Inutile, dunque bellissima. Inutile per il risultato, dopo i due gol di Neymar che hanno di fatto chiuso al Bayern lo spiraglio di qualunque speranza, ma bellissima per il senso del gioco, per il calcio allo stato puro che Barcellona e Bayern Monaco sono di nuovo riusciti ad esprimere. Senza offesa per Real Madrid e Juventus, era questa la vera finale di Champions e i catalani l’hanno meritata e dominata. Anche se i tedeschi non si sono fatti umiliare dopo lo 0-3 del Camp Nou, e hanno invece vissuto una notte di enorme orgoglio. Pochi spettacoli possono essere migliori, più appassionanti di uno sport interpretato così, senza freni né alchimie, solo talento e forza. Il Bayern aveva spalancato la porta del sogno dopo appena sette minuti e un formidabile brasiliano, Neymar, l’ha subito sbattuta, forse ricordandosi delle sette reti patite ai mondiali dalla Germania: una sventura non emendabile, anche se tutti possono avere una seconda occasione, è il bello del calcio che a volte sa essere crudele. A Berlino va la migliore squadra al mondo, o comunque quella con un attacco imparagonabile: Messi, Suarez, Neymar. “Los tres malditos”, come li chiamano in Spagna e come li immaginano tutti gli avversari, i portieri specialmente. Perché contro questo Barcellona si gioca quasi sempre per il secondo posto. Il “quasi” può essere speso, però, proprio nella finale secca, pensando che anche i marziani possono trovare la giornata di luna storta. Se sulle due sfide il Barcellona è imbattibile, una finalissima lascia spazio a diverse illusioni, e sin d’ora a queste illusioni fanno appello Real Madrid e Juventus in attesa della loro ordalia al Bernabeu. I blancos, per vivere il 6 giugno a Berlino un “clasico” in più, e per provare a tenersi la Champions conquistata un anno fa, ora che i catalani li hanno di fatto lasciati indietro nella Liga, praticamente vinta. Invece la Juve vorrebbe sfidare a Berlino il massimo che c’è, la più grande squadra del pianeta, una delle migliori di tutti i tempi. Il forte rischio, per tutti, è doversi battere solo per il secondo posto, per la medaglia d’argento, un po’ come accadeva in passato in altre discipline: contro Coppi, Merckx o Muhammad Alì. Perché la dimensione del Barcellona è già storica, e non comincia certamente adesso. Nemmeno Guardiola, tuttavia, poteva usare tre attaccanti come questi: il suo Barça era forse più squadra, ma questo è una macchina da gol spaventosa. La domanda per Real e Juve, quindi, è semplicissima: come fate a non spaventarvi? Argomenti champions league barcellona fc Leggi i commenti I commenti dei lettori 
Tre match point per chiudere la serie e andare in finale. La Fortitudo sfrutta il fattore campo, vince anche gara due della semifinale playoff con Bergamo e venerdì può andare in Lombardia per chiuderla. Non una bella Effe, che trova nel più giovane del gruppo, il classe ’97 Candi, il fattore decisivo per la vittoria. Lui e il PalaDozza sono le chiavi che individua anche Boniciolli. “Se Candi non si farà distrarre da sponsor e pubblicità, farà tanto nella storia di questa maglia. E stasera il pubblico è stato decisivo per la vittoria, mi ha fatto sentire parte di una comunità, che è il motivo per cui sono tornato”. Il ringraziamento ai quattromila del PalaDozza va anche per non aver mai smesso di sostenere la squadra neppure nel momento più difficile, quando nel secondo quarto un parziale da 2-17, con appena due punti segnati in otto minuti, rischiava di fare scivolare fuori dalla gara la Fortitudo. È lì che Candi si scopre trascinatore e conduce i suoi fuori dalle difficoltà. Prima si conquista due liberi fondamentali e va sulla lunetta da cui Italiano aveva sbagliato quattro volte con freddezza da veterano, poi a 14 secondi dallo scadere va a trovare il centro da tre punti che fissa sul 31-31 il parziale all’intervallo. Il primo quarto era iniziato in scioltezza, poi qualcosa s’è inceppato. Scacciati i fantasmi, nella ripresa la Fortitudo rimette distanza tra sé e Bergamo. Montano, che stasera s’era fatto attendere, decide che è il momento di lasciare la firma sulla partita, e lo fa in avvio di terzo quarto: si rimette in media con un gioco da tre e uno da quattro che portano la Fortitudo a +10 a metà frazione. Negli ultimi 10’ la Fortitudo è meno cinica e spietata del solito, Bergamo riesce a tenere testa agli uomini di Boniciolli, ma tenere l’equilibrio non basta coi biancoblù che ormai si tengono a distanza costante attorno ai 5 punti. “Se c’è una vittoria ottenuta con la difesa, è questa”, chiosa il tecnico. Per la settima volta su undici con Boniciolli, la Effe tiene gli avversari sotto i 60. Potrebbe bastare questo venerdì sera per chiudere al primo colpo la serie e prendersi due settimane di riposo in attesa della finale. Fortitudo Eternedile: Candi 12, Valentini 2, Lamma 5, Samoggia 2, Iannilli 10, Montano 12, Sorrentino 2, Raucci 11, Carraretto 8, Italiano 2. All. Boniciolli Comark Bergamo: Deleidi, Guffanti 6, Magini 7, Mercante 7, Cortesi 4, Bona 6, Zanelli 5, Chiarello 11, Azzola, Masper 10. All. Galli Parziali: 22-14; 31-31; 51-42; 66-56 Argomenti basket dnb playoff 2015 
None Leggi i commenti I commenti dei lettori 
MONACO DI BAVIERA – “La finale di Champions League era uno degli obiettivi della stagione, ma adesso l’obiettivo è vincere la Coppa”. Luis Enrique dopo aver eliminato il Bayern ha ancora fame, vuole vincere la Champions League in una stagione che potrebbe concludersi addirittura con il triplete. “Siamo molto contenti, questa è una bella notte per il Barcellona. Chi voglio in finale? Il migliore, chi meriterà di esserci. La squadra ha commesso alcuni errori, frutto del risultato che stava maturando, ma anche della stanchezza. Il nostro cammino non è stato facile, io ho sofferto in ogni turno a eliminazione diretta che abbiamo superato. Questa è la vittoria di tutti”. A fine partita “l’allievo” ha salutato “il maestro Guardiola. “Cosa ci siamo detti? Nulla di particolare, quello che si dicono due amici che desiderano il meglio l’uno per l’altro”. [[ge:rep-locali:repubblica:114220121]] GUARDIOLA: SPERO VINCANO LA CHAMPIONS – “Adesso che vincano la Champions League, lo meritano e io non posso che fare i complimenti al Barcellona”. Pep Guardiola prova a far parlare il cuore: il suo Bayern saluta la Champions ma in finale va il Barcellona che ha significato tanto per la sua vita calcistica. “Hanno vinto con merito e adesso spero che possano portare a casa la quinta coppa dei Campioni nella storia del club. Sapevo che dopo il 3-0 era durissima rimontare, abbiamo giocato con la rosa che abbiamo a disposizione in questo momento. Abbiamo giocato contro la squadra migliore, ma non abbiamo avuto paura né in casa loro che qui, possiamo solo fare i complimenti ai nostri avversari. Io ho ringraziato i miei ragazzi per tutto quello che hanno fatto durante la stagione, lo scorso anno abbiamo vinto 4 titoli, quest’anno uno molto importante visti i tanti problemi che abbiamo avuto, sono contento di essere l’allenatore di questa squadra. La vittoria di oggi? Non era una questione d’onore, né una risposta ai critici, era per il club. Oggi possiamo essere orgogliosi di noi stessi e dei nostri tifosi”. [[ge:rep-locali:repubblica:114220121]] INIESTA: RAGGIUNTO IL NOSTRO OBIETTIVO – Divenuto capitano da quando Xavi siede stabilmente in panchina, Andres Iniesta è raggiante al fischio finale. “Abbiamo centrato l’obiettivo finale, dopo una semifinale complicata. Il risultato dell’andata era già importante, il Bayern ha provato a ribellarsi, ma abbiamo completato il lavoro. Guardiola? Ha fatto un bel lavoro anche al Bayern, lavora sempre bene, mette sempre il suo marchio”. Iniesta non è preoccupato per la finale: “Il nostro obiettivo era arrivare fin qui, domani vedremo la partita, ma non ci preoccupa contro chi giocheremo”. Felicissimo anche il mattatore di giornata, Neymar. “Sono molto contento per la partita che abbiamo fatto, per noi è una grande gioia essere arrivati in finale. Non pensiamo a chi affronteremo in finale, auguro buona fortuna a Real e Juventus. Quella di oggi non è stata una rivincita della semifinale Mondiale – afferma in risposta alle domande su Germania-Brasile – perché oggi ho giocato e vinto con il Barcellona, non con il Brasile”. Argomenti champions league barcellona fc bayern monaco pep guardiola luis enrique Leggi i commenti I commenti dei lettori 
ROMA - Lo scudetto del volley femminile verrà assegnato a gara 5. Pomì Casalmaggiore in gara 4 supera al tie break 3-2 (25-19, 22-25, 25-21, 20-25, 16-14) la Igor Gorgonzola Novara. Sabato alle ore 20.45 in Piemonte ultimo atto di una lunga ed estenuante sfida conclusiva. Si arriva alla cosiddetta "bella" con il fattore campo protagonista: ogni squadra ha sempre vinto davanti ai propri tifosi. Le lombarde faticano tanto e solo grazie a una palla decisiva giocata bene riescono ad allungare la serie. Dopo aver sprecato due match ball, la squadra allenata da Mazzanti non si arrende e chiude la sfida al terzo tentativo. Sotto rete, comunque, si sono viste due squadre coriacee che restano aggrappate alla partita senza arretrare e capaci di tante difese accorte che costringono i rispettivi attacchi a faticare più del previsto prima di vedere cadere per terra una palla. Le lombarde, però, possono contare su una serata eccezionale di Valentina Tirozzi, con 25 punti vero riferimento per la palleggiatrice Skorupa (quattro muri vincenti), e Serena Ortolani (19 punti e due ace) in formato nazionale azzurra. In avvio di gara ad aprire la strada del successo la presenza in attacco e a muro di Stevanovic 15 punti, quattro muri e un ace, e Gibbemeyer 13 punti, sei muri e due ace. A dare una mano con i block vincenti anche Gennari con 12 punti, tre muri e un ace. Alla fine per le padrone di casa saranno diciotto i muri vincenti contro i dodici delle piemontesi. In casa Novara la regia di Signorile si aggrappa per lunghi tratti della gara alle doti di Barun (26 punti, tre muri e tre ace) ma non basta a strappare il punto decisivo. Nonostante i 18 punti, Kimberly Hill si vede a tratti, mentre rispondono presente Martina Guiggi con 15 punti e Klineman 13 punti. Per Cristina Chirichella serata da rivedere che chiude con tre muri, un ace e sette punti complessivi. Nel complesso la centrale azzurra non influisce sulle sorti del match. Nel primo set sono racchiuse due partite. La prima vede protagonista Novara: grande partenza delle piemontesi con dominio assoluto in diversi fondamentali tra i quali la battuta. Man mano che si entra nel vivo del gioco la Igor Gorgonzola dimostra grosse difficoltà (uno su sette tentativi) con gli attacchi al centro e ne soffre anche Cristina Chrichella. L'allenatore Pedullà fa riposare la palleggiatrice titolare Signorile, ma la situazione non è fluida. Poi, a metà del parziale, il vento cambia: Novara si affievolisce e cresce Casalmaggiore. La squadra allenata da Mazzanti trova la forza di rimontare e scavare il solco decisivo sulle avversarie grazie alla spinta di Gibbemeyer e Stefanovic. Cresce Novara e per la Pomì cominciano le grane. Le azzurre mettono in mostra il migliore repertorio e grazie a una prova collettiva pareggiano il conto. Nell'alternanza delle emozioni le due finaliste portano a casa terzo e quarto set, uno a testa, e si arriva al tie break. Il quinto e ultimo parziale premia le padrone di casa con un finale da brividi. Novara annulla due match point, alla terza occasione Casalmaggiore va a gara cinque con Tirozzi e Ortolani in cattedra. Sul fronte mercato grandi manovre a Piacenza. La società emiliana, dopo gli arrivi di Leonardi e Marcon, non si ferma. Anzi sta lavorando sul reparto centrali e non solo. Sono pronte a salutare Vargas, Leggeri e Wilson che non verranno confermate. Allora si punta su Valentina Arrighetti (quest'anno al Lokomotiv Baku) e Christina Bauer (ex-Busto, nell'ultima stagione campione in Turchia con il Fenerbahce), con Giulia Pisani che piace ma non ha deciso sul futuro a Busto. In regia l'ipotesi più allettante è Lo Bianco, in seconda fascia Wolosz. Nella pallavolo maschile un rinforzo importante al centro per la Calzedonia Verona, anzi una conferma. Simone Anzani resterà in Veneto, con un contratto biennale, anche nelle prossime due stagioni. Si tratta di un rinnovo importante che dà seguito ai precedenti due campionati già disputati a Verona. Anzani, infatti, ha debuttato con la maglia della Calzedonia nella stagione 2013/14, proseguendo poi la sua permanenza in gialloblù anche in quella successiva terminata da qualche mese. Ha totalizzato 55 presenze con 206 set giocati e 428 punti con una media/gara di 7,8. Al termine di una buona stagione l'azzurro Simone Anzani non ha dubbi: "Ho voluto fortemente questo rinnovo perché ho sposato il progetto di Calzedonia Verona. Il mio percorso a Verona è iniziato due anni fa e proseguirà per i prossimi due e fino. La maglia di Verona rappresenta l'inizio della mia esperienza nella massima serie e ha un grande valore a livello affettivo. Quella di Verona è una società che mi ha dato tanto e spero che nei prossimi anni si possano vivere esperienze ancora più forti e importanti per me e per questi colori. L'obiettivo è di migliorarci". Per Anzani il rapporto con la città è cresciuto nel tempo, diventando ormai consolidato: "Verona è una città stupenda con una vita fantastica  -  ha sottolineato il centrale della Calzedonia - sono completamente a mio agio: se si vive bene fuori dal campo anche in campo ci si esprime ai massimi livelli. Ho coltivato e fatto crescere amicizie e questi legami affettivi rendono ancora più bello giocare e portare addosso i colori di questa città". In Francia c'è una squadra, il Paris Volley sconfitto nella finale scudetto, che è intenzionata a puntare sul made in Italy. Il club della capitale francese ingaggia lo schiacciatore ex Piacenza Jacopo Massari. Il giocatore farà reparto con il franco-canadese Nicholas Hoag e il moldavo Dimitri Bahov. Oltre a Massari, riflettori puntati pure sul regista azzurro Saitta che non ha rinnovato con il Toulouse. Il ballottaggio è con lo spagnolo Hernan. Per l'iberico si tratterebbe di un ritorno. Argomenti volley donne novara volley casalmaggiore volley Leggi i commenti I commenti dei lettori 
MONACO DI BAVIERA – L’illusione è durata otto minuti. Il Barcellona non si è scomposto, ha lasciato che il Bayern Monaco coltivasse per qualche attimo il sogno di un’altra rimonta da consegnare ai posteri. Poi si sono messi al lavoro “quei” tre. Addio illusioni, addio sogni, addio finale di Champions League. Luis Enrique può prenotare il biglietto per Berlino, è bastato un tempo a Messi, Suarez e Neymar per fare a fette la difesa dei campioni di Germania. La ripresa si è giocata per onor di firma, Lewandowski e Müller hanno provato a rendere meno amara la serata di una formazione che, nelle ultime due semifinali di Champions, entrambe sotto la guida di Guardiola, ha registrato un complessivo e ben poco lusinghiero 3-10 in termini di gol. Un bilancio inaccettabile per chi, soltanto due stagioni fa, sembrava una macchina perfetta: pesano le assenze di Ribery, Robben e Alaba, ma la sensazione è che il Bayern abbia davvero perso qualcosa rispetto alla gestione Heynckes. BOTTA E RISPOSTA – In campo si parte con gli stessi 22 dell’andata e le marce altissime: Rakitic va vicino al gol con un diagonale su lancio di Dani Alves, Thiago risponde con una conclusione respinta su assist di Müller. Sette giri d’orologio, la difesa blaugrana su dimentica Benatia su un angolo da destra e il difensore incorna l’1-0. Ma il Barcellona, nell’occasione finalizzata da Rakitic, ha capito come far male a un Bayern che difende (male) a 45 metri dalla propria porta, in una sorta di 4-3-3 asimmetrico che vede addirittura Lahm nella posizione di ala destra. Messi alza la testa e serve l’inserimento di Suarez, il “Pistolero” non preme il grilletto ma mette Neymar in condizione di insaccare a porta praticamente sguarnita. Il gol mette gli ospiti in posizione ulteriore di forza, il Bayern si fa vivo tre volte con Müller – colpo di testa troppo lento per spaventare ter Stegen prima, sinistro centrale poi – e Lewandowski, il cui tocco di mezzo esterno destro risulta troppo centrale. Il Barça sa come colpire, è questione di minuti. [[ge:rep-locali:repubblica:114220121]] AZIONE FOTOCOPIA – Busquets scatena in verticale Suarez, l’assistente di Clattenburg rileva un fuorigioco inesistente: Benatia teneva in gioco l’ex Liverpool. Il remake, qualche minuto più tardi, è vincente. Lancio lungo, il difensore marocchino si alza troppo e si espone alla sponda aerea dell’insospettabile Messi. Boateng rende regolare la posizione di Suarez, il “Pistolero” scappa ancora sulla destra e premia nuovamente Neymar. L’ex Santos deve fare più fatica rispetto all’1-1, ha bisogno di uno stop di petto e di un tiro di destro calibrato al millimetro per battere Neuer. Manca un’ora, la qualificazione è già in tasca. Si gioca solo per gli annali, ter Stegen non vuole fare figuracce e prima alza sopra la traversa un colpo di testa di Schweinsteiger, poi si oppone in due tempi a una conclusione potente ma centrale di Lewandowski. Per Luis Enrique la finale è già in tasca, il cambio Suarez-Pedro all’intervallo ne è la prova. [[ge:rep-locali:repubblica:114219976]] L’ORGOGLIO BAVARESE – Perdere, però, non fa mai piacere. Il Bayern continua a spingere nella ripresa, Lewandowski sembra un ballerino al limite dell’area quando c’è da puntare Mascherano, è una danza che mette in crisi “el Jefecito” e permette al polacco di pennellare con l’interno destro il gol del pareggio. Tanti cambi, tanti cartellini, un Barça con la testa altrove: Luis Enrique richiama i suoi, specialmente dopo che Thomas Müller , con una bella conclusione a giro su assist di Schweinsteiger, porta i padroni di casa sul 3-2. La qualificazione non è in discussione ma il tecnico pretende la massima attenzione dai suoi, che in pieno recupero potrebbero anche pareggiare. Spettacolare giocata di Neymar in dribbling su Rode, il brasiliano non ha fame di tripletta e prova a servire Messi invece di sparare in prima personale: l’argentino è in ritardo ma dopo il match d’andata gli si può perdonare di tutto. L’allievo elimina il maestro, Luis Enrique ora sente addirittura profumo di triplete. BAYERN MONACO-BARCELLONA 3-2 (1-2) Bayern Monaco (4-3-3): Neuer; Rafinha, Boateng, Benatia, Bernat; Thiago, Xabi Alonso, Schweinsteiger (42′ st Martinez); Lahm (23′ st Rode), Lewandowski, Müller (42′ st Götze). (Reina, Dante, Weiser, Pizarro). All.: Guardiola Barcellona (4-3-3): ter Stegen; Dani Alves, Mascherano, Piqué, Jordi Alba; Rakitic (27′ st Mathieu), Busquets, Iniesta (30′ st Xavi); Messi, Suarez (1′ st Pedro), Neymar. (Bravo, Adriano, Bartra, Rafinha). All.: Luis Enrique Arbitro : Clattenburg (ENG) Reti : 7′ pt Benatia, 15′ e 30′ pt Neymar, 14′ st Lewandowski, 29′ st Müller Ammoniti : Rakitic, Pedro, Rafinha, Thiago, Xabi Alonso, Lewandowski, Rode Recupero : 2′ e 3′ Argomenti barcellona fc bayern monaco champions league Leggi i commenti I commenti dei lettori 
