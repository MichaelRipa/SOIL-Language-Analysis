ROMA - L’Azerbaigian fa un favore all’Italia e ad Antonio Conte fermando la Norvegia. Il pari azzurro di Spalato contro la Croazia è, infatti, indolore per gli azzurri grazie allo 0-0 con cui la formazione di Robert Prosinecki è riuscita a bloccare a Oslo la più blasonata selezione norvegese. La Norvegia resta, quindi, al terzo posto nel gruppo H delle qualificazioni agli Europei del 2016, a due punti dagli azzurri, ma ora deve guardarsi le spalle dal ritorno della Bulgaria che con la vittoria di Malta (0-1) si porta ad appena due lunghezze dalla terza piazza del girone. La nazionale di Petev, infatti, si e’ imposta grazie a una rete di Popov al 56′. Niente da fare per la squadra allenata dall’italiano Ghedin che resta ultima in classifica con un solo punto in sei partite. GRUPPO A, ISLANDA NON E' PIU' UNA SORPRESA – Nel girone A balza al comando l’Islanda. Con l’importante successo per 2-1 sulla Repubblica Ceca, la selezione islandese guida il girone proprio davanti ai cechi. Allo stadio Laugardalsvöllur di Reykjavik succede tutto nella ripresa: al 10′ Dockal porta in vantaggio gli ospiti con un tiro dai 20 metri che si infila all’incrocio di sinistra. Cinque minuti più tardi Gunnarsson pareggia e al 31′ della ripresa Sigthorsson sigla il gol partita per gli icemen. Islanda al comando con 15 punti contro i 13 dei cechi. Alle loro spalle a quota 10 sale l’Olanda che e’ andata a vincere in Lettonia per 2-0. Nella ripresa Wijnaldum sblocca il risultato al 22′ e Narsingh quattro minuti piu’ tardi raddoppia. In entrambi i gol l’assist e’ stato di Sneijder. Nel pomeriggio la vittoria della Turchia per 1-0 in casa della Kazakhstan. In classifica Turchia 8, Lettonia 3 e Kazakhstan 1 punto. GRUPPO B, BALE STENDE IL BELGIO - A Cardiff va in scena la sfida tra i padroni di casa del Galles e la promessa del calcio europeo, il Belgio, valida per la testa del Girone B. I diavoli rossi, però, escono sconfitti dal confronto a causa di una rete di mister 100 milioni, Gareth Bale, “servito” sciaguratamente in area dal romanista Nianggolan. Un gol che vale tre punti pesantissimi, perché grazie a questa vittoria il Galles vola al comando solitario del gruppo proprio davanti al Belgio. Cade a Zenica, in Bosnia, Israele che perde 3-1 e si vede agganciare al terzo posto da Cipro che sbanca Andorra col medesimo risultato: 1-3. In Bosnia ospiti in vantaggio al 41′ del primo tempo con Ben Haim, ma un minuto più tardi Visca riporta subito il risultato in parità. In pieno recupero Dzeko su rigore raddoppia per i padroni di casa che nel secondo tempo chiudono i conti ancora con Visca, vicono alla tripletta nel finale: solo la traversa evita a Israele un passivo più rotondo. Al “Nacional” di Andorra, invece, una tripletta di Mytidis affonda i padroni di casa che erano passati in vantaggio dopo 2′ grazie a un clamoroso autogol di Dossa Junior (che sbaglia anche un calcio di rigore). Argomenti qualificazioni euro 2016 Leggi i commenti I commenti dei lettori 
ROMA - La sorpresa del terzo weekend di volley internazionale targato World league arriva dal palasport di Jesolo: l'Italia crolla 0-3 (16-25, 18-25, 21-25) sotto i colpi dell'Australia. I ragazzi allenati da Roberto Santilli ottengono la prima vittoria nella manifestazione (finora solo tre set conquistati in quattro partite) e costringono gli azzurri alla seconda sconfitta (l'altra contro la Serbia una settimana fa). L'occasione per il riscatto domenica alle ore 20 a Verona. Nella squadra guidata da Mauro Berruto ha funzionato poco tutto: dal servizio alla ricezione, dal muro alla difesa tutto è stato deficitario e vane sono risultate le mosse del ct di riportare ordine e tranquillità. Il ct italiano aveva rinunciato per questo weekend a Filippo Lanza, a cui sono stati dai alcuni giorni di riposo per recuperare dai costanti impegni a cui è stato sottoposto tra campionato e nazionale. Ma l'assenza pesa tanto. La formazione italiana nei primi due set è irriconoscibile, mentre nel terzo periodo con l'inserimento in regia di Giannelli gioca alla pari degli avversari senza, però, riuscire ad arrivare in fondo. L'Italia si vede a sprazzi con poca luce e tante ombre. A cominciare dalla serata negativa di Zaytsev che dopo aver sbattuto contro il muro australiano finisce in panchina a riflettere. Botto (6 punti) appare avulso e non trova continuità, stessa sorte per Randazzo (8 punti) che chiude nell'anonimato. Solo Vettori (15 punti) mantiene a galla la formazione scelta per l'occasione dallo staff tecnico italiano. Le cifre raccontano il fallimento azzurro: sette ace a due per l'Australia e dodici muri contro i cinque di Birarelli e soci. Dall'altra parte della rete un superbo Edgar (22 punti top scorer del match, un muro e tre ace) fa la differenza. L'opposto si mette in mostra nella partita giusta, visto l'interessamento di Ravenna nei suoi riguardi. L'atleta è ben coadiuvato da Paul Sanderson con 12 punti. A muro sono preziosi Samuel Walker (8 punti) con quattro block vincenti, Guymer e Mote con tre stampatone sopra la rete. Primo set giocato male dall'Italia che perde il confronto con gli australiani in ogni settore della rete. Fatica tanto Zaytsev che non riesce a superare il muro avversario e il contrattacco, per una possibile rimonta, stenta. Allora i giovanotti avversari fanno una gran figura mettendo alle corde la più quotata formazione azzurra. Il vantaggio finale è naturale, i ragazzi allenati da Berruto non riescono a cambiare marcia e imprimere il loro gioco. A sorpresa Australia in vantaggio. Partenza frenata per l'Italia anche nel secondo set. Vettori (positivo con il cinquanta per cento) prova a scuotere il gruppo che nella prima parte del parziale fatica ancora a trovare continuità. E proprio sull'asse Vettori-Birarelli comincia la risalita dei padroni di casa. Ma la serata azzurra torna buia, senza fantasia e ricca, in questa fase, di errori. L'attacco di squadra non supera il quaranta per cento. Il gioco alle bande non decolla, Zaytsev si siede in panchina e la coppia formata da Randazzo e Botto non fa male. Per l'Australia doppio vantaggio inatteso e meritato con Edgar che sbaglia poco e diventa leader della squadra oltreoceano. Australiani positivi pure in difesa con quattordici interventi. Cambio in regia in avvio di terzo set con Giannelli in campo al posto di capitan Travica. Conferma la coppia Botto- Randazzo nel ruolo di schiacciatori-ricevitori. Il primo set equilibrato e il primo break di vantaggio degli azzurri soono merito della freschezza del palleggiatore dei campioni d'Italia che rimette in partita Botto (finora inesistente e falloso) e l'altro giovane Randazzo. Nonostante tutto, l'Australia trova la forza di restare in partita e con una maggiore pressione porta a casa la partita e può fare festa. A Baku, per gli European games, giornata nel “villaggio olimpico” per le nazionali azzurre di pallavolo, sbarcate in Azerbaijan dopo quasi cinque ore di volo da Roma. Nel giorno iniziale di gare a scendere in campo sabato alle ore 8 sarà la nazionale italiana femminile che affronterà il Belgio. Una sfida non facile considerando che le fiamminghe si presenteranno con la formazione titolare, mentre il gruppo italiano è alla prima esperienza internazionale dopo il torneo di Montreux. La formazione azzurra è il frutto di un mix tra molte atlete giovani che hanno esordito quest’anno in nazionale più alcuni elementi di esperienza che ben si sono comportate durante i campionati di A1 e A2. Alla guida della nazionale c’è Fabio Soli, vice di Bonitta in seniores, all’esordio assoluto come primo allenatore in azzurro. “Le sensazioni sono positive – spiega Soli - Questa è un’esperienza che viene vissuta da buona parte del gruppo come una prima volta. Indossare la maglia azzurra è sempre un onore, figurarsi quando vesti i panni di primo allenatore. Per ora sono abbastanza tranquillo, vedremo al momento dell’inno”. E conferma le caratteristiche del gruppo a disposizione: “La nostra squadra è composta da alcune giocatrici giovani - prosegue il tecnico italiano - e da altre che hanno più esperienza che si sono meritate la convocazione grazie al buon campionato disputato. L’obiettivo è ovviamente mostrare il meglio”.  “l primo avversario è il Belgio – conclude Soli - una squadra che conosciamo bene avendola affrontata anche al mondiale. Sicuramente possono contare su degli elementi di spicco e penso che ci metteranno in difficoltà perché a livello qualitativo forse hanno qualcosa in più. Noi dovremo essere bravi a mettere in campo la nostra spregiudicatezza”. La formula della competizione prevede che le dodici formazioni sono state divise in due pool da sei squadre ciascuna. Al termine del girone le prime quattro classificate dei due raggruppamenti si affronteranno nei quarti di finali. A seguire si svolgeranno le semifinali incrociate e poi i match che assegneranno le medaglie. Nei gironi per stilare le classifiche il primo criterio sarà il numero di numero di vittorie e in caso di parità i punti conquistati. Programma e risultati del weekend - Pool A: Serbia-Brasile (domenica). Italia-Australia 0-3, domenica (Verona ore 20.10 diretta RaiSport2). Classifica: Brasile 4 vittorie (11 punti), Italia 3 v. (8 p.), Serbia 1 v. (5 p.), Australia 1 v. (3 p.). Italia-Australia 0-3 (16-25 18-25 21-25) Italia: Botto 6, Anzani 3, Vettori 15, Zaytsev 1, Birarelli 4, Travica 1, Colaci (L), Rossini, Giannelli 2, Randazzo 8. Non entrati: Antonov, Giovi, Sabbi, Alletti. All. Berruto. Australia : Walker 8, Guymer 6, Edgar 22, Sanderson 12, Mote 5, Sukochev 2, Perry (L). Roberts, Peacock, Hodges. Non entrati: Borgeaud (L), Douglas-Powell, Williams, Graham, All. Santilli Arbitri: Macias (Mex) e Cull (Usa) Note - Spettatori: 5000 circa. Durata set: 25, 30, 31. Italia: bs 9, a 2, mv 5, er 11. Australia: bs 12, a 7, mv 12, er 3. Argomenti volley volley world league 2015 Leggi i commenti I commenti dei lettori 
La svastica 'disegnata' sull'erba del campo di Spalato, apparsa nella gara con l'Italia  è l'ultima triste impresa dei tifosi della Croazia. E a questo punto la nazionale balcanica, che per colpa dei suoi tifosi ha giocato a porte chiuse contro gli azzurri, rischia grossissimo. L'attenzione si sposterà di nuovo sui Bad Blue Boys della Dinamo Zagabria e la Torcida dell'Hajduk, due gruppi di solito arcirivali ma che in nome del loro nazionalismo si uniscono quando gioca la nazionale. Saluti romani a braccio teso, bandiere con le svastiche e soprattutto slogan razzisti che sono stati le cause della decisione dell'Uefa di far giocare Croazia-Italia di oggi a porte chiuse. Dicevamo, ultima di una lunga serie di imprese: nel novembre scorso, duecento ultras croati costrinsero alla sospensione temporanea di Italia-Croazia a S. Siro, accompagnando i loro canti con un fitto lancio di fumogeni. Anche in quell'occasione esposero sugli spalti degli striscioni con disegnata una U stilizzata, ovvero il simbolo degli Ustascia, i nazisti croati responsabili nella seconda guerra mondiale di stragi di massa nei campi di serbi, ebrei e zingari. Il canto che in ognuna di queste occasioni si sente è "Za Dom Spremni", traducibile in "Per la Patria, pronti!, il saluto degli Ustascia grido fatto in campo da Simunic e che al calciatore è costato una squalifica di dieci turni e quindi la partecipazione al Mondiale di Brasile 2014. Ma i supporter croati fecero notizia anche a metà agosto del 2006, quando nella prima amichevole dell'Italia dopo il trionfo mondiale, e dell'esordio come ct di Donadoni, 'disegnarono' con i loro corpi una svastica sugli spalti dello stadio di Livorno, disponendosi secondo una precisa coreografia. A spingere gli ultras croati è un nazionalismo esasperato, lo stesso che sgorga dalle canzoni di Marko Perkovic (leader del gruppo Thompson), un ex combattente della guerra dell'indipendenza diventato divo da hit parade e che, a suon di metal rock, inneggia alla patria ed alle imprese degli ustascia. Alcune sue canzoni sono diventate la colonna sonora dei tifosi, che le intonano sempre dalle tribune quando gioca la nazionale. Ad Euro 2008, a Vienna e Klagenfurt, i tifosi croati crearono vari problemi di ordine pubblico, con centinaia di arresti e duri scontri in particolare con i supporter turchi in occasione della sfida tra le due squadre. Una di queste scorribande, a Klagenfurt, vide protagonista fra gli altri Milivoj Asner, criminale di guerra sfuggito fino a quel momento ai tentativi di portarlo di fronte a un tribunale. Era un ex nazista che durante la seconda guerra mondiale era stato il capo della polizia ustascia rendendosi responsabile della deportazione e morte di migliaia di ebrei, serbi e zingari della regione di Slavonska Pozega. Tanto da meritarsi, all'epoca, il n.4 nella lista di Wiesenthal, ovvero l'elenco dei dieci maggiori criminali nazisti latitanti. Venne immortalato da alcuni fotoreporter, e poi identificato e fermato dalle forze dell'ordine, perchè, a 95 anni, non seppe resistere e quel giorno si unì ai gruppi di ultras croati che avevano invaso la capitale della Carinzia, intonando assieme a loro canti e slogan nazionalisti e razzisti. Argomenti nazionale croazia calcio e violenza calcio e razzismo Leggi i commenti I commenti dei lettori 
Dopo l’aggressione a colpi di machete a un capotreno di Trenord anche in Liguria resta la paura. Secondo Trenitalia sono 140 le aggressioni al personale del Gruppo FS Italiane nei primi 5 mesi del 2015 . “E almeno 10 hanno coinvolto convogli che attraversano la Liguria, senza contare schiaffi, pugni e insulti che non rientrano nelle statistiche. L’ultimo caso ligure ha coinvolto un capotreno che, dopo essere stato picchiato, è stato ricoverato e dimesso con una prognosi di 7 giorni - rilancia Agostino Nicoletta, rappresentante del Cat- Coordinamento Autorganizzato Trasporti- Da tempo denunciamo questa situazione chiedendo potenziare il personale in servizio o garantire una scorta sistematica della polizia Ferroviaria sui treni a rischio, ma senza risultati”. Intanto per martedì l’Orsa Ferrovia ha indetto uno sciopero nazionale, dalle 9 alle 17 “in segno di solidarietà ai colleghi che rischiano la vita tutti i giorni” mentre i capitreno stanno già scrivendo a Trenitalia per comunicare il blocco della controlleria in caso di mancata sicurezza a bordo, pur garantendo regolare servizio di assistenza ai viaggiatori. In questi mesi è stata realizzata una vera e propria lista dei "treni liguri pericolosi" , con il contributo degli addetti ai lavori, che include, tra gli altri, il regionale delle 4.32 da Sestri Levante a Milano Centrale, il regionale delle 20 da Ventimiglia a Brignole e il primo intercity delle 4.40 da Ventimiglia a Milano Centrale. “Solo nelle stazioni di Ventimiglia e Genova Principe il servizio Polfer è garantito 24 ore su 24 – conclude Nicoletta- Nelle altre i tempi di intervento si dilatano. A Bordighera spesso ci ritroviamo da soli a fronteggiare gruppi di ragazzi ubriachi, appena usciti dalla discoteca, che vogliono salire senza pagare. Senza contare che in molti casi gli aggressori se la cavano con pene irrisorie. Quello di Milano è purtroppo l’ultimo caso di una situazione diventata già insostenibile da tempo. Non possiamo rischiare la vita, è il momento di intervenire”. Argomenti genova liguria aggressioni capotreno 
'Quello che e' successo è una vergogna non solo per il calcio croato, ma per tutto il nostro popolo": così il portavoce della federcalcio croata, Tomislav Bacek, ha commentato il disegno di una svastica sul terreno di gioco di Spalato per Croazia-Italia. "Abbiamo segnalato il fatto all'Uefa, ci scusiamo con l'Italia e con tutti".  Il portavoce, chiedendo di non fare domande né al ct Kovac né ai giocatori, ha spiegato che la svastica è stata disegnata probabilmente con una vernice a comparsa ritardata "24 o 48 ore fa: per questo non siamo potuti intervenire, perché è comparsa tardi. E' un sabotaggio - ha proseguito - un atto criminale, del quale ci scusiamo con gli azzurri, i nostri giocatori, e tutti gli spettatori. Ora speriamo che la polizia metta le mani su questi criminali" Sconsolato Rakitic, che appena una settimana fa ha vinto la Champions con il Barcellona (segnando un gol in finale): "noi purtroppo, come giocatori, assistiamo impotenti e non possiamo farci niente", ha detto il centrocampista. Secondo Kovacic, "siamo noi che subiamo il danno". Il commento del tecnico Kovac è stato invece questo: "preferisco non parlarne in questo momento, capitemi. Ma da domani eccome se ne parliamo..." "Ne parleremo domani. Se sono arrabbiato? Sì". Così Davor Suker, presidente della Federcalcio croata, commenta. Il match si è disputato a porte chiuse: "C'è stato un clima incredibile, ma rispettiamo il regolamento. Abbiamo visto una buona gara, è un pari buono per entrambe le squadre. Spero che andremo insieme all'Europeo". Argomenti nazionale croazia Leggi i commenti I commenti dei lettori 

SPALATO – “Abbiamo giocato con coraggio e personalita’. Sono contento”. E’ visibilmente soddisfatto Conte per l’1-1 in Croazia . E spiega subito il perché: “Abbiamo giocato una buona partita. non era facile assimilare uno schema nuovo in pochi giorni. E forse meritavamo qualcosa di piu’ del pari. Vedo che i giovani stanno crescendo ed acquisendo esperienza. Questa è la cosa più importante. Poi è naturale che dobbiamo ancora lavorare tanto”. La differenza con la partita dell’andata, sostiene Conte, e’ ”che stasera siamo stati molto aggressivi: a Milano il loro palleggio ci mandava fuori giri, non riuscivamo a ripartire. Stasera abbiamo fermato le loro fonti di gioco, Rakitic, Brozovic, e Kovacic. Ripeto, stasera siamo stati noi a fare la partita”. IL GOL DI MANDZUKIC? BEFFATI DUE VOLTE – Il ct si fa polemico se gli si ricorda il gol annullato ingiustamente ad El Shaarawy da cui è nato, in ripartenza, il vantaggio croato con Mandzukic, realizzato tra le proteste azzurre: “Siamo stati un po’ ingenui ma eravamo convinti che il nostro gol fosse regolare. E dato che così è stato in effetti siamo stati beffati due volte. Dispiace, perche’ quantomeno l’arbitro avrebbe dovuto trovare un escamotage per bloccare l’azione”. IL 4-3-3 PUO’ DARCI ALTRE SODDISFAZIONI – Alla prima uscita con il 4-3-3 l’Italia è piaciuta: “Il 4-3-3 – sottolinea Conte – e’ un tipo di sistema che mi consente di valorizzare al meglio tutti gli esterni che il campionato italiano sta offrendo. Oggi c’era gia’ un’idea di gioco, poi il vecchio sistema si puo’ fare quando sono tutti juventini ed e’ automatico, ma questo modulo in avanti ci puo’ dare soddisfazioni”. Chiusura dedicata a Pirlo. ”Lui è uno dei pochi al mondo che può decidere da solo quando smettere: dopo le delusioni riesce sempre a ricaricarsi, avrebbe rigiocato il giorno dopo la finale di Berlino. Non mi pare abbia voglia di mollare. Avete visto stasera: e’ ancora in grado di prendere per mano la squadra, e ha voglia di farlo”. [[ge:rep-locali:repubblica:116732789]] PIRLO: MI DIVERTO, PUNTO ALL’EUROPEO – E il diretto interessato di smettere non ne vuole proprio sentir parlare “Io mi diverto ancora. Fino a quando starò così continuerò a giocare. Penso alla Nazionale, quindi anche all’Europeo…”, dice Pirlo. “E’ stata una gara difficile, ma eravamo consapevoli di poter fare bene. Abbiamo offerto una buona prestazione, nonostante il gol della Croazia subito in quel modo”. CANDREVA: UNA PARTITA FANTASTICA – Uno dei migliori in campo, oltre all’inossidabile Pirlo, è stato Antonio Candreva. E non solo per il gol del pareggio realizzato con freddezza su rigore con un “cucchiaio”. “Secondo me abbiamo disputato una partita fantastica e dobbiamo ripartire da qui. Nel prepartita il mister ci aveva chiesto una partita coraggiosa e di personalita’, penso che l’abbiamo fatta e penso che meritavamo di piu’. Il gol col cucchiaio? Ho pensato di farlo e sono stato fortunato. La mia miglior partita? Ne ho fatte altre, poi si ricorda sempre l’ultima…”. L’1-0? POCO FAIR-PLAY DA PARTE DEI CROATI – Una partita cominciata in salita a causa di un gol che i croati hanno segnato mentre gli azzurri erano quasi tutti ad esultare per un gol di El Shaarawy poi annullato: “Eravamo pronti ad abbracciare Stephan perche’ il guardalinee ha alzato la bandierina dopo. All’improvviso ci siamo trovati 1-0 sotto. Penso che loro abbiano battuto, non so se regolarmente subito. Poco fair-play, perche’ mezza squadra era nella loro meta’ campo. Ci siamo trovati sotto di un gol senza sapere ne’ perche’ ne’ per come”. Infine una battuta sulla svastica comparsa a fine primo tempo sull’erba del campo di Spalato: “Non ce ne siamo accorti – precisa Candreva – perche’ eravamo dall’altra parte del campo per il riscaldamento”. PAROLO: ATKINSON DOVEVA FERMARE IL GIOCO – Marco Parolo concorda con l’analisi del compagno di club: “Noi eravamo tutti all’indietro e loro sono ripartiti a sorpresa, comunque il gol si poteva evitare se l’arbitro fermava il gioco e ci faceva tornare al nostro posto. Da un arbitro internazionale ci si aspetta che sia pronto a fermare il gioco o aspettare che rientrassimo”. Sulla svastica disegnata sull’erba con il taglio della stessa, il giocatore della Lazio, commenta: “sinceramente non ci siamo accorti, abbiamo giocato la partita e se c’era veramente e’ stata una cosa brutta. A dire il vero quella zona sembrava rovinata ma dal campo non si riesce ad avere la prospettiva che si ha dall’alto. Comunque una brutta immagine, orrenda…”. [[ge:rep-locali:repubblica:116732923]] LA PALLA DEL 2-1? MI E’ RIMASTA IN MEZZO AI PIEDI… – Parolo ha avuto tra i piedi la palla del 2-1 ma non l’ha sfruttata: “La palla mi e’ rimasta in mezzo ai piedi, mi dispiace, mi sarebbe piaciuto segnare, ma siamo stati comunque bravi a gestire la partita, il possesso palla. La squadra dopo il vantaggio loro abbiamo gestito la partita e meritavamo qualcosa in piu’, anche perche’ per noi era iniziata con l’handicap di essere andati sotto di un gol e non era facile reagire. La squadra ha mostrato spirito, carattere nel conquistare i nostri spazi e abbiamo avuto piu’ di un’occasione per andare in vantaggio, quindi un giudizio positivo”. PELLE’: L’1-0? COSE CHE POSSONO SUCCEDERE – Graziano Pelle’ applaude i compagni: “Un punto qui in Croazia non era facile, siamo stati bravi a recuperare. Oggi non siamo stati da meno e non credo che loro abbiano fatto piu’ di noi. Di occasioni piu’ nitide ne abbiamo create piu’ noi. L’azione dell’1-0? Loro sono stati furbi, ma se dovessi vederla dalla parte dell’arbitro avrei fermato il gioco. Se avesse avuto un po’ di buon senso lo avrebbe fatto, ma puo’ succedere nel calcio”. Partita dispendiosa per l’attaccante azzurro: “Se mi trovo bene con il 4-3-3? Mi trovo bene anche col 3-5-2, ma sono contento anche con il modulo di oggi. La mano di Mandzukic sul nostro rigore? Non sembrava cosi” evidente in campo” DARMIAN: UNA GRANDE REAZIONE – Matteo Darmian plaude alla reazione azzurra: “Non era facile reagire subito perché potevamo essere in vantaggio con un gol regolare e ci siamo trovati sotto di un gol. Sappiamo che la Croazia è una squadra tosta e non è mai facile giocarci contro ma siamo stati bravi a non disunirci e a riacciuffare il risultato in maniera meritata”. Anche secondo l’esterno azzurro la rete di El Shaarawy era regolare. “Penso che le critiche siano normali ma noi cerchiamo di non farci caso e pensiamo solo a lavorare che già non abbiamo molto tempo. Gli osservatori del Bayern Monaco in tribuna per me? Non so se fossero presenti o meno, contavo solo fare una buona partita per l’Italia”. BONUCCI: PECCATO, POTEVAMO VINCERE – Leonardo Bonucci recrimina: “Potevamo sicuramente portare a casa i tre punti, perche’ ci e’ stato annullato un gol regolare e poi abbiamo preso un gol in contropiede con quasi tutta la squadra andata a festeggiare. E’ paradossale nella valutazione della partita, ha cambiato tante cose. Ma siamo stati bravi a tenerla in piedi e pareggiare. Con un po’ piu’ di piu’ cinismo potevamo anche farla nostra. Anche a livello difensivo abbiamo fatto una grandissima partita”. Proprio tornando sul contestato gol dei croati, Bonucci precisa che “loro sono stati furbi. L’arbitro deve fermare sul nascere una cosa del genere. Il guardalinee ha evidenziato il fuorigioco solo successivamente e con tutta la nostra squadra ad esultare. La sensibilita’ del momento e’ mancata, perche’ devi fermare il gioco e permettere alla squadra che ha fatto gol, e glielo hai annullato ingiustamente, di rimettersi a posto”. SPERO CHE PIRLO RESTI ALLA JUVE – Una battuta anche sul futuro di Andrea Pirlo: “Se resta alla Juve? Spero di si’, ma non so niente. In questi giorni Andrea si e’ concentrato, da grande professionista quale e’, su questa importante partita e senza dare adito a voci esterne. Anche a noi non ha detto neanche una parola in piu’. Noi ci teniamo ad averlo con noi, sia come Italia, che come Juventus”. Gelido il commento sulla svastica disegnata a fine primo tempo sul campo del Poljud di Spalato: “Incommentabile e’ la parola piu’ giusta”. EL SHAARAWY: RINGRAZIO CONTE PER AVERMI SOSTENUTO – Stephan El Shaarawy recrimina per il gol annullato “Ha condizionato la gara. Tutti hanno visto la regolarità del mio gol. Ma sono soddisfatto perché siamo venuti qui per giocare alla pari contro una squadra di qualità e abbiamo tirato fuori il carattere”. Poi il milanista parla del periodo in cui è stato fermo. “Ma in questi mesi ho lavorato tantissimo per tornare in forma – sottolinea -, e devo ringraziare Conte per avermi incoraggiato e sostenuto. Sono felice di stare bene, spero di poter ripartire dalla prossima stagione ancora più forte. Da dove riparto? Ho un contratto con il Milan”. L’ultima battuta è sull’arrivo di Jackson Martinez in rossonero: “è un grande attaccante, sono contento. Può darci una grossa mano”. DISTORSIONE PER DE SILVESTRI, 10 PUNTI A BUFFON – Infine è toccato al medico Enrico Castellacci fare il punto della situazione sugli infortuni di De Silvestri e Buffon. “Lorenzo De Silvestri ha avuto un trauma distorsivo al ginocchio abbastanza violento, per cui tornera’ a Genova e fara’ tutti gli accertamenti del caso. La situazione è sicuramente preoccupante. Gigi, invece, ha subito una brutta ferita al ginocchio, suturata con almeno una decina di punti, si e’ fatto male in occasione del gol della Croazia”, ha spiegato il professor Castellacci nel dopo-gara del match di Spalato. Argomenti nazionale italia qualificazione euro 2016 antonio conte Leggi i commenti I commenti dei lettori 
SPALATO – Aveva detto alla vigilia che non avrebbe firmato per un pari. Alla fine, invece, il pari dell’Italia in Croazia va più che bene a Conte che strappa un 1-1 prezioso soprattutto se combinato con lo 0-0 interno della Norvegia con l’Azerbaigian. Due risultati che lasciano immutata la classifica ai vertici del girone di qualificazione a Euro 2016 e consentono agli azzurri di conservare 2 punti di vantaggio sugli scandinavi, con una gara in meno da disputare. E non è poco. UN’ITALIA CON PERSONALITA’ – Nel gelo del deserto stadio Poljud, si è vista una buona Italia: ha giocato con personalità, raddrizzando con orgoglio una situazione che si era fatta psicologicamente difficile dopo il gol di Mandzukic, arrivato, tra l’altro, pochi secondi dopo l’ingiusta rete annullata ad El Shaarawy. Non ha avuto continuità ma era inevitabile visto che siamo all’epilogo di un’estenuante stagione. Tra i tanti sotto esame, bene soprattutto Candreva, divenuto ormai un titolare inamovibile, ma anche Darmian e De Sciglio sulle fasce. Da rivedere Parolo, Pellè ed El Shaarawy, convincenti solo a tratti, mentre non è piaciuto Astori, apparso troppo titubante. CONTE VARA IL 4-3-3 – Costretto a fare la conta degli infortunati (Barzagli, Antonelli, Chiellini, De Rossi, Verratti e Zaza), Conte ha deciso di schierare per la prima volta la squadra con il 4-3-3 inserendo, oltre ai rientranti Buffon, Pirlo e Marchisio, Astori al centro della difesa, De Silvestri a destra, Parolo in mediana e Pellé con il ritrovato El Shaarawy nel tridente d’attacco. Kovac ha replicato con il suo classico 4-2-3-1 attuando due cambi forzati rispetto all’andata a Milano visti i forfait di Modric e Corluka. Per cui ha inserito in mediana l’interista Brozovic, abbassando il fresco campione d’Europa Rakitic, e ha lanciato nel ruolo di trequartista l’altro nerazzurro, Kovacic, a sostegno dell’unica punta Mandzukic. [[ge:rep-locali:repubblica:116732789]] RIGORE PARATO, RETE ANNULLATA, MANDZUKIC-GOL – Pronti, via e gli azzurri si sono subito complicati la vita: al 6’ Astori ha ingenuamente atterrato in area Srna lanciato sulla destra e ha costretto l’arbitro Atkinson a decretare il rigore. Per fortuna Buffon è rimasto freddo e ha intuito la conclusione dal dischetto di Mandzukic. La beffa è comunque arrivata 5’ dopo: El Shaarawy si è visto ingiustamente annullare dal guardalinee un gol regolarissimo su assist di Candreva e sul capovolgimento di fronte è arrivato l’1-0. I croati hanno approfittato delle proteste di Pellè e compagni per ripartire in contropiede e hanno colpito con Mandzukic, servito da Rakitic. CANDREVA, “CUCCHIAIO” VINCENTE – L’Italia non si è disunita e, pur perdendo i pezzi (Buffon e De Silvestri si sono entrambi infortunati al ginocchio, più seria la situazione per il doriano, ndr), ha trovato il modo per risalire la china. E, dopo aver fallito le prove generali con Marchisio (pallonetto salvato sulla linea da Vida) ed El Shaarawy (destro da buona posizione addosso a Subasic), ha meritatamente pareggiato (36’): Mandzukic ha ingenuamente tolto dalla testa di Pellè una punizione-cross dal vertice destro dell’area di Pirlo e ha consentito a Candreva di impattare il risultato con un bel “cucchiaio” su rigore. [[ge:rep-locali:repubblica:116732923]] PIRLO E PAROLO SFIORANO IL COLPACCIO – La Croazia ha provato a riprendere in mano le redini dell’incontro ma, malgrado l’innesto in avvio di ripresa dell’ex viola Rebic, ha faticato a cambiare passo. Tanto da creare un solo vero pericolo al subentrato Sirigu con un sinistro dal limite di Rakitic di poco alto al 79’. L’Italia si è difesa con ordine e di rimessa, oltre all'occasione capitata a Pellè sul finire del primo tempo, ha sfiorato il colpaccio in altre due circostanze con Pirlo (68’) e Parolo (71’). Bene così. L’importante ora sarà sfruttare il doppio confronto casalingo ad inizio settembre, in appena tre giorni, con Malta e Bulgaria per mettere al sicuro la qualificazione. CROAZIA-ITALIA 1-1(1-1) Croazia (4-2-3-1): Subasic 6.5, Srna 5.5, Schildenfeld 6.5, Vida 6, Pranijc 5.5 (27′ st Vrsaljiko sv), Rakitic 7, Brozovic 6, Perisic 5.5, Kovacic 6 (46′ st Leovac sv), Olic 5 (1′ st Rebic 6), Mandzukic 6. (12 Kalinic, 6 Leskovic, 5 Jajalo, 19 Badelj, 10 Sharbini, 9 Kramaric, 16 N. Kalinic, 8 Pjaca, 1 Vargic) . All. Kovac. Italia (4-3-3): Buffon 7 (1′ st Sirigu 6), De Silvestri 6 (27′ pt De Sciglio 6.5), Astori 5, Bonucci 6.5, Darmian 6.5, Parolo 5.5, Pirlo 6.5, Marchisio 6.5, Candreva 7 , Pellè 6, El Shaarawy 6 (34′ st Ranocchia sv). (23 Pasqual, 3 Moretti, 7 Bertolacci, 18 Soriano, 22 Gabbiadini, 9 Immobile, 17 Sansone, 10 Vazquez, 14 Padelli). All. Conte. Arbitro: Atkinson (Ing) 5. Reti : nel pt 11′ Mandzukic, 36′ Candreva (rigore). Angoli : 6-3 per l’Italia. Recupero : 3′ e 2′. Espulso : Srna al 91′ per doppia ammonizione. Ammoniti : Buffon e Kovacic per proteste, Mandzukic, Olic, Rebic, Marchisio e Parolo per gioco falloso. Note : partita a porte chiuse per la squalifica Uefa. Sul terreno di gioco ignoti hanno disegnato una svastica. Argomenti nazionale italia nazionale croazia qualificazione euro 2016 Leggi i commenti I commenti dei lettori 
