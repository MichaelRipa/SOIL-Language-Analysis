None Leggi i commenti I commenti dei lettori 
Due prime assolute, dieci compagnie, dodici titoli: dal 9 aprile al 9 maggio 2015 torna ParmaDanza, con un programma che coniuga tradizione classica e coreografie contemporanee, con protagonisti étoiles, coreografi e compagnie nazionali e internazionali. Alessandra Ferri con Trio ConcertDance inaugura il festival giovedì 9 aprile in prima assoluta. L’amata étoile italiana ha concepito il suo nuovo spettacolo insieme al virtuoso argentino Herman Cornejo , Principal dancer dell’American Ballet Theatre. Con loro il pianista americano Bruce Levingston , tra i più avventurosi interpreti del repertorio contemporaneo, accompagnato dai Solisti dell’Opera Italiana. Suggerito dalle corrispondenze tra danza e musica, il programma presenta brani dei coreografi del momento: i maestri Russell Maliphant e Angelin Preljocaj e gli emergenti Demis Volpi e Fang-Yi Sheu. La Fondazione Nazionale della Danza/Aterballetto torna al festival con due programmi. Sabato 11 aprile la compagnia presenta una serata a tre titoli. Philippe Kratz, elemento di spicco della compagnia, firma SENTieri , brano d’insieme intriso di ricordi di un’infanzia cosmopolita. Vertigo è una miniatura coreografica creata da Mauro Bigonzetti per una coppia di danzatori, in bilico tra seducente intimismo e potenza espressiva. Rain Dogs , del coreografo svedese Johan Inger, traduce in una danza dai toni dolcemente scanzonati i celebri songs di Tom Waits. Martedì 28 Aprile la compagnia presenta il titolo a serata intera Don Q. ( Don Quixote de la Mancha ) di Eugenio Scigliano, giovane e già affermato coreografo italiano, che ha ideato un balletto dai toni vivacemente attuali e dall’estroso stile coreografico, scandito da musiche spagnole di ieri e di oggi, nutrito dello spirito idealista dell’hidalgo di Cervantes. Con la sua compagnia Artemis Danza , Monica Casadei debutta al festival con due spettacoli che rivelano la sua passione per le eroine del melodramma, indagate con sguardo contemporaneo e sensibilità femminile. Mercoledì 15 Aprile, in prima assoluta, Tosca X , che inaugura una nuova trilogia pucciniana, pone al centro dell’azione il conflitto drammatico tra Scarpia e la cantante, simbolicamente contrapposti nella scrittura coreografica. In Traviata , giovedì 23 Aprile, Titolo centrale della personale trilogia verdiana di Monica Casadei, danza e opera duettano e nel conflitto tra società e individuo emerge il grido di dolore di un’odierna Violetta. Vestale di un teatro di danza che lei stessa preferisce definire “poesia visiva”, Carolyn Carlson torna a ParmaDanza con Short Stories venerdì 17 e sabato 18 Aprile: un programma di assoli femminili, suadente e rarefatto come nel suo inconfondibile stile. In Immersion è la stessa Carlson, eterna “water lady”, a personificare il movimento acquatico nella sua infinita metamorfosi, al suono delle onde. In Wind Woman il senso effimero del vento, ora dolce ora violento, è incarnato dalla giovane danzatrice Céline Maufroid. In Mandala , la storica interprete Sara Orselli volteggia ondeggiando, dando corpo ai simboli dei misteri dell’universo. Con la compagnia francese L’Eolienne il circo coreografico debutta al Teatro Regio martedì 21 aprile. Esempio dell’originale incontro tra gesto danzato e movimento acrobatico, Marie-Louise è il viaggio nella storia della pittura di danzatori classici e contemporanei, acrobati e giocolieri, che danno vita ai quadri di Hieronymus Bosch, Egon Schiele, Mirò, Edward Hopper, reinterpretati tra temi, segni e immagini contemporanee. “Un dipinto del mondo, abitato da gente bizzarra”, secondo l’autrice Florence Caillon. Autore tra i più celebrati e internazionali della scena italiana, Virgilio Sieni debutta al festival giovedì 30 aprile con la sua creazione, Dolce Vita. Archeologia della Passione . Per gli otto interpreti della compagnia che porta il suo nome, il direttore della Biennale Danza di Venezia ha concepito un viaggio fisico e spirituale in cinque tappe e due direzioni: la storia di Cristo e il cammino dell’uomo, attraverso i modi e i riti del presente. Annuncio, Crocifissione, Deposizione, Sepoltura, Resurrezione: sono le stazioni del racconto evangelico che diventano quadri coreografici, attraversati dalla comunità dei danzatori in movimento come un unico corpo, sulla musica di Daniele Roccato eseguita dal vivo al contrabbasso. Compagnia tra le più vivaci della scena italiana, il Balletto di Roma debutta a ParmaDanza con Il lago dei cigni, ovvero Il canto martedì 5 maggio. È l’ultima creazione di uno dei più originali coreografi italiani, Fabrizio Monteverde, che ispirandosi liberamente al classico del balletto su musica di ?ajkovskij, ha voluto trovarvi eco dello struggente lirismo dello scrittore russo Anton ?echov, autore del dramma in atto unico Il canto del cigno . In palcoscenico per il coreografo è dunque un gruppo di anziani danzatori impegnati nelle prove del loro ultimo Lago dei cigni , che diventa inevitabilmente un percorso memoriale di arte e di vita. La versione originale de Il lago dei cigni è in cartellone al festival venerdì 8, sabato 9 maggio nell’interpretazione del Balletto dell’Opera di Kiev . La compagnia ucraina presenta il classico dei classici su partitura di Pëtr Il’i? ?ajkovskij nell’edizione più vicina all’originale imperiale, con le firme dei maîtres de ballet Marius Petipa per gli atti cortigiani e Lev Ivanov per gli atti bianchi e la revisione di inizio secolo di Aleksandr Gorskij. La danza dietro le quinte - Dal 7 aprile al 9 maggio 2015 occasioni preziose per il pubblico di appassionati e curiosi per scoprire e conoscere da vicino ensemble internazionali e ballerini al lavoro quotidiano nelle classi con l’accompagnamento della musica dal vivo e per gli allievi delle scuole di danza che potranno studiare con i maîtres di balletto classico e danza contemporanea. INCONTRI E CLASSI APERTE La partecipazione agli incontri e alle classi aperte è libera sino a esaurimento posti, la prenotazione è consigliata. Per informazioni e prenotazioni tel. 0521 203903, promozioneculturale@teatroregioparma.org Gran Caffè del Teatro martedì 7 aprile 2015, ore 18.30, ingresso libero Conversazione con Alessandra Ferri, Herman Cornejo, Bruce Levingston La celebre étoile italiana dopo sette anni dall’addio alle scene è tornata alla danza e presenta al Teatro Regio di Parma in prima assoluta il suo nuovo spettacolo, Trio ConcertDance , che racconterà al pubblico, insieme con Herman Cornejo, Principal Dancer dell’American Ballet Theatre e del pianista Bruce Levingston, nel corso della conversazione condotta da Valentina Bonelli. Gran Caffè del Teatro lunedì 13 aprile 2015, ore 18.00, ingresso libero Conversazione con Monica Casadei / Compagnia Artemis Danza Monica Casadei presenta le sue creazioni ispirate al melodramma in programma a ParmaDanza: Tosca X , in prima assoluta al Teatro Regio di Parma, e Traviata . Le due protagoniste femminili, reinterpretate e danzate con la forza della contemporaneità, saranno occasione per una riflessione sulla poetica della coreografa, che si racconta al pubblico dialogando con Valentina Bonelli. Sala di scenografia del Teatro Regio di Parma martedì 21 aprile 2015, ore 11.00, ingresso libero L’Eolienne: danza, acrobazia, teatro, in equilibrio per i più piccoli In un piccolo compendio dello spettacolo Marie-Louise in scena al Festival, la compagnia francese L’Eolienne offre ai bambini della scuola primaria un saggio delle tecniche acrobatiche al suolo. Una speciale occasione che la compagnia offre per far conoscere un linguaggio ancora poco conosciuto in Italia, nel quale i francesi sono maestri, che unendo danza, acrobazia e teatro, è capace di emozionare un pubblico vasto e senza età. Sala di Scenografia del Teatro Regio di Parma sabato 28 aprile 2015, ore 15.45, ingresso libero Classe aperta di FND / Aterballetto Compagnia di punta della scena italiana e con un profilo sempre più internazionale, Aterballetto apre eccezionalmente la sua classe ad appassionati e allievi delle scuole di danza. L’ora di preparazione che prevede esercizi alla sbarra e al centro con accompagnamento musicale, sarà seguita da una conversazione introduttiva al balletto Don Q , in scena la sera stessa. Sala di scenografia del Teatro Regio di Parma martedì 5 maggio 2015, ore 17.30, ingresso libero Classe aperta del Balletto di Roma A ParmaDanza per la prima volta, il Balletto di Roma offre al pubblico la possibilità di assistere alla propria classe: gli esercizi alla sbarra e al centro saranno introdotti e commentati da una danzatrice della compagnia. La contestuale presentazione de Il lago dei cigni ovvero ll canto aiuterà gli spettatori ad entrare nello spirito dello spettacolo in scena la sera stessa a Teatro Regio. Sala di scenografia del Teatro Regio di Parma Data di prossima definizione, ingresso libero Classe aperta del Balletto dell’Opera di Kiev È una delle compagnie classiche più note dell’Est Europa il Balletto dell’Opera di Kiev, depositario della grande tradizione russa. Tecnica e stile da ammirare nella classe aperta al pubblico, con gli oltre cinquanta ballerini impegnati negli esercizi alla sbarra e al centro con l’accompagnamento della musica dal vivo eseguita la pianoforte. MASTERCLASS E WORKSHOP La partecipazione a masterclass e workshop è gratuita e riservata agli allievi delle scuole di danza di livello avanzato, la prenotazione è obbligatoria. Per informazioni e prenotazioni tel. 0521 203903, promozioneculturale@teatroregioparma.org Sala di scenografia del Teatro Regio di Parma domenica 19 aprile 2015, ore 11.00 Masteclass con Carolyn Carlson Company A cura di Céline Maufroid La compagnia di Carolyn Carlson offre agli allievi delle scuole di danza una masterclass di contemporaneo improntata allo stile e alla tecnica della grande coreografa e danzatrice della durata di due ore. A tenerla Céline Maufroid, protagonista di uno dei tre assoli femminili di Short Stories , lo spettacolo presentato a ParmaDanza. Sala di scenografia del Teatro Regio di Parma lunedì 27 aprile 2015, ore 18.30 Workshop con FND / Aterballetto A cura di Arturo Cannistrà Già danzatore di punta di Aterballetto, Arturo Cannistrà offre agli allievi delle scuole di danza l’opportunità di misurarsi con lo stile unico della compagnia attraverso un workshop intensivo della durata di due ore. Dopo una classe preparatoria, i partecipanti potranno misurarsi con sequenze coreografiche tratte dai più celebri titoli e dalle ultime creazioni del repertorio di Aterballetto. Sala di scenografia del Teatro Regio di Parma Data di prossima definizione Masterclass con i maîtres del Balletto dell’Opera di Kiev L’occasione di apprendere direttamente elementi di tecnica e stile del balletto russo è offerta agli allievi delle scuole di danza dalla masterclass tenuta dai maîtres del Balletto dell’Opera di Kiev. Una lezione nel segno della grande tradizione russa, con esercizi alla sbarra e al centro e l’accompagnamento musicale dal vivo al pianoforte. Il Teatro Regio di Parma è sostenuto da Comune di Parma, Ministero dei beni e delle attività culturali e del turismo; è sostenuto anche da Camera di Commercio di Parma e Fondazione Monte di Parma. Major partner Fondazione Cariparma. ParmaDanza è realizzata in collaborazione con Ater. Per informazioni: Biglietteria del Teatro Regio di Parma tel. 0521 203999 biglietteria@teatroregioparma.org www.teatroregioparma.it ; Immagini disponibili su http://www.pinterest.com/regioparma Argomenti teatro regio parma 
ROMA – Nessuno approfitta dello scivolone (3-0) del Bologna nell’anticipo con il Carpi. Nel turno pre-pasquale di serie B, infatti, cadono Frosinone e Spezia, sorprese da Trapani (3-1) e Crotone (2-0), mentre il Vicenza non va oltre l’1-1. Risultati che consentono ad Avellino (1-0 al Modena), Livorno (1-0 al Lanciano) e Perugia (0-2 a Chiavari con l’Entella) di risalire preziose posizioni. Fanno, invece, un brutto passo indietro il Pescara, che si fa battere in rimonta (2-3) all’Adriatico dal Brescia, e il Bari, sconfitto senza attenuanti (2-0) a Terni. In coda, infine, pesanti successi del Latina (3-2) nello scontro diretto con il Cittadella e del Catania a Varese (0-3). PRO VERCELLI-VICENZA 1-1 Quattro pali impediscono al Vicenza di espugnare Vercelli ed avvicinare ulteriormente il 2° posto. I veneti partono bene, ma mancano il vantaggio con Sbrissa (palo) e Cocco. La Pro soffre ma al primo vero affondo (39’) si procura la migliore delle occasioni per andare avanti. L’arbitro Mariani giudica da rigore un fallo di mano in area di Brighenti, ma dal dischetto Marchi pecca di lucidità e spedisce il pallone a stamparsi sulla traversa a Vigorito battuto. Il Vicenza prova ad approfittarne; Giacomelli e poi Laverone (palo) falliscono però nuovamente lo 0-1. I padroni di casa non stanno a guardare e al 59’ passano: il gol lo realizza il solito Marchi con un perfetto stacco di testa su cross dalla trequarti destra di Ronaldo. Gli uomini di Marino non ci stanno e, al 72’, pareggiano con Cocco che trasforma un rigore concesso da Mariani per un fallo di mano di Cosenza su un tiro di Cinelli. Galvanizzato, il Vicenza insiste ma in pieno recupero sono ancora i legni a negargli la vittoria: il primo lo coglie Moretti su punizione, il secondo ancora Laverone con un destro in diagonale. Da segnalare un brutto infortunio occorso nel finale a Marchi che nel ricadere male in terra dopo un contrasto aereo ha riportato la frattura dell’avambraccio sinistro. AVELLINO-MODENA 1-0 Dopo tre sconfitte di fila, l’Avellino ritrova il sorriso e si riporta al 4° posto. Gli irpini dominano nel primo tempo e, dopo aver impensierito Pinsoglio con Pisacane (3) e Zito passano con merito: l’1-0 lo firma lo stesso Zito con un preciso sinistro di controbalzo a fil di palo su cross dalla destra di Castaldo.La replica del Modena è tutta in una conclusione da fuori di Fedato che non sorprende Frattali. Così per gli uomini di Rastelli è un gioco da ragazzi condurre in porto il fondamentale successo. TRAPANI-FROSINONE 3-1 Il Frosinone crolla a Trapani e sciupa l'occasione per mantenere il 2° posto nel mirino. La gara si sblocca dopo appena 7’ per merito di Falco che infila l’incrocio con un gran sinistro da 25 mt. Il Frosinone non ci sta e, dopo aver fallito tre buone opportunità con Dionisi (2) e Curiale, pareggia (57’) con un pizzico di fortuna: Gomis non trattiene un facile pallone sugli sviluppi di un angolo e consente a Matteo Cofani di insaccare da pochi passi. Il Trapani non si abbatte e dopo appena 4’ torna avanti: Barillà raccoglie un cross dalla destra di Basso e con una gran girata di destro dal limite infila il pallone sotto l’incrocio. Sulle ali dell’entusiasmo gli uomini di Cosmi insistono e, all’82’, subito dopo una ghiotta opportunità sciupata da Abate in contropiede, chiudono i conti: Russo (espulso per somma di ammonizioni) atterra in area Rizzato e induce l’arbitro Abbattista a decretare il rigore. Sul dischetto va Terlizzi che completa la festa granata. LIVORNO-VIRTUS LANCIANO 1-0 Il Livorno vince il fondamentale scontro diretto con il Lanciano e regala il primo sorriso a Panucci. A spezzare l’equilibrio pensa al 45’ Galabinov che infila l’incrocio con un bel sinistro dal limite su assist di Siligardi. Il Lanciano replica nella ripresa sfiorando il pari con Thiam e Piccolo, ma i labronici non restano a guardare e legittimano il successo andando vicini al raddoppio in altre due circostanze ancora con Galabinov. CROTONE-SPEZIA 2-0 Con una doppietta di Padovan il Crotone sorprende lo Spezia e incamera un successo vitale in chiave salvezza. I calabresi partono a testa bassa e dopo aver creato due pericoli con Stoian e Padovan sbloccano il risultato (7’). Tutto merito dei due attaccanti rossoblù: il primo lancia in area sulla sinistra il secondo che con un preciso sinistro in diagonale batte Chichizola. Lo Spezia s’innervosisce e a farne le spese è Migliore che dopo appena 19’ si fa cacciare per somma di ammonizioni. Il Crotone prende fiducia e in avvio di ripresa (56’) chiude definitivamente i conti con lo stesso Padovan che gira in rete a porta vuota un cross dalla sinistra di Martella. VIRTUS ENTELLA-PERUGIA 0-2 Con un gol per tempo, il Perugia espugna Chiavari e consolida i sogni play-off. Gli umbri sono ispirati e dopo aver impegnato Paroni con Verre sbloccano il risultato (35’) con un tocco ravvicinato di Ardemagni su assist dalla destra di Faraoni. La replica dei liguri è tutta in una conclusione di Di Tacchio. Il Perugia domina e, dopo aver sciupato palle-gol in serie con Verre, Fossati (palo) e Falcinelli (2), mette al sicuro il risultato (78’) con un bel colpo di testa in tuffo di Falcinelli su cross dalla destra di Faraoni. PESCARA-BRESCIA 2-3 Avanti 2-1, il Pescara crolla inopinatamente contro il Brescia e rallenta il passo nella corsa ai play-off. Gara scoppiettante all’Adriatico. Gli abruzzesi passano dopo appena 4’ con un tocco di sinistro in scivolata di Memushaj su cross da destra di Politano. Il Brescia non ci sta e, dopo appena 2’, pareggia con un’azione in fotocopia: Coly da sinistra pesca in area Corvia che con un tocco a porta vuota di destro fa 1-1. I lombardi insistono, mancano l’1-2 con Di Cesare e vengono immediatamente puniti dai biancazzurri che tornano avanti con un destro da due passi di Bjarnason su tiro-cross di Sansovini. Il Brescia si rimbocca le maniche e, dopo aver mancato tre buone occasioni con Sestu, Budel e H’Maidat, pareggia (51’) con un bel colpo di testa di Corvia su angolo dalla destra di Sodinha. Il Pescara si riversa in avanti ma sciupa l’impossibile con Melchiorri, Salamon, Memushaj e Sansovini. Il Brescia resiste e, in contropiede, fa il colpaccio: il gol-vittoria, al 72’, lo realizza lo scatenato Corvia che, servito in area da Sestu, batte per la terza volta Fiorillo con un sinistro ravvicinato. I lombardi hanno chiuso la gara in 10 per l’espulsione all’85’ di Tonucci, reo di un fallo di reazione ai danni di Melchiorri. TERNANA-BARI 2-0 Una doppietta di Ceravolo rallenta bruscamente la rincorsa alla zona play-off del Bari. I pugliesi partono bene ma mancano due ottime occasioni nel primo tempo con Galano e Contini (palo). La Ternana viene fuori alla distanza e al 63′ passa con Ceravolo che approfitta di un errato disimpegno di Schiattarella per battere Guarna in uscita. Gli uomini di Nicola si riversano in avanti e, al 74′, vengono puniti per la seconda volta: Ceravolo va via in azione personale in contropiede e chiude i conti con un bel destro a giro sul secondo palo. LATINA-CITTADELLA 3-2 Il Latina piega in rimonta il Cittadella e lo scavalca nella corsa salvezza. I veneti partono meglio e, dopo aver impensierito Di Gennaro con Kupisz, sbloccano il risultato (20’): il gol lo realizza Gerardi con una bella girata di sinistro su cross di Minesso. Il Latina accusa il colpo ma il Cittadella non ne approfitta mancando il raddoppio con lo stesso Gerardi. Gli uomini di Foscarini sembrano in controllo e, invece, un pasticcio di Signorini, appena entrato dopo tre mesi di stop, rimette in corsa il Latina al 60’: su un innocuo lancio in avanti, il difensore interviene male in scivolata e, nel tentativo di anticipare Doudou, infila Pierobon in uscita. I laziali si galvanizzano e, al 65’, ribaltano il risultato: il merito è tutto di Bidaoui che conclude una bella azione personale in area sulla sinistra con un perfetto destro a giro sul secondo palo. Il Cittadella si rimbocca le maniche e, al 72’, pareggia con un colpo di testa di Kupisz, lesto a riprendere una corta respinta di Di Gennaro su un tiro di Stanco. Il Latina non ci sta e, al 76’, conquista i tre punti con un tocco da due passi di Dellafiore, lesto ad approfittare di una torre di Crimi sugli sviluppi di un angolo. Il Cittadella ha chiuso la gara in 10 per l’espulsione, al 90’, di Camigliano. VARESE-CATANIA 0-3 Il Catania approfitta di un Varese ormai allo sbando per portar via dall’Ossola tre punti carichi di speranza. La squadra di Marcolin parte con maggior determinazione e, dopo aver sfiorato il bersaglio con Castro, sblocca il risultato (39’) col solito Maniero (16° gol stagionale) che gira in rete da pochi passi una torre dello stesso Castro. Passano appena 6’ e il centravanti rossoazzurro ricambia il favore al compagno con una perfetta sponda aerea tramutata in rete dall’argentino con un tocco morbido di destro sull’uscita di Perucchini. Il Varese, malgrado gli ospiti al 53’ restino in 10 per l’espulsione per somma di ammonizioni di Odjer, non reagisce e allora ci pensa Calaiò a completare la festa ospite al 64’ con un bel sinistro dal limite a fil di palo. Argomenti serie b Leggi i commenti I commenti dei lettori 
Lui si chiama Bakary Jaiteh, un ragazzo classe 1999 che però non ha potuto godersi gli anni della sua gioventù. A differenza di molti suoi coetanei la sua infanzia è stata tutt'altro che semplice. Già, perché nel giugno del 2013 sbarca in Italia dal Gambia dopo una lunga traversata su un barcone con a bordo 143 uomini: tre di loro non riescono ad arrivare vivi sulla costa italiana. Rischia grosso anche Bakary, che si salva per miracolo dall'annegamento solo per merito dell'intervento tempestivo della Marina: "Nel mio Paese abbiamo avuto problemi con il governo  -  racconta a "Lalaziosiamonoi"  -  e così sono venuto qui, senza nemmeno un paio di scarpe ai piedi". È arrivato da rifugiato politico, Bakary Jaiteh, e il passaggio successivo è una casa famiglia, che gli permette di trovare stabilità e serenità. "Addirittura" la libertà di poter giocare a pallone nei parchi insieme ad altri adolescenti. Proprio lì, il destino gli sorride e lo ripaga delle tante difficoltà passate. Lo vede un osservatore della Lazio, nota in lui caratteristiche importanti e lo porta a fare un provino: il giovane Bakary lo supera e viene aggregato agli Allievi Nazionali del club biancoceleste. Non è stato ancora tesserato, ma non appena arriveranno carta d'identità e passaporto firmerà il contratto: "È un sogno che si avvera. Sono un centrocampista che ama proporsi in avanti e fare gol. Mi piacerebbe diventare uno dei giocatori migliori al mondo e vincere tanti trofei con la Lazio". Non gli manca certo l'ambizione al ragazzo. Che spera in un nuovo sorriso del destino. Argomenti as lazio 

L'ha perseguitata per mesi con appostamenti e minacce continue, atti di violenza psicologica sfociati in alcuni casi in veri e propri abusi sessuali. E anche un tentativo di investirla. E' stato arrestato lo stalker di Arianna David, Miss Italia nel 1993 e volto televisivo per più di 20 anni nelle reti generaliste italiane. L'uomo, un commerciante romano di 39 anni, ex fidanzato della donna e suo convivente per un paio di anni, è finito ai domiciliari con l'accusa di stalking. A mettergli le manette sono stati i carabinieri della stazione di San Basilio in esecuzione di un'ordinanza del gip, al termine di un'indagine serrata condotta dal procuratore aggiunto Maria Monteleone e dal sostituto Cristiana Macchiusi. Nei confronti dell'uomo però gli inquirenti stanno indagando anche con una seconda ipotesi ben più grave: violenza sessuale. I magistrati, infatti, sono convinti che alcuni rapporti sessuali, che i due avrebbero avuto negli ultimi mesi, siano stati ottenuti dall'indagato con la forza. I fatti sono molto recenti. Le contestazioni sono relative alla fine dello scorso anno e ai primi mesi del 2015. La denuncia dell'ex Miss risale ad inizio anno, quando dopo mesi e mesi di continue persecuzioni la donna non è più riuscita a contenere le condotte persecutorie dell'uomo. La relazione tra la miss e il commerciante risale ad alcuni anni fa. I due si conoscono nel 2012 e cominciano a frequentarsi. Un rapporto d'amore come tanti che col tempo inizia a logorare. Fino ad arrivare al capolinea negli ultimi mesi dello scorso anno. L'uomo però non vuole saperne. Non accetta che la loro relazione finisca e comincia a perseguitare la donna. Le telefonate sono continue, i messaggi centinaia ogni giorno. Frasi di minaccia che non la fanno vivere. L'ex fidanzato inoltre sa bene dove abita la modella e continuamente si fa trovare davanti casa sua. La avvicina e in alcuni casi arriva anche a metterle le mani addosso. La convinzione per chi indaga è che la vittima sia stata costretta ad avere rapporti sessuali con lui. Argomenti violenza sessuale 
SAN SEVERO - Un noto pregiudicato di San Severo, Severino Palumbo, di 53 anni, ritenuto personaggio di spicco della criminalità organizzata, è stato ucciso poco dopo le 21 con alcuni colpi d'arma da fuoco sparati dai killer, forse due, non ancora identificati mentre era in corso Leone Mucci. E' intervenuta la polizia. Palumbo nel maggio del 2009 era tornato in libertà dopo aver scontato più di 10 anni di carcere per associazione per delinquere di stampo mafioso, estorsioni, armi e droga. 
All'insegna del glamour, come si conviene a New York, l'International Motor Show locale contende la leadership dei grandi saloni Americani alle manifestazioni di Detroit, Los Angeles e Chicago mettendo sul piatto il prestigio e il fascino della città assieme alla facilità di radunare attorno alle auto la gente che conta e che piace. E' questo il nocciolo dell'evento che è soprattutto una colossale spunto di comunicazione per la risonanza che ha nel mondo, in parte anche indipendentemente dalle novità. Ma le novità ci sono come sono in molti a cogliere l'occasione di fare spettacolo nello spettacolo di New York, per farsi vedere nel ricco mercato americano e cercare lustro da spendere nel resto del mondo. Così non sorprende più di tanto se le anteprime più significative appartengono alla ricca nobiltà dell'auto, dalle berline di prestigio alle supercar; fra le prime intriga il confronto Europa-Usa fra le ambizioni della Jaguar XF, all'attacco del settore premium dominato dei tedeschi, e il desiderio di rivalsa della Cadillac C6 che gioca in casa ma guarda anche al resto del mondo. Meno affascinante, anche se molto più significativa nei numeri, è la sfida, questa volta Giappone-Corea-Usa, fra la Nissan Maxima, la Kia Optima e la Chevrolet Malibù (per la prima volt anche con motorizzazione ibrida); tre classici delle berline popolari che dominano il mercato americano, ovviamente non considerando i soliti diffusissimi pickup. Sempre vivacissimo il settore dei Suv, a tutti i livelli, dalla Mitsubishi Outlander, alla versione ibrida della Toyota Rav4, alla nuova Lexus RX, fino all'estremo lusso della Range Rover Autobiography, versione speciale iperprestigiosa e iperpersonalizzata, destinata a chi vuole distinguersi a qualsiasi prezzo. Le sportive sono rappresentate ad alto livello da nomi pesanti come Porsche, che ripropone la versione Spyder della Boxster, e la McLaren che con la 570S apre una nuova linea di modelli un po' meno estremi ed esclusivi (almeno nel prezzo) nella propria gamma di supercar. Fa notizia, per la sua origine americana e la spettacolarità dei 1700 cavalli la LM2 della Lyons Motor, genuino frutto della passione di un entusiasta artigiano coltivata fin da bambino e arrivata a una realizzazione ai limiti della follia. Follia che comunque fa spettacolo, come quello tutto yankee delle moto trasformate (i chopper che abbiamo conosciuto ai tempi di "Easy rider") che da queste parti animano un indotto fiorente e di successo. Tutto concentrato nell'area (affatto faraonica per gli standard americani) dello Jacob Javits Center, che venerdì aprirà i battenti al pubblico in caccia di emozioni e probabilmente anche per ricordarsi della passione per l'auto mentre, fuori, il traffico di New York continua a dissuadere chi semplicemente vorrebbe usare l'automobile. 
Agnese e Lilli Rose non si erano mai nemmeno incontrate. Non erano compagne di passeggiata e i rispettivi padroni non condividevano aneddoti su di loro. Eppure Lilli Rose ha salvato la vita ad Agnese. Sono il donatore e il ricevente della prima trasfusione di sangue realizzata attraverso la Dog Blood Donors, la prima banca dati italiana dei cani donatori di sangue, ideata, realizzata e finanziata da Almo Nature. Lilli Rose è un incrocio con un dobermann, ha 6 anni, la schiena nera, il muso focato e gli occhi vispi. Anche Agnese non è di razza: adottata un anno fa dal canile di Cavour, ha 5 anni, un pelo color champagne e due occhi nocciola che trasudano dolcezza. Nel cuore della notte il suo padrone Alessandro Mattiazzi, 42 anni, di Villafranca Piemonte, ha chiamato la veterinaria Barbara Badiale: «Agnese era in cura da qualche giorno, ma quella notte, più o meno verso le due, era peggiorata e ci siamo preoccupati», racconta. La situazione era già critica. «Aveva una forma acuta di piroplasmosi, una malattia trasmessa dalle zecche, che le stava provocando una forte anemia. Il cane respirava malissimo», spiega Badiale. Agnese aveva bisogno di una trasfusione al più presto ma serviva il donatore adatto: anche i cani, infatti, hanno gruppi sanguigni diversi e non compatibili. Fino ad oggi per trovare un animale compatibile e un padrone disposto a sottoporlo ad una trasfusione occorreva soprattutto fortuna: l'appello girava sui social, tra amici e conoscenti, e solo a volte la risposta giusta arrivava in tempo. Dog Blood Donors,è un' enorme banca dati ideata da Benedetta Giannini, responsabile del settore veterinario di Almo Nature. Raccoglie tutti i potenziali donatori suddivisi per gruppo sanguigno e città. Se c'è un emergenza il cane giusto può essere rintracciato in pochi minuti. E così è stato: «Ho visto che la famiglia di Lilli Rose dava disponibilità 24 ore su 24 e non ho esitato a telefonare anche se era notte fonda», dice la veterinaria. Il padrone non ci ha pensato su, si è infilato una tuta ed è partito in macchina da San Secondo per raggiungere la clinica di Badiale a Frossasco. «Mi è sembrato giusto così. Ho pensato che fosse capitato a uno dei miei cani avrei voluto che qualcuno facesse lo stesso», racconta Walter Gardiol, 42 anni. Nel giro di un paio d'ore Agnese era salva. «Mi ha richiamato la veterinaria e mi ha detto che aveva un donatore. Io, mia moglie e uno dei miei figli, ci siamo precipitati da lei», ricorda Mattiazzi. Ora anche Agnese, tornata in piena salute, è una donatrice: «Senza Lilli Rose non si sarebbe salvata, magari un giorno potrà fare lo stesso per un altro cane». L'obiettivo del database che per ora raccoglie circa 600 cani, è quello di diventare routine in tutti gli ambulatori veterinari. I potenziali donatori in Italia, dove più di una famiglia su quattro ha un cane, sono oltre cinque milioni. Se solo il 50 per cento fosse donatore, ci sarebbero 2,5 milioni di animali che potrebbero salvare la vita ad altri. Con il sistema del passaparola tradizionale le trasfusioni eseguite ogni anno, secondo i dati dell'Associazione nazionale veterinari, non sono più di 30 mila. I centri che si occupano di trasfusione veterinaria in Italia sono appena trenta. «La medicina trasfusionale può fare davvero al differenza - prosegue Giannini - E anche per chi poi non risulta essere idoneo è bene conoscere il gruppo sanguigno del proprio cane. In caso di emergenza si riducono i tempi sapendo già che tipo di sangue andare a cercare». 
