NOVI SAD – Non basta l’orgoglio alla Sampdoria per centrare l’impresa che sarebbe servita a superare il terzo turno preliminare di Europa League dopo il disastroso 0-4 dell’andata contro i serbi del Vojvodina. Le speranze di qualificazione, in effetti, apparivano in buona parte compromesse, ma l’ambiente blucerchiato si aspettava quantomeno una reazione di carattere, indispensabile anche per evitare a Zenga l’esonero lampo. E la risposta da parte dei doriani, seguiti da un nutrito gruppo di tifosi che non hanno fatto mancare il loro sostegno, c’è stata: la panchina dell’Uomo Ragno dunque – salvo clamorose sorprese – può dirsi salva. EDER FIRMA IL VANTAGGIO DORIANO – Senza sconfessare le scelte operate all’andata e con il preciso intento di fornire l’occasione del riscatto agli uomini protagonisti in negativo della notte da incubo dell’Olimpico di Torino, il tecnico della Samp ha di fatto confermato in blocco l’undici di una settimana fa, con il solo Coda al posto di capitan Palombo, fermato da una colica renale. Dopo una prima fase di studio, i blucerchiati hanno sbloccato il risultato al 15′: Muriel è andato via sulla sinistra e ha servito rasoterra con il contagiri l’accorrente Eder, inseritosi in area con i tempi giusti e bravo a battere Zakula con un preciso piatto destro. Al 37′, poi, Krsticic ha regalato una palla d’oro in prfondità a Soriano, il quale però si è fatto ipnotizzare dall’estremo difensore dei serbi. Allo scadere del primo tempo, invece, ha messo la testa fuori il Vojvodina: Sekulic da buona posizione ha calciato due volte con violenza, ma i suoi tiri sono stati sempre ribattuti dagli attenti difensori centrali della Samp. IL RADDOPPIO DI MURIEL NON BASTA – Nella ripresa i serbi sono tornati in campo con un approccio più determinato, sfiorando il pari in più di una circostanza ed esaltando i riflessi di Viviano, prodigioso a deviare al 57′ il colpo di testa ravvicinato di Ivanic e a negare la gioia della rete a Maksimovic al 69′. I doriani, però, si sono dimostrati bravi a colpire di rimessa e un minuto dopo hanno raddoppiato. Protagonisti ancora una volta Muriel ed Eder, autori di una triangolazione che ha visto il colombiano, liberato da un sopraffino tacco dell’italo-brasiliano, pronto a trafiggere l’estremo difensore del Vojvodina. I serbi hanno accusato il colpo e la squadra di Zenga ha provato a riversare sul terreno di gioco le energie residue per cercare di riaprire il discorso qualificazione, ma complice la stanchezza il Vojvodina è riuscito a limitare i danni e controllare il risultato fino al triplice fischio finale. La Samp deve così dire addio all’Europa League, ma riesce se non altro a salvare l’orgoglio. VOJVODINA-SAMPDORIA 0-2 (0-1) VOJVODINA (4-2-3-1): Zakula; Vasilic, Pankov, Djuric, Nastic; Sekulic, Maksimovic; Stanisavljevic (43′ st Lakicevic), Ivanic (48′ st Babic), Puskaric (34′ st Palocevic); Ozegovic. In panchina: M. Kordic, Pekaric, Stamenic, Pavkov. Allenatore: Zagorcic. SAMPDORIA (4-3-1-2): Viviano; Cassani, Silvestre, Coda, Zukanovic; Barreto, Fernando, Krsticic (34′ st Ivan); Soriano (39′ st Wszolek); Eder, Muriel (29′ st Bonazzoli). In panchina: Brignoli, Regini, Salamon, Oneto. Allenatore: Zenga. ARBITRO : Raczkowski (Polonia). RETI : 15′ pt Eder; 25′ st Muriel. NOTE : serata calda; terreno di gioco in discrete condizioni. Ammoniti: Soriano, Fernando, Maksimovic, Coda, Eder, Krsticic, Cassani, Ivan. Angoli: 6-5 per il Vojvodina. Recupero: 1′; 4′. Argomenti sampdoria europa league Leggi i commenti I commenti dei lettori 


KAZAN –  Si infrange contro la Serbia il sogno degli azzurri di approdare alla finale mondiale e di provare a rinverdire il successo iridato ottenuto nel 2011 a Shanghai. Nonostante il tentativo di rimonta nella seconda metà di gara, il Settebello paga a caro prezzo un inizio shock e viene sconfitto 10-6 dalla Serbia che contenderà l'oro alla Croazia, impostasi nell'altra semifinale 15-13 ai rigori sulla Grecia (10-10 il risultato al termine dei tempi regolamentari). Gli azzurri torneranno in vasca sabato nella finale per il bronzo contro gli ellenici, gara che metterà in palio l'ultimo pass per le Olimpiadi di Rio de Janeiro 2016 LA PARTITA - Inizio tutto in salita per l'Italia, che subisce quattro gol in altrettante azioni: Prlainovic in superiorità, Cuk in appoggio sul secondo palo, Stefan Mitrovic dal centro e il baby fenomeno Mandic col mancino firmano il 4-0 in cinque minuti. Il pressing serbo è asfissiante e l'Italia non riesce a concludere se non da lontano. Il primo gol azzurro lo realizza Giorgetti in superiorità numerica per l'1-4, ma sono passati già oltre 9 minuti. Gli risponde subito Stefan Mitrovic seguito da Gocic che trasforma in controfuga il 6-1. Di Fulvio riporta gli azzurri sul -4 con un bell'alzo e tiro dal perimetro, ma Jaksic e Mitrovic allungano sul +6, massimo vantaggio a metà partita (8-2). Nel terzo tempo la Serbia mantiene il +6 fino al 9-3 con Dusko Pjetlovic che risponde con una grande girata dal centro alla rete dal perimetro di Fondelli. Poi gli azzurri cominciano a risalire ed almeno rendono meno amaro il passivo. Baraldi, sempre dai due metri, segna il 9-4, che nel quarto tempo diventa 10-6 con la rete serba di Aleksic in superiorità numerica e quelle azzurre di Fondelli e Luongo. CAMPAGNA: "AVREI VOLUTO GIOCARMELA IN MODO DIVERSO" - Il ct azzurro Campagna non cerca alibi ed ammette la superiorità della Serbia: "In questo momento la Serbia è più forte, ma mi sarebbe piaciuto giocarmela in altra maniera. Nel primo tempo i ragazzi non c'erano. Abbiamo subito quattro gol abbastanza semplici, con errori probabilmente dettati dall'emozione per la semifinale mondiale. Prendiamo il buono che c'è, ovvero il terzo e quarto tempo. Resta un bronzo da conquistare che peraltro significa accesso olimpico". SERBIA-ITALIA 10-6 (parziali 4-0, 4-2, 1-2, 1-2) SERBIA: G. Pjetlovic, Mandic 1, Gocic 1, Randelovic, Cuk 1, D. Pjetlovic 1, Nikic, Aleksic 1, Jaksic 1, Filipovic, Prlainovic 1, S. Mitrovic 3, B. Mitrovic. All.: Savic. ITALIA: Tempesti, F. Di Fulvio 1, Velotto, Figlioli, Giorgetti 1, A. Fondelli 2, Giacoppo, N. Presciutti, N. Gitto, S. Luongo 1, Aicardi, Baraldi 1, Del Lungo. All.: Campagna. ARBITRI: Margeta (Slo) e Koryzna (Pol). NOTE: ammonito Campagna, allenatore italiano, nel terzo tempo. Uscito per limite di falli: D. Pjetlovic, a 3'27" del quarto tempo. Superiorità numeriche: Italia 2/12, Serbia 4/7. Spettatori 2 mila circa. Argomenti mondiali di nuoto pallanuoto Leggi i commenti I commenti dei lettori 
Si è sentito male negli spogliatoi della palestra e nonostante i soccorsi è morto sotto gli occhi degli operatori del 118 che hanno provato a rianimarlo per più di un'ora. Il dramma si è consumato poco prima dell'ora di cena nella palestra Orange di via Invorio 24. Il giovane atleta aveva 27 anni, si chiamava Alessio Persenda e faceva il programmatore di computer. Secondo quanto accertato dalla polizia, che sta conducendo le indagini per scoprire le ragioni di questo decesso improvviso, il giovane  era appena rientrato negli spogliatoi dopo la consueta seduta di esercizi con i pesi e stava per prepararsi ad andare sotto la doccia. Altri frequentatori hanno dato l'allarme e l'ambulanza è arrivata nel giro di una decina di minuti, ma nonostante il prodigarsi degli infermieri il giovane non si è più ripreso. Per capire le ragioni della morte bisognerà apettare l'esito dell'autopsia. Né nel suo armadio, nè nel borsone sono stati rinvenute pastiglie o altre sostanze che possano far pensare al doping. 
E' fuggito con il figlio di 5 anni, facendo perdere le proprie tracce. E' accaduto a Livorno dove un padre separato, che poteva vedere il bambino con la presenza delle assistenti sociali, nel primo pomeriggio avrebbe eluso la loro sorveglianza e si sarebbe allontanato. Non è escluso che possa essere fuori città. L'uomo si sarebbe allontanato, secondo quanto si apprende, perché in contrasto con le modalità con le quali è costretto a frequentare il figlio. Può vedere il bambino solo in presenza di assistenti sociali e per un periodo limitato di tempo. Solo pochi giorni fa, il padre, un quarantenne, aveva anche effettuato un volantinaggio sul litorale livornese per attirare l'attenzione dell'opinione pubblica sul suo caso. La polizia sta ora cercando di localizzare anche il suo telefono cellulare e sono già state chieste informazioni in proposito. Contattata anche la famiglia dell'uomo che, al momento, non avrebbe saputo dare indicazioni utili per rintracciarlo. Argomenti livorno padre 
L’impresa resta a metà. La Samp cala una coppia e non un poker, come avevano fatto i serbi a Torino e spalanca le porte dell’Europa al Vojvodina. I rimpianti sono enormi, perché la serata di ieri ha dimostrato che la qualificazione era ampiamente alla portata della squadra di Zenga, scesa finalmente in campo con l’atteggiamento e capace con il due a zero finale di ritrovare quell’onore e quella dignità che la società pretendeva e che dovrebbero salvare la panchina di Zenga. I blucerchiati hanno colpito subito, al 15’ del primo tempo, con una magia di Eder e questo gol, nato sull’asse con il gemello Muriel, ha alimentato le speranze di un miracolo. Decisivo però, per il sogno impossibile, è risultato l’errore di Soriano al 37’ del primo tempo: lanciato da Krsticic, il centrocampista ha sparato sul primo palo, facendosi deviare la conclusione in corner dal portiere serbo. Il due a zero avrebbe potuto spaventare i serbi e ci sarebbe stato ancora più di un tempo a disposizione. Lo si è capito quando il raddoppio è arrivato per davvero, al 25’ della ripresa, con la rete di Muriel, servito di tacco dal geniale Eder. In quella fase della gara sembra che i padroni di casa avessero preso il sopravvento, il secondo gol al passivo ha tolto loro ogni sicurezza. Terrorizzati di perdere la qualificazione, si sono rintanati all’indietro, con la Sampdoria che ha cominciato a bussare invano. Tra l’altro nel finale, con una squadra che continua a mettere pochi cambi a disposizione di Zenga, comprensibilmente la Sampdoria ha accusato pure un po’ di fatica, dopo una gara a tutta nell’afa di Novi Sad. Suona ad onore il fatto di non aver mai smesso di giocare, di aver mostrato il giusto ardore e non a caso ieri sera ci sono stati cinque ammoniti contro la casella vuota dell’andata. Il rimpianto è di essersi sciaguratamente buttati via in una serata torinese da incubo. E a questo punto il ritorno di Antonio Cassano è vicinissimo. Il vero momento emozionante si è registrato comunque prima della partita e al mattino, tutto nel ricordo e in memoria di Vujadin Boskov, vero e proprio eroe dei due mondi, quello del Vojvodina e quello della Samp, avendo portato da allenatore entrambi i club al primo (e nel caso dei blucerchiati unico, la squadra di Novi Sad ha bissato nel 1989 con Mihajlovic calciatore) storico scudetto. Ad un quarto d’ora dall’inizio i dodici mila spettatori presenti nel vetusto impianto tutto esaurito si sono idealmente abbracciati di fronte ad un video che ha ricordato le gesta del grande Vuja, sia da queste parti che a Genova. Fra loro anche 250 irriducibili venuti in pullman o in auto da Genova, che hanno esposto uno striscione in lingua serba e carattere cirillico con la scritta “In memoria di Vuja”, molto apprezzato dai sostenitori locali, posizionato a fianco dei marchi di fabbrica dei Fedelissini e dei Fieri Fossato. Le luci dello stadio hanno reso tutto commovente, come simpatica è stata la riuscita dell’impresa di Tommaso Giani, il seminarista che con 23 autostop è riuscito a raggiungere Novi Sad, per poi, come anticipato da “Repubblica”, essere accolto dal club blucerchiato, che come riconoscimento per il lieto fine dell’avventura gli ha offerto un biglietto per lo stadio e il viaggio di ritorno in Italia in charter. Notte di ricordi e cuori forti, ogni tanto scandita anche dai cori per il tecnico scomparso dal feudo caldo dei supporter locali, degno epilogo a quanto era successo al mattino, con il pellegrinaggio alla tomba dello zio Vujadin a Begec, dodici chilometri da Novi Sad, paese in cui Boskov è nato e sepolto nel locale cimitero. Guidato dal presidente Zoran Sceperovic, il Vojvodina era rappresentato dai suoi quattro più alti dirigenti, mentre la delegazione blucerchiata era formata dal diesse Osti, dal portiere Puggioni e da altri componenti dello staff di Ferrero, il presidente rimasto in Italia. La lapide nera è molto scarna, in omaggio al rito ortodosso: c’è la croce in alto a destra, il nome del tecnico in cirillico con anno di nascita e morte e in basso i nomi di Jelena, la moglie, e Alexandra, la figlia. Con una piccola cerimonia, presente anche Borislav, il nipote di Bokov, 24 anni (nato nel 1990,il trionfo di Goteborg in Coppa delle Coppe), padronanza perfetta della lingua italiana, avendo studiato all’universita di Milano e avendo la mamma Alexandra sposato un ticinese, sulla tomba è stato deposto un mazzo di fiori e una maglia blucerchiata con sulla schiena il nome dell’allenatore. Faranno compagnia ad una sciarpa blucerchiata che resiste all’usura del tempo, firmata Rude Boys and Girls 1987, lasciata da qualche tifoso un anno fa, subito dopo il funerale. Ma la sublimazione di Boskov, sotto la regia del Vojvodina, per cui l’allenatore è una vera icona (è stato anche calciatore dei biancorossi per 11 anni, rifiutando sistematicamente il trasferimento nei potenti club della capitale, Partizan e Stella Rossa), è continuato con la visita dell’imponente centro sportivo della formazione di Novi Sad, una cittadella che lo zio Vuja aveva sempre sognato e sostenuto e che a lui è intitolata. Argomenti calcio sampdoria zenga europa league 
