ROMA - "Abbiamo dato tutto". Rudi Garcia appare impotente di fronte al momento negativo della Roma, confermato anche dal ko con la Fiorentina . Come un timoniere in piena tempesta, prova a tenere in qualche modo la rotta sperando che torni presto il bel tempo: "Viste le difficoltà del momento non potevo chiedere di più ai ragazzi. Abbiamo disputato un primo tempo buono, ma non è sufficiente. Loro hanno segnato alla prima occasione, ma l'efficacia è importante sulla partita secca. Dobbiamo far girare la ruota della fortuna, fare un bel risultato a Cagliari. Poi dovrebbero rientrare tutti, dagli africani a De Rossi, e speriamo che rientri in fretta anche Iturbe". [[ge:rep-locali:repubblica:106480753]] PRENDIAMO TROPPI GOL - Il tecnico francese prova a spiegare cosa non va. "Prendiamo troppi gol in questo momento e in attacco siamo meno brillanti. Non siamo più aggressivi come qualche mese fa? E' normale, cerchiamo di proteggere di più la difesa. Purtroppo, poi, abbiamo anche meno scelte. Oggi ho fatto entrare Ibarbo, nonostante fosse fermo da un mese e avesse fatto un solo allenamento con la squadra. Ma è stato l'unico elemento positivo di questa sera". [[ge:rep-locali:repubblica:106483847]] TIFOSI DELUSI? CI IMPEGNEREMO ANCORA DI PIU' - Alla fine della gara c'è stata anche la contestazione dei tifosi... "La curva sud ha incoraggiato la squadra tutta la partita, sanno che i ragazzi hanno bisogno del loro sostegno. E' chiaro che siano delusi, lo siamo anche noi. Ma da domani stiano tranquilli che ci rimettiamo al lavoro e faremo più del nostro massimo per tornare alla vittoria". Argomenti as roma coppa italia rudi garcia Leggi i commenti I commenti dei lettori 
"SERGIO Mattarella era uno dei candidati peggiori che ci potessero essere per la presidenza della Repubblica, fa parte di quella sinistra della Dc che ha una pregiudiziale etica nei confronti del centro destra. La mia è una ribellione contro Matteo Renzi, che per me è pericoloso, per tutto quel che gli si lascia fare, e disfare". Giuliano Cazzola non usa mezzi termini per motivare il suo addio all'Ncd, un partito che fino alle ultime europee l'ha visto impegnato in prima linea, candidato e convinto. E anche mentre tutto il Paese festeggia l'insediamento del nuovo Presidente, lui non manda giù la scelta e saluta Angelino Alfano. Cazzola, ma lei chi avrebbe proposto come Presidente della Repubblica? Abbiamo già visto in passato che non è un passaggio semplice... "Guardi, avrei preferito Romano Prodi. Mattarella è l'espressione della politica anti-craxiana, anti-Mediaset e anti-Forza Italia allo stato puro. Non ha la considerazione internazionale di cui go- de Prodi e io credo che avrà l'unico merito di non fare ombra al premier, come già fanno i suoi ministri. In una parola, è un catto-comunista, come Rosy Bindi al maschile. Per me questo comportamento di Renzi sta diventando pericoloso, come per la legge elettorale in cui chi prende pochi voti conterà molto di più di chi ne prendeva molti di più". Secondo lei l'Ncd è un partito che è riuscito a mettere radici in Emilia? "No, a livello locale non è mai riuscito a decollare, e questo forse anche per colpa mia. Ma c'è anche un problema di livello nazionale ". Pensa di impegnarsi ancora in politica? "Guardo con interesse alla formazione di Corrado Passera, anche se non sono convinto che possa avere successo. Però è un laboratorio non populista e rigoroso. Io comunque ormai appartengo al passato Argomenti interviste bologna interviste politica giuliano cazzola 
ROMA – “Questo è il vero Gomez…”. Dopo averlo a lungo pungolato nel corso della stagione, Montella si gode il ritorno del centravanti tedesco che con una doppietta proietta la Fiorentina in semifinale di Coppa Italia. “Noi sappiamo che questo e’ Mario Gomez, un giocatore letale, uno che puo’ anche non partecipare alla manovra, ma ti risolve la partita. Aveva bisogno di fiducia, ora si e’ sbloccato ed e’ in forma e puo’ diventare un valore. Il mio augurio e’ quello di vederlo di nuovo insieme a Giuseppe Rossi”. [[ge:rep-locali:repubblica:106480753]] UNA GRANDE PARTITA – Il tecnico viola è contento della prova dei suoi: “Abbiamo disputato una grande partita, con superiorita’ anche nel primo tempo, dove abbiamo gestito la palla anche senza concludere e concedendo qualche ripartenza alla Roma. Il secondo tempo e’ stato piu’ deciso e risolutivo e abbiamo chiuso la partita”. CUADRADO? GIA’ DIMENTICATO – Inizia ad ambientarsi anche Diamanti… “Diamanti ha grande personalita’ e talento e si sente dentro la partita. In quel ruolo abbiamo anche Ilicic che puo’ tornare ad essere un giocatore importante”. Sara’ questa la Fiorentina del dopo Cuadrado? “Probabilmente ho gia’ dimenticato Cuadrado, e’ un bravo giocatore sono contento di averlo allenato, gli auguro buona fortuna, ma noi guardiamo avanti”. Infine, memore dei lunghi trascorsi in giallorosso, prova a rinfrancare la Roma… “Ci sta avere un momento di appannamento, ma rimane una grande squadra, una grande tifoseria, una grande citta'”. Argomenti fiorentina coppa italia vincenzo montella Leggi i commenti I commenti dei lettori 
DA QUESTA sera a domenica, è in scena al Teatro Mercadante "Il malato immaginario" di Molière nella traduzione che ne fece Cesare Garboli nel 1976, la regia è di Andrée Ruth Shammah, protagonisti Gioele Dix nel ruolo di Argante ed Anna della Rosa in quello della serva Tonina. Una produzione del Teatro Franco Parenti di Milano. Anna della Rosa ritorna con piacere in scena ancora una volta a Napoli? "Venire a Napoli per me è una festa; mi è successo di recente a dicembre, quando sono stata alla Galleria Toledo con "Clôture de l'amour" di Pascal Rambert, mi successe sei anni or sono quando ci venni per la prima volta con la "Trilogia della villeggiatura", al fianco di Toni Servillo, ero una giovanissima attrice con meno esperienza, eppure mi sentivo in un posto che mi voleva e mi vuole bene". Quella "Trilogia" fu una tappa importante? "Tanto, ho vissuto dei momenti mitici, la "Trilogia" poi, pur essendo una tappa del mio passato è ancora molto presente; nella mia storia personale certo, ma anche nelle registrazioni video, con i tre dvd realizzati". Tre dvd di "culto" sono un documento importante per un attore? "Sono un momento felicissimo ed eccezionale, come certi stati della propria infanzia, testimoniano un momento mitico di crescita, di gioia, di bellezza". E il Malato di oggi? "Facendo Molière ho pensato tante volte a quel Goldoni, perché anche questo è un classico, anche questo con temi molto profondi, e con meccanismi teatrali perfetti, e mi sembra di avvertire la forza degli anni e delle generazioni di attori che l'hanno interpretata prima di me". Ieri in scena con un testo contemporaneo oggi con un classico trasformazioni importanti per un'attrice? "E che vivo con gioia; è una grandissima occasione, come se ogni volta intraprendessi un viaggio diverso". Il "Malato" è un classico, come è stato pensato dalla regista? "È un malato egoista, chiuso, ossessionato, che in realtà sta molto meglio di quelli che lo circondano, vampirizzati dalla sua mania; un impianto forte di commedia, con un meccanismo comico forte". Argomenti interviste napoli interviste spettacoli 
Per il presidente di Unindustria è maturo il potenziamento di Cassino Stando alle indiscrezioni la fabbrica vicino a Frosinone è la base della nuova Alfa "FINALMENTE una buona notizia". Maurizio Stirpe, il presidente di Unindustria, saluta con soddisfazione la scelta di Amazon di investire sul territorio laziale. "Quando un colosso industriale sceglie di strutturare un proprio centro direzionale in una zona significa che quella zona è attrattiva sotto vari punti di vista". Lo sa bene il numero uno degli industriali laziali, proprietario del gruppo Prima, uno dei leader europei nella componentistica per le automobili. Presidente, come giudica l'arrivo di Amazon nel Lazio? "È un fatto assolutamente positivo e importante perché dopo tanti anni di notizie negative finalmente sembra che il trend si stia invertendo. Se poi le informazioni che abbiamo raccolto e che parlano di 1.000 occupati diretti saranno confermate, questo avrà un consistente impatto occupazione su tutto il territorio ". Peraltro parliamo delle zone economicamente più arretrate della regione... "Sappiamo ormai che il Lazio ha vissuto questa crisi a due velocità. Da un lato Roma e la sua provincia che hanno retto l'urto, dall'altro Rieti, Frosinone, Latina e Viterbo che invece hanno dovuto confrontarsi con difficoltà maggiori. Gli ultimi dati ci dicono, ad esempio, che il saldo occupazione nella Capitale è tornato positivo, mentre rimane negativo negli altri capoluoghi di provincia. Questo per dire che investire sul territorio laziale fa bene a tutta la regione e tocca un nervo ancora scoperto ". Per lei che è un industriale, quali sono le conseguenze di un investimento del genere da parte di un grande colosso mondiale? "Sono conseguenze significative, non solo per l'indotto, diretto e indiretto, ma per l'intera vitalità commerciale e industriale della zona. Sicuramente tutto il territorio circostante trarrà beneficio dalla scelta di Amazon". Guardandosi intorno, vede altri segnali positivi oltre a questo? "L'altra grande aspettativa è riposta nello stabilimento Fiat di Cassino. Dagli annunci fatti da Sergio Marchionne e della FCA sembra infatti che proprio da Cassino passi il rilancio del marchio Alfa Romeo, che dovrebbe entrare a piedi giunti in quello che viene definito il segmento premium. Questo significa che gli investimenti saranno consistenti e che lo stabilimento ricomincerà ad essere un traino economico per tutta la zona industriale circostante, così come lo era stato in passato". Perché grandi multinazionali come questa hanno ricominciato a guardare al Lazio? "Abbiamo sempre un atteggiamento critico verso la nostra regione, ma non dobbiamo dimenticare che nel Lazio sono presenti alcuni dei più prestigiosi centri di ricerca e università italiani. Abbiamo inoltre un tessuto industriale che, in quanto a qualità dei servizi e dei prodotti offerti, non ha nulla da invidiare a nessuno. Senza dimenticare che la regione rimane un ponte commerciale verso tutto il Sud. Questo viene notato, in Italia e all'estero. E i risultati cominciano a vedersi". Argomenti interviste economia interviste roma maurizio stirpe 

LA gioia è sempre la stessa, immutata negli anni. Dello studioso appassionato che entrando in aula stabilisce un immediato dialogo con gli studenti. "Un momento insostituibile per me e per la stessa ricerca, perché quando studio e scrivo penso a loro, a trasmettere l'entusiasmo per la straordinaria civiltà letteraria tedesca", spiega il professor Marino Freschi, germanista di Roma Tre di casa a Napoli, dove ha insegnato all'Orientale e al Suor Orsola Benincasa ed è membro dell'Istituto per gli studi filosofici. La sua ultima fatica è un poderoso saggio su Joseph Roth, edito da Liguori, che va ad affiancarsi ai tanti studi dedicati a Goethe, a Mann e a Kafka. Dirige la rivista "Cultura Tedesca", è l'unico italiano nel consiglio di presidenza della Goethe-Gesellschaft di Weimar e questa mattina riceverà da Reinhard Schäfers, ambasciatore della Repubblica Federale di Germania in Italia, il cavalierato dell'Ordine al Merito come ricompensa (gratuita) per meriti acquisiti nel servizio della Germania e della collettività in ambito culturale. Professore Freschi, che cosa prova nel ricevere questa onorificenza? "Un sentimento di gratitudine e stupore: è un riconoscimento che va a chi come me si è occupato di cultura tedesca in Italia e un segno che va all'attività corale dei germanisti italiani, di cui mi onoro di far parte. In questo momento sento che con me vengono onorati tutti i miei maestri, quelli noti e quelli sconosciuti, che ricordo con gratitudine a cominciare da Ladislao Mittner, il rifondatore della germanistica italiana, che tutti noi consideriamo il nostro maestro. E accanto a lui rivedo i suoi allievi e i suoi colleghi più vicini Giuliano Baioni, Cesare Cases, Claudio Magris. Di altrettanta importanza è stata per me l'intensa frequentazione con Luciano Zagari negli indimenticabili anni trascorsi all'Orientale di Napoli ". Molti scrittori tedeschi, come Goethe, a cui ha dedicato il saggio "L'insidia della modernità", hanno avuto un forte legame con l'Italia e con Napoli.Quanto ha contribuito la loro esperienza per la produzione delle loro opere? "Per Goethe fu importante il suo soggiorno, come possiamo leggere in "Viaggio in Italia". Ne fu molto influenzato, conobbe Gaetano Filangieri, il paesaggista Hackert. Dal Medioevo a oggi, tra la cultura tedesca e italiana c'è un colloquio mai interrotto: il giovane Kafka che va a Brescia e dedica una pagina del suo diario al volo degli aeroplani, che è in assoluto il primo testo letterario dedicato agli aerei, poi Thomas Mann con "La morte a Venezia" e "Mario e il mago", ma anche Mozart a Napoli, a Palazzo Sessa, dove oggi ha sede il Goethe Institut. E tanti storici, da Gregorovius a oggi, che hanno studiato i tesori del nostro Paese, incantati dal nostro patrimonio. Con le loro opere l'Italia si è come guardata allo specchio". Dopo la grande stagione del Grand Tour, necessaria ad artisti e scrittori per la loro formazione e per rinnovare l'ispirazione, oggi l'Italia e il Meridione sono ancora terra da scoprire? "Un po' meno, perché è stato forte il fascino per l'America e il mondo anglosassone, però il mondo mediterraneo è molto sentito dalla generazione vivente, da scrittori come Peter Schneider. E poi in Germania la nostra è avvertita e studiata come lingua culturale, musicale, con grande passione. Loro la indagano, noi il tedesco un po' meno, eppure ha una musicalità eccelsa". Argomenti interviste cultura interviste napoli 
"PROVIAMO a proporre una serata confortevole, in cui ci si possa divertire, un po' emozionare, insomma alleggerirsi senza svuotarsi", filosofeggia l'eroe cantastorie di "Basilicata Coast to Coast". A tre anni da "È nata una star?" - il film di Lucio Pellegrini con Luciana Littizzetto - Rocco Papaleo torna a Torino con "Una piccola impresa meridionale" versione per il palcoscenico, da stasera fino a giovedì al Teatro Alfieri. Un libro, un film, ora uno spettacolo: la "piccola impresa meridionale" di Papaleo è ormai diventata un brand. "Per me sì - ammette il poliedrico autore lucano - è da un po' di tempo che le due esperienze, cinema e teatro, marciano insieme. Quella del teatro-canzone è un'esperienza quasi ventennale cominciata nei piccoli club. Ciclicamente, ogni tre o quattro anni, insieme con Valter Lupo scriviamo una storia, poi ne facciamo un film, e poi quella stessa suggestione rimane e fa nascere un progetto teatrale". Quanto si ritrova in scena del film? "Lo spettacolo ha in comune con il film il tono e il tentativo di essere contemporaneamente divertente e un po' confortante". È un diario musicale? "La biografia mia e dei musicisti che mi accompagnano (Francesco e Jerry Accardo, chitarra e percussioni, Guerino Rondolone al contrabbasso, Arturo Valiante al pianoforte, ndr) è lo spunto. C'è molta verità in quello che raccontiamo, ovviamente romanzando qua e là, perché la verità ha bisogno di un po' di aiuto. Sì, è come una sorta di diario, prendiamo a caso delle pagine è da lì partiamo. È uno spettacolo molto libero, ma improvvisiamo meno di quel che sembra". Cos'è di preciso la meridionalità? "Mi piace scherzarci sopra ma non so definirla esattamente. Io la vivo come un'attitudine, un modo di guardare le cose, un sapore di spezia molto forte, sia linguistica che sentimentale. Sono portato a guardare il meridione, se sono triste come un'occasione sprecata, di bellezza, di cultura, di centralità nella Magna Grecia; però se sono allegro penso che quelle cose lì ancora aleggiano e non solo da quelle parti". La piccola impresa meridionale chiude? "Al contrario, si allarga. Non vuole più essere piccola. Sarà la base del mio prossimo film, che gireremo quest'anno. Ci sarà sempre un respiro meridionale. Il nuovo progetto sarà legato ai precedenti, più che da un filo, da un suono: una musicalità linguistica e sentimentale". L'ha poi presa la casa a Torino? "Eh, quello è stato un momento di entusiasmo, nei due mesi di riprese di 'È nata una star?'. Sono andato con Luciana in un'agenzia immobiliare. Poi non se n'è fatto niente, ho un figlio adolescente a Roma che non avrei potuto lasciare. Ma ancora oggi Torino è la città dove, se potessi, sceglierei di vivere". Argomenti interviste torino interviste spettacoli rocco papaleo 
LA CITTÀ verticale, di Piazza. Non è un ossimoro, ma è "Genova 2015", come la chiama l'assessore comunale al Patrimonio e allo Sviluppo economico, Emanuele Piazza, pd, entrato un mese e mezzo fa nella giunta di Marco Doria. Ha preso il posto di Francesco Oddone e ha unito alle deleghe del suo predecessore anche quella al Patrimonio. "Nascerà una nuova città di sopra, collegata con teleferiche", annuncia Piazza. E ci tiene a precisare: "Non "chissà quando", ma nascerà nel 2015". Perché, Piazza spiega "la telecabina per Erzelli sarà pronta entro fine anno" e infatti chiama "Erzelli 2015" la collina dell'hi- tech, in sospeso da otto anni e che, rivela, avrà un'inedita espansione a mare. Un'altra telecabina, dal Porto Antico all'area dei forti, travaserà i visitatori dell'Acquario a quel patrimonio dimenticato della "città di sopra". E anche le aree ex Fiera sono per Piazza "polo della nautica italiana 2015". "GUARDI, si potrebbe liquidare la cosa dicendo che quello che ha deciso Costa Crociere è offensivo per la città. Ma questo non è sufficiente, perché l'annuncio della compagnia è un qualcosa che non è mai accaduto prima nella storia di Genova e deve far riflettere tutti quanti". Ivano Bosco è il segretario della Camera del Lavoro che, per il mare e per le sue vicende, ha una passione speciale, legata ai suoi esordi di operaio all'Ente Bacini, poi di delegato sindacale e più avanti di segretario della Filt-Cgil. Di fronte alla volontà di Costa di trasferire quattro dipartimenti da Genova ad Amburgo, Bosco ha una reazione immediata di rabbia e una successiva che amplia il ragionamento a una città piegata dalla crisi e ora chiamata a fare i conti con un'azienda che in crisi non lo è affatto, ma che decide di tagliare posti di lavoro all'ombra della Lanterna. Bosco, Costa trasferisce da Genova ad Amburgo quattro reparti perché in Germania può dar vita a un centro di eccellenza in campo marittimo. Che ne pensa? "Che è un'offesa a una città le cui competenze in tema marittimo sono riconosciute a livello internazionale. Mi spiace solo però che ai dirigenti della compagnia questo governo, e quelli precedenti, abbiamo dato la possibilità di costruirsi un grosso alibi per giustificare simili mosse". A che cosa si riferisce? "Al fatto di non aver mai scommesso a fondo sulla portualità e sulla logistica. Lo diciamo da anni, fa parte del piano del lavoro scritto dalla Cgil a livello nazionale: i trasporti e la logistica sono uno dei punti di forza di questo Paese. Spagna e Francia ci hanno investito parecchio, noi no, ci siamo arresi e non riusciamo più ad andare avanti. Sulle infrastrutture e sulla portualità accumuliamo ritardi e facciamo solo grandi discussioni. Io l'hanno scorso l'ho detto anche alla Festa dell'Unità: "non mi invitate il prossimo anno, perché di riforma ne abbiamo parlato troppo". E invece sa che succede?" Che cosa? "Che le autorità portuali prolificano per questioni geopolitiche, mentre basterebbe puntare su due-tre porti, concentrando lì gli investimenti ". Fra cui Genova? "Ma certamente sì. Chi conosce l'economia del mare sa che è difficile trovare un altro posto in cui la concentrazione di conoscenza e di professionalità sia così alta. Per questo la decisione di Costa è davvero inaccettabile. Se Carnival vuole fare un centro di eccellenza in Europa perché non lo fa a Genova? È la cosa peraltro che hanno detto anche i dipendenti, gli stessi che dopo lo choc della Concordia si sono battuti per difendere la loro azienda. Ed ecco la risposta di Costa". Se l'aspettava? "Sono sconcertato, anche perché questa decisione crea un precedente che dovrebbe far riflettere tutti quanti". Cioè? "Finora abbiamo gestito situazioni di aziende in crisi che proprio per cali di produzione e di mercato si vedevano costrette a ridurre i loro organici. Costa è la prima azienda di servizi che fa una scelta di questo tipo, non è in crisi ma taglia quattro divisioni. Davvero sconcertante soprattutto per ciò che Costa ha rappresentato e rappresenta nella storia di Genova. Per questo è necessario dare un segnale forte e chiedere al governo a intervenire". Anche il Comune e la Regione hanno chiesto all'esecutivo di prendere posizione. Ma secondo lei si potranno ottenere dei risultati? "Senta, non c'è solo il caso-Costa a meritare attenzione. Che succede di Ansaldo Sts? E il problema dell'Ilva? Non è affatto risolto. Vogliamo aggiungere il disegno di legge che cancella le compagnie portuali? Tutti questi pezzi dovrebbero far dire al governo che esiste un caso-Genova che le istituzioni locali da sole non possono certo affrontare. Ci vuole una presa di posizione forte. Perché qui è in gioco il futuro della città. A seconda delle scelte che si faranno, infatti, potremo capire se ci attende una stagione lunga di rilancio oppure se il declino non potrà più essere frenato". Il caso dell'Iit che il governo voleva trasformare nel centro brevetti sembra risolto... "Sembra di sì, ma aspettiamo di vedere le cose concluse. E poi come è stato possibile pensare a una cosa del genere? La verità è che i pezzi di un disegno complessivo di sviluppo sono davanti ai nostri occhi: il Blue Print di Piano, la nuova diga foranea, le riparazioni navali. Se non si punta su queste cose allora si fa un gravissimo errore, perché non stiamo parlando di cose che riguardano la città, ma tutto quanto il Paese". Argomenti interviste genova interviste politica ivano bosco 
CINQUE  gol alla Samp, terza vittoria in fila, otto partite senza sconfitta,  una classifica che torna a sorridere, con il decimo posto a pari merito  con Udinese e Sassuolo e davanti all'Inter di Mancini. L'ex tecnico  Giancarlo Camolese oggi commentatore tv, può essere la persona giusta  per fare il punto. Camolese, come spiega una metamorfosi così netta del Torino? "A  me onestamente non crea grande stupore. Perché in avvio di stagione il  Toro ha avuto qualche problema ma la squadra è sempre stata ben messa in  campo e ha sempre avuto una sua fisionomia ben precisa". All'inizio hanno pagato l'addio di Cerci e Immobile? "Più  che il valore dei due attaccanti presi singolarmente, la forza dei loro  35 gol. Sostituire una tale forza esplosiva non è mai facile. Per  farcela il Toro ha scelto la solidità del gruppo, ragazzi molto legati  fra loro che danno alla squadra più di quello che è la loro  individualità". Cioè? "Vedo anche un grande attaccamento alla  maglia. Mi riferisco a gente come Glik, Moretti, Darmian o Bovo; quella è  gente che non tradisce, uno zoccolo duro". La famosa forza del gruppo? "Esatto. La forza del Toro sta in quel gruppo cementato dalla serie B con tanti giocatori seri che fanno bene il loro lavoro". E' la testa che fa correre le gambe? "Sì,  ma non solo, servono anche le gambe ben preparate. Però di sicuro una  squadra che ragiona allo stesso modo fa più strada di chi la pensa a  modo proprio. Non è solo correre: bisogna correre bene, e correre  insieme. E il Toro interpreta ogni partita in modo collettivo". Lei come definirebbe il Toro? "Una  squadra che ha una fisionomia ben precisa, un gruppo granitico. Ecco  perché è difficile da affrontare per chiunque: perché tutti sanno sempre  cosa devono fare". E adesso? "C'è ancora tanto da lottare ma  senza dimenticare che in numerose occasioni la squadra ha raccolto meno  di quanto avrebbe meritato ". Ventura spiega il salto di qualità con il miglioramento del lavoro settimanale. Che cosa vuol dire? "Io  credo sia fondamentale che il gruppo si affidi al suo staff tecnico: se  lo staff ritiene di dover apportare modifiche al lavoro quotidiano, il  gruppo deve crederci fermamente. Le difficoltà ci sono e si superano  tutti assieme, se spuntano i personalismi può diventare pericoloso ". La strada del Toro adesso può essere in discesa? "Sì,  ma in A c'è tanto equilibrio e ci sarà ancora tanto da combattere. Ma  davanti c'è anche la perla dell'Europa League, una bellissima  soddisfazione da giocare a mente sgombra". Quante chance ha il Toro contro l'Athletic Bilbao? "Il  gruppo ha posto le basi per giocarsi alla grande due partite che sono  certamente difficili ma che rappresentano uno stimolo in più per tutti.  Sarà una bella sfida". Argomenti interviste torino interviste sport giancarlo camolese 
