Un boss mafioso, un trafficante di armi o di droga, un terrorista o un mercante di uomini, non può essere un buon genitore. Gli va tolta la patria potestà e ove necessario i figli vanno allontanati dal contesto familiare. E' questo, in buona sostanza, l'obiettivo dell'emendamento al decreto legge contro il terrorismo che Ernesto Carbone presenterà in aula la prossima settimana. Un tema che è un vecchio pallino del membro della segreteria Pd, il quale già lo scorso anno aveva presentato un disegno di legge specifico. L'emendamento inserisce nel Codice penale il 416-quater, nel quale si afferma che "La condanna per il delitto previsto dall'articolo 416-bis del codice penale (ossia l'associazione mafiosa) comporta la decadenza dalla potestà dei genitori". Attualmente una legge specifica non esiste, le condanne per mafia non sono d'impedimento allo svolgimento del ruolo genitoriale. Tuttavia, in alcuni casi specifici, i Tribunali per i Minori hanno tentato di intervenire, togliendo i figli minori alle famiglie radicalmente coinvolte nella criminalità organizzata in maniera parziale oppure per alcuni periodi di tempo. Una misura che colpisce un'organizzazione criminale che mette la famiglia al centro di tutto. In passato, alcuni giudici calabresi, su richiesta dei pm, hanno adottato provvedimenti limitativi della potestà genitoriale, nominando ad esempio in presenza di minorenni un curatore speciale, ritenendo indispensabile affidare il minore al servizio sociale per inserirlo subito in una comunità fuori dalla territorio della regione di origine, al fine di affidarlo ad operatori professionalmente qualificati che fossero in grado di fornirgli una seria alternativa sul piano culturale e sociale. Altri Tribunali ancora si stanno muovendo facendo leva sull'allontanamento "volontario". In altri termini si punta ad avere il consenso di almeno dei genitori (spesso detenuti) e dello stesso minore per la collocazione in comunità e lontano dai contesti sociali a rischio. Alcune sentenze dei giudici, che si occupano di minori che hanno già commesso i primi reati, si giustificano la decadenza della patria potestà, ritenendola l'unica soluzione per sottrarre il minore "a un destino ineluttabile e nel contempo consentirgli di sperimentare contesti culturali e di vita alternativi a quello deteriore di provenienza", nella speranza che il minore "possa affrancarsi dai modelli parentali sinora assimilati". [[ge:rep-locali:repubblica:110105605]] Un argomento delicato, soprattutto in alcune aree del Paese. Non è un caso che durante le faide degli anni '80 in diversi paesi della Piana di Gioia Tauro i bambini venissero allontanati dalle famiglie e affidati alle comunità per evitare che rimanessero vittime di vendette e rappresaglie. E più di recente, negli anni della faida di San Luca, le famiglie coinvolte nella guerra di 'ndrangheta evitavano persino di mandare i figli a scuola. La convinzione di diversi operatori del settore è che in alcuni contesti familiari non si crescono figli, ma veri e propri soldati dei clan, addestrati alla vendetta o addirittura già giovanissimi affiliati alle cosche perché così educati da genitori e figli maggiori. Le cronache più recenti raccontano come, ad esempio a Palmi (Reggio Calabria), dopo l'arresto dei boss Gallico, a riscuotere le tangenti fosse un sedicenne figlio del capoclan. Interventi mancati e interventi che invece stanno sortendo l'effetto sperato. Per salvare i figlia della pentita Giuseppina Pesce, la magistratura ha tolto al padre (attualmente detenuto) la possibilità di esercitare il proprio ruolo. Stessa cosa anche per i figli della collaboratrice Maria Concetta Cacciola (morta suicida) allontanati dalla famiglia d'origine e affidati ai servizi sociali. Giuseppe Lombardo, pm della Dda di Reggio Calabria, già sette anni fa aveva chiesto che fosse tolta la patria potestà a boss del calibro di Giuseppe De Stefano e Pasquale Condello. E ancora oggi si dice convinto che si tratti di "un passaggio fondamentale". Per il magistrato "lo Stato ha il dovere di intervenire a tutela dei minori a cui non viene data la possibilità di un futuro diverso da quello dei padri". Secondo Carbone "a prima vista l'intervento potrebbe apparire forte, ma in realtà, la proposta vuole recepire, e portare a compimento, profili sanzionatori in parte già attivati dalla magistratura". Mafia ma non solo. La proposta varrebbe, come pena accessoria anche per i reati di strage, omicidio, riduzione in schiavitù o traffico di esseri umani, nonché traffico di armi e traffico di sostanze stupefacenti e psicotrope. Argomenti associazione mafiosa boss dl antiterrorismo mafia 

NEW YORK - "E' stato più difficile di una finale di Coppa del Mondo, un'emozione incredibile. Tutti quei ragazzi, l'ambasciatore, la sala che ti toglie il fiato. Ma tutto sommato me la sono cavata...". Ride Marco Tardelli, decisamente sollevato dopo una delle prove più difficili della sua vita. Altro che marcare Maradona o Zico, questa volta ha dovuto tenere una relazione "accademica" davanti a più di 1500 studenti provenienti da tutto il mondo. E mica in un posto qualsiasi: Tardelli è stato invitato a parlare all'Assemblea generale delle Nazioni Unite. Lui, calciatore simbolo, sullo scranno più alto della sala nella quale si decidono i destini del mondo. Per l'ex campione di Juventus e Inter, idolo di Spagna '82 e tra i pochi giocatori al mondo ad aver vinto praticamente tutto, una nuova esperienza che sicuramente non avrebbe mai pensato di vivere. Lealtà, correttezza in campo, lotta al doping e al razzismo, valori dello sport  i temi della relazione di Tardelli, invitato negli Stati Uniti dall'associazione "I diplomatici" guidata dal presidente Claudio Corbino. Ad ascoltarlo gli aspiranti ambasciatori di domani: giovani tra i 16 e i 25 anni che vogliono cambiare il mondo, "Change the world", come recita lo slogan della loro settimana di studio nel cuore del Palazzo più importante del pianeta. Tardelli, chi se lo sarebbe immaginato? Lo sa che prima di lei davanti a quel microfono hanno parlato capi di Stato, premi Nobel e persino pontefici? "Spero di aver superato l'esame, ero davvero emozionato. Sicuramente è stato più semplice battere la Germania in quella finale del 1982, anche se loro erano fortissimi. Quella sera sapevo cosa aspettarmi, ero preparato anche psicologicamente. Parlare all'Onu è stato tremendamente più difficile. Non ho fatto brutta figura vero?". Assolutamente no, gli studenti le hanno tributato un lunghissimo applauso soprattutto quando ha parlato dei veri valori dello sport, la lealtà e il piacere di vincere senza barare. "Non è un buon momento per il nostro calcio. Scandali, scommesse, società sull'orlo del fallimento. Per un italiano è ancor più complicato risultare credibile quando parla di certe cose. Mi pare che gli studenti, però, abbiano recepito la mia passione e la voglia di tornare a un calcio diverso, come quello che ho vissuto da ragazzo". Ha parlato di razzismo negli stadi, del fatto che in un mondo ormai globalizzato ci possa ancora essere qualcuno che fischia e insulta un giocatore soltanto per il colore della sua pelle... "Io sono molto duro con il mio Paese, perché lo amo e non ce la faccio proprio a restare indifferente davanti a certi episodi così vergognosi. Lo dico sempre ai tifosi, quelli veri: dovete essere i primi a indignarvi, isolate quei cinquanta, cento idioti che pensano solo a provocare e piazzare striscioni offensivi, segnalate chi fa "buuu" all'avversario di colore, la rivolta deve partire da voi. Quei teppisti vanno cacciati fuori dagli stadi, altrimenti non cambierà mai niente". Lei pensa che un giorno questo sarà possibile? "Non credo, mi spiace dirlo ma non credo che ci riusciremo perché nessuno ha la volontà di farlo. E anche le società spesso fanno finta di non accorgersi di nulla". Parliamo di temi più allegri. Una squadra nei quarti di Champions, due in Europa League. Finalmente il calcio italiano sembra tornato ai livelli di una volta "E' una buona stagione ma un anno positivo non significa nulla se non si torna a lavorare sul serio sul settore giovanile, l'unica vera risorsa per risollevare il nostro calcio e ricostruire una Nazionale all'altezza della situazione. I giovani ci sono in serie A, però giocano nel Sassuolo, nell'Empoli, non nelle squadre di prima fascia. Le "grandi" continuano a non aver fiducia in loro, e sbagliano. Anche perché non è mica detto che a 20 anni possa essere un campione soltanto uno straniero, dei bei talenti li abbiamo anche noi in Italia, per fortuna. Facciamoli giocare, diamo loro la possibilità di accumulare esperienza internazionale. Non dico che sia facile scoprire un Pogba italiano, ma almeno proviamoci". Ha sentito i sorteggi? Juventus-Monaco, Wolsburg e Dinamo Kiev per Napoli e Fiorentina in Europa League. Poteva andare peggio, no? "Tre squadre italiane nei quarti di finale delle competizioni europee è già un grande risultato. Io credo che possano andare avanti. La Juventus ha evitato le spagnole e il Bayern, e quello era il principale obiettivo. Basta non pensare di avere già vinto, perché sarebbe imperdonabile. Napoli e Fiorentina possono vincere l'Europa League, le avversarie sono forti ma non insuperabili. Sì, decisamente, il sorteggio poteva andare nettamente peggio". La Juventus si avvia a conquistare il quarto scudetto consecutivo. Cosa manca a tutte le altre, dalla Roma al Napoli, dalle milanesi a Lazio e Fiorentina, per accorciare le distanze dai bianconeri? "La Juve ha una società solida che da sempre sceglie i giocatori valutando non solo le loro qualità ma anche certi valori. Ho giocato con quella maglia per tanti anni, so per esperienza diretta che stanno molto attenti ai comportamenti dei tesserati, non permettono loro di fare quello che vogliono. Magari io sono all'antica, ma credo che siano questi i requisiti fondamentali per costruire un vero gruppo e ottenere grandi risultati. E poi la Juventus è una società abituata a vincere, e questo nei momenti importanti aiuta sempre. La differenza tra una grande squadra e chi ambisce a diventarlo è proprio questa: se la Roma e tutte le altre lo capiranno, nei prossimi anni potremo assistere a campionati più equilibrati e spettacolari, altrimenti temo che la leadership bianconera in Italia sia destinata a durare ancora a lungo". Argomenti assemblea onu marco tardelli Leggi i commenti I commenti dei lettori 
None Leggi i commenti I commenti dei lettori 
PESCARA – Pochissime emozioni e quindi inevitabile 0-0 fra Pescara e Bari dopo 90 minuti equilibrati nell’anticipo della trentaduesima giornata del campionato di serie B. La gara allo stadio Adriatico è stata giocata dinanzi ad oltre 11 mila spettatori (record stagionale di presenze)r, fra cui 2mila sostenitori pugliesi. Momenti di tensione e scaramucce prima del fischio d’inizio all’esterno dell’impianto fra i tifosi delle due squadre. In virtù di tale risultato la formazione abruzzese raggiunge al sesto posto il Livorno a quota 47, mentre i galletti biancorossi salgono a 41 punti. CONTATTO CONTINI-MELCHIORRI, PESCARA RECLAMA IL RIGORE – Nel primo tempo il Pescara prova con il forcing a scardinare la difesa avversaria, ma nonostante il dominio territoriale l’undici di Baroni non riesce a trovare l’occasione giusta per mandare la palla alle spalle di Guarna. Si va dunque al riposo sullo zero a zero dopo un sostanziale equilibrio. Al 7′ della ripresa bella occasione per Galano: l’attaccante del Bari lavora un pallone col sinistro, si accentra e calcia, sfiorando la traversa. Poi al 13′ un sussulto per l’infreddolito pubblico presente, quando gli abruzzesi hanno chiesto a gran voce un calcio di rigore per un sospetto fallo in area pugliese di Contini su Melchiorri, però l’arbitro Fabbri non è dello stesso avviso. Al 22′ la formazione di Davide Nicola ci prova con Galano, che però viene anticipato in scivolata da Zuparic. Nel finale l’ultimo tentativo è di Bjarnason, che si invola sulla destra, ma il suo tiro è facile preda di Guarna. PESCARA-BARI 0-0 (0-0) PESCARA (4-4-2): Fiorillo 6; Pucino 6, Salamon 6.5, Zuparic 6.5, Rossi 6; Pasquato 5.5 (17′ st Caprari 6), Memushaj 6.5, Brugman 6, Bjarnason 6; Melchiorri 6.5, Sansovini 6 (35′ st Pettinari 6). (Aresti, Fornasier, Abecasis, Venuti, Torreira, Vrdojak, Paolucci). All.: Baroni. BARI: (4-3-3): Guarna 6; Sabelli 6, Rinaudo 6, Contini 6.5, Calderoni 6 (22′ st Defendi 6); Schiattarella 6, Romizi 6.5, Bellomo 6; Galano 6.5, Caputo 6 (33′ st Ebagua), Boateng 6 (18′ st De Luca 6). (Donnarumma, Salviato, Donati, Benedetti, Filippini, Rada). All.: Nicola. ARBITRO: Fabbri di Ravenna. AMMONITI: Melchiorri, Bjarnason, Sabelli, Romizi. ANGOLI : 6-2 per il Bari. RECUPERO: pt 2′, st 4′. SPETTATORI: 10689 (record stagionale di presenze), dei quali 2041 da Bari. Argomenti serie b pescara calcio bari calcio Leggi i commenti I commenti dei lettori 
None Leggi i commenti I commenti dei lettori 
BENEVENTO - Si è suicidato gettandosi in un pozzo l'assassino di Marcella Caruso, la commerciante di 39 anni madre di tre figlie, uccisa giovedì pomeriggio a nelle campagne di Foglianise (Benevento). Ne sono convinti i Carabinieri che da ieri sera, con una grossa caccia all'uomo stavano cercando Antonio Tedino, 39 anni, tipografo, amico di Caruso che era anche socia in commercio della moglie. Il cadavere di Tedino è stato trovato in un pozzo nelle campagne di Foglianise ed è stato identificato grazie alla carta d'identità e alla patente che aveva negli abiti. La conferma definitiva che il corpo è proprio di Tedino è arrivata dal riconoscimento che, in serata, ne hanno fatto alcuni suoi parenti. Per gli investigatori non ci sono dubbi sul fatto che si sia trattato di un omicidio-suicidio. Secondo la ricostruzione dei Carabinieri, durante un litigio Tedino ha colpito la donna più volte con un forchettone da cucina. Dopo l'aggressione l'uomo è fuggito nelle campagne a bordo di una "Skoda Fabia", ma ha urtato contro con un palo della luce ed è rimasto ferito. Tracce di sangue sono state trovate dai Carabinieri del Comando Provinciale di Benevento sull'airbag dell'auto. Il movente dell'omicidio - secondo la pista più accreditata dagli investigatori - sarebbe passionale. Marcella Caruso era sposata con un sottufficiale di marina che lavora a Napoli, ed aveva tre figlie di 17, 16 e 12 anni, con le quali viveva in un condominio in via San Rocco. Sono state proprio le figlie, al ritorno da scuola, a trovare la madre priva di vita, seminuda e in una pozza di sangue nella camera da letto dell'abitazione. Marcella Caruso potrebbe essere stata picchiata prima della morte. Lo lascerebbero pensare alcuni segni trovati sul corpo. 
None Leggi i commenti I commenti dei lettori 

