In uno scantinato avevano aperto persino un ristorante abusivo. L’hanno scoperto gli agenti della polizia municipale durante il blitz anti-prostituzione scattato ieri mattina in vico Caterina a Formiello, nel cuore del centro antico. Nel locale c’erano alcuni tavoli rotondi, numerose sedie e un letto matrimoniale. Il tutto ammassato in uno stanzone senza finestre e dalle condizioni igienico-sanitarie inaccettabili. A gestire il ristorante una ragazza africana che nello stesso luogo, oltre a cucinare, produceva artigianalmente creme per il corpo. Al piano terra, invece, un’altra donna viveva, se così si può dire, in una stanzetta sommersa di stracci, dove, secondo gli agenti della sezione San Lorenzo, guidata dal capitano Alfredo Maraffino, si intratteneva con i clienti. Sesso offerto per 20 euro a prestazione come raccontato ieri da “Repubblica”. [[ge:rep-locali:rep-napoli:121752510]] Venti i bassi controllati, occupati da donne di varie nazionalità tra cui domenicane, nigeriane e spagnole. Dieci venivano utilizzati esclusivamente come case d’appuntamento. «Recuperato anche un grosso quantitativo di profilattici e sorpreso un cittadino domenicano mentre si intratteneva con una ragazza» si legge nel bilancio stilato dai vigili urbani. Tutte le donne identificate sono risultate in regola con i documenti. Non così le case: scoperti contatori falsi, misuratori manomessi, fili penzolanti, senza alcun rispetto delle minime norme di sicurezza. La municipale ha chiesto l’intervento dell’Enel. I tecnici hanno accertato che gli allacciamenti elettrici erano abusivi e collegati direttamente all’illuminazione pubblica della strada. Da qui la denuncia per le donne. Tre bassi sono stati sequestrati. L’attenzione degli investigatori, come conferma il comandante della polizia municipale Ciro Esposito, ora è concentrata sui proprietari dei locali. Tuguri affittati a ragazze provenienti dall’estero. Alcune sono risultate in possesso di contratti di affitto che appaiono formalmente in regola. Pagano dai 100 ai 300 euro al mese, almeno questo è quanto dichiarato. Si dovrà scavare a fondo per capire cosa c’è davvero dietro il giro che ha trasformato i vicoli tra via San Giovanni a Carbonara e via Cesare Rosaroll in un distretto del sesso, un vero e proprio quartiere a luci rosse. I bassi vengono affittati di continuo a ragazze straniere che cambiano spesso. Si tratta di un vero e proprio business. E c’è chi ha acquistato più locali grazie ai quali oggi può lucrare sulla disperazione di decine di ragazze. Nella zona, oltre a cittadine africane e sudamericane, c’è anche un nutrito gruppo di giovani cinesi, anche loro dedite alla prostituzione. La municipale ha avviato gli accertamenti catastali sui locali che risultano essere utilizzati come abitazioni, pur in carenza dei necessari requisiti di abitabilità. Tutti i proprietari che non hanno registrato i contratti saranno segnalati all’Agenzia delle entrate mentre quelli che hanno affittato a eventuali cittadini clandestini (i controlli sono ancora in corso) saranno denunciati alla Procura. Molti anche gli abusi edilizi. Realizzati alloggi nelle torri di Porta Capuana, dove sono state aperte delle finestre. I vigili ieri sono stati accolti dai complimenti di alcuni residenti. La presenza quotidiana delle prostitute inizia a creare problemi alla maggior parte degli abitanti che si sente prigioniera in casa. Ma c’è anche chi non ha visto di buon grado l’arrivo delle divise. Si tratta di coloro che hanno fittano gli alloggi alle ragazze e che adesso rischiano di essere denunciati e di vedersi sequestrare i locali. Poi c’è l’altra faccia della medaglia. Quella più triste. Quella che racconta le drammatiche storie di queste donne che si prostituiscono per pochi euro. C’è la ragazza africana che ha lasciato il suo paese in cerca di lavoro e che si è ritrovata a battere prima su un marciapiede e poi in queste topaie. Oppure quella della quarantenne del Sudamerica che si prostituisce in Italia per crescere e far studiare i figli lasciati a casa. Non ci sono state proteste durante il blitz. Solo una ragazza ha detto agli agenti: «Non mi prostituisco. Ero venuta a trovare un’amica. Non lo dite a mio marito". Argomenti prostituzione 
