"TUTTO questo, e solo perché ho chiesto ai lavoratori di smaltire le ferie": Beppe Costa, presidente e ad di Costa Edutainment, non ci sta. "Non capisco perché i sindacati siano saliti sulle barricate - dice giovedì avevamo avuto un incontro tranquillo". Smentisce i dati forniti dai rappresentanti dei lavoratori, "Ma quali 100.000 visitatori in meno, ma quali milioni di debiti, e soprattutto Genova si ricorda quanto abbiamo contribuito per il rilancio della città la cui immagine era acciaccata dopo le alluvioni?". Costa dice che l'Acquario ha passato momenti impegnativi (la costruzione della nuova vasca, le alluvioni) ma ora sta benone e anzi è pronta una fusione tra Costa Edutainment e Costa Parchi, "rafforzando l'assetto finanziario e patrimoniale, senza tagli al personale". Presidente Costa, perché è tutta colpa delle ferie? "Perché ho chiesto ai dipendenti di smaltire entro l'anno le ferie arretrate, sono un peso per l'azienda di 250.000 euro, e hanno pensato che li volessi mandare in cassa integrazione. Neppure quando costruivano la nuova vasca e l'Acquario ha funzionato a metà per molti più mesi del previsto, non c'è stata alcuna cassa integrazione". L'Acquario ha perso 100.000 visitatori in un anno? "Nei due mesi dell'alluvione, lo scorso autunno, abbiamo perso il 50% dei visitatori, ma adesso i numeri stanno crescendo e contiamo a maggio di superare i visitatori dell'anno scorso. Nel week end passato abbiamo registrato, confrontato con lo stesso dello scorso anno, il 20% di visitatori in più". Quanti debiti avete? "Quelli che possiamo gestire. Della nostra situazione economica parlano per noi i quattro principali istituti bancari, ci hanno concesso nuovi fidi, hanno migliorato il nostro rating e diminuito lo spread ". La nuova vasca è stato un passo azzardato? "È arrivata con sette mesi di ritardo, abbiamo avuto un mancato incasso di 1,5 milioni di euro, ma siamo passati da 900.000 a 1.100.000 visitatori". Perché ha cancellato l'integrativo? "Perché lo vorremmo semplicemente ridiscutere. E i ticket li reintroduciamo, ma passando da 8,50 euro a 5,27 euro". Argomenti interviste genova beppe costa 

None Leggi i commenti I commenti dei lettori 
UN PENSIERO triste che balla? Nemmeno per sogno. Per Paolo Pietroni il tango è "un tripudio di gioia, è arte dell'incontro, soprattutto è una filosofia". Così profonda e affascinante da diventare la sua nuova vita, l'ennesima dopo il giornalismo (ha fondato e inventato Max, 7, Lo Specchio della Stampa), i successi editoriali ( Sotto il vestito niente , pubblicato con lo pseudonimo Marco Parma), le avventure romanzesche ( Io sono un angelo nero , sul caso di Emanuela Orlandi) e teatrali ( Quaggiù- Angeli del nostro tempo ). Resta uno scrittore e quindi al tango ha dedicato la nuova pièce, Artemide (al Filodrammatici, il 28 e 29 maggio, con Sabrina Camera, Michele Massimo Casula, Domenico Arena, per la regia di Elisabetta Vicenzi). Ma non è tutto. Si è buttato nel progetto di un Teatro Tango. Il primo in Italia, con sede presso La Scala della Vita, in via Piolti dè Bianchi, apertura in settembre. Pietroni, anche lei folgorato sulla via del tango? "L'estate scorsa ero a Parma a presentare un libro. Avevo un'ora da riempire e mi sono infilato al Carmin Cafè, una sala da tango. Da giovane ero un discreto ballerino, poi ho smesso ma quel giorno l'emozione è stata incredibile. Ricordi, desideri, sensazioni. Sono precipitato in un altro mondo, come Alice nel paese delle meraviglie. In Italia i ballerini di tango sono più di mezzo milione, ci sono milonghe ovunque. Ecco perché mi stupisce che nessuno avesse ancora pensato a un Teatro Tango". Ecco, ci spiega che cos'è? "Il modello è il Tangoteatro, aperto da Marcelo Guardiola nel 1999 a Buenos Aires. Uno spazio dove sperimentare il tango in tutte le sue declinazioni, musica, danza, racconto, forma espressiva. Guardiola ha addirittura fatto Teorema di Pasolini". E voi? "Cominceremo in settembre. Per ora abbiamo in programma tre canti della Divina Commedia e la Mandragola di Machiavelli. Sono molto i classici che si prestano a essere riletti attraverso il filtro del tango, che prima di tutto è una filosofia". Parola impegnativa. "Ma non fuori luogo. Alla base del tango c'è l'idea che la nostra vita sia un cerchio: può interrompersi, ma non si spezza mai e ogni volta si ricompone. Tutto si ripete, le cose belle e le cose brutte: il progresso è un'illusione. Al tango Borges ha dedicato pagine e poesie straordinarie, ma azzardo a dire che anche un filosofo come Vico l'ha prefigurato senza saperlo, con la sua teoria dei corsi e ricorsi". Di questo parla la commedia al Filodrammatici? "Si, ma in modo divertente. Artemide è una storia d'amore tra un farmacista insegnante di tango e una sua allieva che si lasciano e si riprendono, senza fine. Come nel ballo ". E lei, il tango, lo balla? "Ogni tanto vado all'Arci Bellezza. Sto ritrovando lo smalto". Argomenti interviste spettacoli interviste milano 
None Leggi i commenti I commenti dei lettori 
Grazie al migliore piazzamento in campionato, allo Spezia bastava un pareggio alla fine dei supplementari per ospitare venerdì il Bologna, ma l’Avellino si è confermato “bestia nera” nella battaglia del “Picco”. Finisce 2-1 per gli irpini dopo 120 minuti e, per il secondo anno, la marcia dei bianchi si ferma al turno di qualificazione dei play off. Nei ballottaggi dello Spezia preferenza a Piccolo, con Bianchetti al centro della difesa, il recuperato Juande in mediana e Nenè come terminale offensivo del 4-2-3-1, costretto, però, a lasciare spazio a Giannetti già al 29’. Rastelli schiera il 4-3-1-2. Davanti punta sul duo Mokulu-Trotta, il bomber Castaldo è in tribuna, e Sbaffo in appoggio. Lo Spezia è reduce da sette risultati utili, solo tre vittorie nelle ultime quindici per l’Avellino, ma i play off azzerano tutto. I Lupi cercano di azzannare la gara, la Spezia preferisce aspettare. Un sinistro scentrato di Zito al 32’ inizia le ostilità. Lo stesso mancino, al 36’, spinge  Giannetti in piena area, Gavillucci latita. Miracolo di Frattali al 37’ sulla girata del solito Giannetti. Non sbaglia, invece, Zito al 40’, favorito da un errore di Milos. Un minuto dopo viene espulso Arini dell’Avellino, che prende il secondo cartellino in sei minuti. Lo Spezia parte all’assalto dopo la pausa, ma il sinistro di Zito al 5’ è da brividi. Frattali si supera sull’inzuccata di Situm al 18’ e sul diagonale di Migliore al 20’. Non può nulla sul destro ravvicinato di Brezovec al 26’, che risolve una mischia. Si placa la foga dei bianchi, Giannetti manca di testa l’ultima occasione al 50’. Nei supplementari arriva al 7’ la beffa di Comi, per lo Spezia solo una sterile supremazia. 
IERI Delio Rossi ha provato Laribi, Sansone e Acquafresca. Dopo tre partite in cui aveva scommesso su Mancosu. Fiducia finita? "Mi auguro di no, perché in B uno così forte non c'è", dice Roberto Boscaglia, ex tecnico del Trapani. "L'ho allenato un anno in C, un anno intero B e i primi sei mesi di questo campionato. Sempre capocannoniere, con me". Qui invece siamo al palo. "Ma Matteo non lo puoi mettere in discussione dopo una partita sbagliata". Non è mica arrivato ieri. E poi la concorrenza è fitta. "Lo so, ci mancherebbe, però per me in B uno come lui semplicemente non c'è ". Lei come lo faceva giocare? "O là davanti da solo, a svariare sul fronte d'attacco nel 4-2-3-1 con un trequartista alle spalle, oppure con Abate vicino e in quel caso passavamo al 4-4-2". C'era il rischio che si pestassero i piedi? "No, anche se erano simili. S'alternavano, prima punta l'uno o l'altro a seconda dello sviluppo dell'azione". Qui con Cacia la coppia non è sbocciata. "Per me il problema non è il partner, ma sfruttare le sue caratteristiche al meglio. Vale poi per tutti. Cacia per esempio ha bisogno di palle dal fondo, Sansone fra le linee può essere devastante. Mancosu va servito in profondità e io non ho mai visto nessuno farlo, al Bologna". Starà mica criticando anche lei Lopez? "Ma no, fra l'altro siamo anche amici, abbiamo fatto più di un anno insieme il corso di Coverciano, bravissimo ragazzo e credetemi, bravo allenatore, con idee ben precise". Vabbè, adesso c'è Delio Rossi e almeno sino a ieri ha puntato sul suo ex pupillo. "Il Bologna è una squadra che palleggia, che gioca molto per vie orizzontali, Mancosu gioca in verticale". Un simil Di Vaio, rapportato alla B? "Sì, diciamo di sì". Ma c'era bisogno di un contropiedista, secondo lei? "Effettivamente lui in velocità non si tiene, solo che al Bologna nessuno concede certi spazi, però posso garantire che con noi gli ho visto fare anche gol in uno contro uno, gol di pura tecnica, gol in mischia. La fiducia è senza dubbio importante, io gli parlavo spesso, ho avuto modo di conoscerlo bene, è un sardo, naturalmente introverso, molto sensibile, ma è pure un ragazzo d'oro, leale, altruista". Non sarà che la maglia del Bologna ha un peso eccessivo per Matteo? "Sicuramente ha un peso diverso, ma credo che questo fattore possa incidere per un 10-15%. Quando vai in campo pensi a correre e certe cose le dimentichi, per me il problema è quello delle esercitazioni da fare e da ripertere a lungo, perché il tempo del passaggio e quello del suo scatto vanno preparati bene". Che playff s'aspetta? "Ne ho fatti, ne ho vinti, ne ho persi, ho capito una cosa: la condizione psicofisica è fondamentale, le gambe devono girare a mille, la tattica viene dopo. Sbagli una partita ed è finita". Argomenti interviste bologna interviste sport roberto boscaglia 
Ecco il commissario per la A-19. Il ministro per le Infrastrutture, Graziano Delrio, ha nominato come responsabile per la ricostruzione del viadotto Himera l'ingegnere Salvatore Acampora, un tecnico campano che fa parte della struttura di missione #Italiasicura. Acampora è pure presidente della commissione ispettiva sulle cause del cedimento del viadotto che ha tagliato in due la Palermo-Catania. Nelle prossime ore Delrio, in costante contatto con il sottosegretario Davide Faraone, dovrebbe nominare un secondo commissario, che gestirà gli interventi per ben 27 milioni di euro  in trentadue strade secondarie non solo della provincia di Palermo, come previsto in un primo momento,  ma anche nelle province limitrofe. Ecco l'elenco approvato a Roma per gli interventi. Previsto il ripristino della viabilità ad Agrigento (in via Giovanni XXIIII e via Volpe) e in vie urbane a Caltabellotta, Caltanissetta, Enna, Gagliano Castelfranco. E, ancora, in provincia di Messina a Gallodoro, Mangiuffi Melia e Rometta, in provincia di Palermo a Valledolmo, Castronovo di Sicilia, Campofiorito, Bisacquino, Bolognetta, Caltavuturo, Campofelice di Roccella, Cerda, Collesano, Chiusa Sclafani, Lascari, Montemaggiore Belsito, Petralia Sprana, Palazzo Adriano, Isnello, Piana degli Albanesi, Corleone, Vicari e in provincia di Trapani a Castellammare del Golfo. Questo elenco è solo di massima e potrà essere ampliato: ad esempio manca Polizzi Generosa, che invece il governo nazionale vuole inserire. Il governo nazionale, che cambia in corsa i progetti dell'Anas per la ricostruzione del viadotto Himera in parte crollato lo scorso 10 aprile per una frana nota da un decennio, assicura comunque che il viadotto sarà riaperto "entro 4 mesi". Non saranno più abbattute entrambe le carreggiate ma soltanto quella crollata, in modo tale che a ottobre, secondo i piani di Palazzo Chigi, il traffico sulla Palermo-Catania tornerà alla normalità. "Realizzeremo comunque la bretella, in attesa di ricostruire la carreggiata danneggiata che dovrà essere abbattuta", dicono dal ministero delle Infrastrutture. Argomenti viadotto autostrade provincia catania a19 commissario graziano delrio 
La Gran Bretagna non accetterà il piano della Ue per ricollocare gli immigrati che sbarcano in Italia. Lo ha detto alla Bbc il ministro per lo Sviluppo internazionale, Justine Greening. "La nostra preoccupazione - dice Greening - è che questo approccio semplicemente finisca per attirare più migranti". Anche il presidente dente francese, François Hollande, ha respinto il concetto di una ripartizione in riferimento ai richiedenti asilo previsto dall'agenda Ue sull'immigrazione. Argomenti unione europea sbarchi migranti immigrazione 
Partiamo dalla fine, cioè dai numeri della delegazione italiana a Parigi. Domenica due passaggi al secondo turno su due giocatori in campo (100% di successi), tre su cinque (60%) ieri, due su quattro (50%) oggi. Domani potrebbe arrivare anche il successo di Paolo Lorenzi, il cui incontro è stato sospeso per oscurità. In ogni caso, per il tennis italiano il bilancio del primo turno Roland Garros 2015 è positivo grazie soprattutto a chi t'aspetti meno: perché è un regalo trovare lassù, tra i 64 che contano, Andrea Arnaboldi e Francesca Schiavone. Arnaboldi, classe 1987, mancino, numero 188 al mondo, s'è guadagnato la scorsa settimana una sempiterna citazione nel Guinness dei primati per aver disputato nelle qualificazioni parigine il match al meglio dei tre set più lungo e con il numero maggiore di game della storia: 4 ore e 30 minuti per battere per 6-4 3-6 27-25 (fate i conti: 71 game) il francese Pierre-Hugues Herbert, peraltro già sfortunato finalista di doppio con Nicolas Mahut a Melbourne 2015 contro Fognini-Bolelli. Un evento, il record, che forse ha fatto scattare qualcosa nella testa del ragazzo di Cantù. Vidi giocare per la prima volta Andrea nel 2005 a Firenze nel torneo internazionale di Pasqua, che si prese a mani basse. M'impressionò per la sicurezza in campo, certo più di Sara Errani che quell'anno perse le finali di singolare e di doppio, in coppia con Karin Knapp. Poi il mancino lombardo s'era sperduto nella foschia degli over Top 200 e non era più riemerso, nonostante un pluriennale coaching a Valencia. Tanti Futures, sette minitrofei nelle patrie d'origine e d'adozione, ma solo un affaccio lo scorso anno in serie A, al primo turno del Roland Garros con sconfitta per mano amica (Bolelli in tre set). Quest'anno, invece, qualificazioni centrate agli Internazionali (poi fuori subito contro Goffin) e a Parigi, con annesso Guinness. Opposto oggi all'australiano James Duckworth, 23 anni, ATP 83, Arnaboldi mette in evidenza le sue qualità - il servizio efficace, i drop-shot, le frequenti variazioni di ritmo, la predisposizione al gioco d'attacco - che il coach, adesso italianissimo, Federico Albano ha valorizzato. Non solo: Andrea si scopre doti da fondista, lui che non ha praticamente esperienza sui cinque set. Duckworth sta portando avanti la migliore stagione in carriera. Ha un servizio molto redditizio ed enfatizza la naturale propensione al serve-and-volley. Certo ha più dimestichezza di Andrea con i grandi tornei. Nei momenti decisivi dei primi due set (4-6 6-7 a suo favore), l'australiano sbaglia meno. Sembra delinearsi una sconfitta  di misura per Andrea, e andrebbe bene anche così: se a questo livello il valore è nel fare esperienza, sarebbe un altro passo avanti di una carriera che sta decollando. Ma Il ragazzo sa che l'occasione è forse irripetibile: continua a macinare il proprio gioco mai noioso e piega le certezze di Duckworth. È una progressione che scalda i cuori: 7-6 7-6 6-0. Per Arnaboldi potrebbe cominciare oggi la vita da professionista che conta. Un po' come accadde a Paolo Lorenzi, 34 anni il prossimo dicembre, approdato agli Slam che ne aveva quasi 30. Il senese mi sembra sempre il ragazzino con la qualità, per me essenziale, di tifare Fiorentina. Corre e si sbatte, ma resta lucido e attento anche dopo tre ore e mezza di confronto serrato con il lussemburghese Gilles Muller, 55 ATP, che negli Slam ha sempre ottenuto ottimi piazzamenti. È così - sbattendosi tanto - che il senese arriva oggi per due volte a un niente dal guadagnarsi il terzo accesso in carriera al secondo turno di uno Slam. Il match è equilibratissimo e solo nei tie break del terzo e quarto set Paolo è costretto a soccombere. Poi fa buio. Si riprende domani partendo da un parziale di 6-4 6-4 7-6 7-6. Francesca Schiavone, che su questi campi è stata la migliore di tutte cinque anni fa, paga di tasca propria il biglietto per continuare il suo percorso nello Slam sulla terra rossa disputando uno dei suoi tipici match, dove nulla è facile e scontato. La sua avversaria Qiang Wang, 23 anni, ormai presenza stabile nella parte bassa delle Top 100, due anni fa tutti stupì con il suo successo su Caroline Wozniacki (tenetelo a mente per dopo) al primo turno dei Malaysian Open. Dando credito all'ottimo  curriculum nei  tornei ITF asiatici, la cinese inizialmente ingabbia la milanese giocando di precisione, poi deve lasciare sempre più spazio alle palle aggressive di Francesca. Che chiude sul 3-6 6-3 6-4. Le due sconfitte che fanno male sono quelle di Karin Knapp e Andreas Seppi, due azzurri scesi dalle vallate dove si parla tedesco e che rappresentano un'Italia che mi piace di più, poche parole e fatti concreti. Stamattina ho pensato per un po' che la sudtirolese potesse davvero mettere in difficoltà Caroline Wozniacki, ex numero 1 al mondo e quarta testa di serie. Con me l'hanno pensato i molti italiani che hanno seguito sul campo Suzanne Lenglen i primi tre interminabili game, mezz'ora di pallate e preziosismi a confermare che la ragazza di Brunico, formata a Caldaro e raffinata ad Anzio, a quasi 28 anni ha deciso di entrare tra le prime venti al mondo. Per trenta esaltanti minuti è stato un piacere vedere giocare Karin, che accelera di diritto e rovescio, usa con sapienza lo sventaglio a uscire e la mezza schiacciata lungolinea, spiazza spesso l'avversaria prendendola in contropiede, usa deliziosamente il drop-shot quando serve. La danese fatica a raccapezzarsi, si limita a contenere ma poi trova ritmo e sicurezza e lascia le briciole (6-3 6-0) all'italiana reduce dalla vittoria nel torneo di Norimberga che l'ha issata sul gradino numero 42 della classifica WTA, appena sette posizioni sotto il suo best ranking, 35 nel 2008. Tutto quello che Karin Knapp ha se l'è meritato. Ha talmente sofferto e lottato - il cuore che ogni tanto se ne va per conto suo, gli interventi chirurgici, il ginocchio che non regge, il tormentato rientro tra le migliori partendo da quota 700 WTA - d'avere parecchi interessi da riscuotere. La stagione è ancora lunga e i fratelli Piccari sono lì ad aiutarla a realizzare il suo progetto. Andreas Seppi, assente agli Internazionali BNL d'Italia per l'infortunio all'anca suìtto a Monte Carlo, ha fatto più di quanto fosse legittimo chiederglieli nel match con il B52 del tennis, l'americano John Isner, attualmente 16 del ranking ATP. Sul campo 2 sold out, il numero 2 d'Italia ha tenuto fino al 5 pari nel primo set, s'è appena difeso nel secondo e ha lasciato che la partita scivolasse via nel terzo (5-7 3-6 3-6). Ha tempo e voglia di rimettersi in sesto per Wimbledon, che a lui s'addice particolarmente. Twitter @claudiogiua /// 
