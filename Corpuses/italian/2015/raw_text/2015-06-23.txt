NINO COSTA è stato il poeta che forse più di ogni altro ha raccontato in piemontese le grandi vicende popolari che hanno attraversato la regione nel suo tempo. E tra queste in particolare l'immigrazione". Il critico e filologo Giovanni Tesio non è affatto stupito dell'affezione che papa Francesco ha manifestato ieri per questo autore e per le sue poesie. E Rassa testarda, in particolare, ha nella sua dedica il ricordo di tutti i piemontesi 'ch'a travajo fora d'Italia'. "La figlia Celestina e l'editore Viglongo - prosegue Tesio - hanno fatto molto, dopo la sua morte nel 1945, per rendere note le sue liriche, dedicate a tutte le province del Piemonte e alle loro caratteristiche". Costa ha scritto solo in piemontese? "No. Molti lavori sono in italiano e mostrano in lui un pascoliano rinnovato. Ma è certo che la sua cifra più autentica fosse il piemontese, che è anche una delle ragioni per cui non tutti lo conoscono. Costa utilizzava il piemontese di Torino dove ha sempre vissuto, pur essendo originario di Cirié". Non c'è un poema che descriva tutti i piemontesi ? "No, le descrizioni vanno cercate nelle singole poesie. Tuttavia, influenzato da quello che Mistral aveva fatto con il provenzale, Costa inventò intorno alla Copa, intesa come la coppa di vino conviviale, qualcosa di simile a ciò che il collega della lingua d'oc aveva fatto con la sua coupo santo ". Laureato in Lettere e in Veterinaria, ma poi bancario, Costa comincio a scrivere con lo pseudonimo di Mamina. E le sue raccolte vennero pubblicate a partire dal 1922, nella stessa epoca in cui la famiglia Bergoglio, come tante, decideva di tentare la fortuna in Argentina. Costa cantò "quelli che tornano e coi soldi guadagnati acquistano una casa e un po' di terra", aggiungendo però che quasi sempre gli immigrati piemontesi finivano col morire là dove si erano trasferiti. Argomenti interviste torino interviste cultura giovanni tesio 
"GRAZIE Torino". Il sindaco Piero Fassino è più che soddisfatto per la due giorni di Papa Francesco sotto la Mole. Alla vigilia non mancavano le preoccupazioni, soprattutto per il funzionamento della complessa macchina organizzativa. Tutto è andato per il meglio. Merito anche dei cittadini a cui va il ringraziamento del sindaco. Sindaco Fassino, quali sono le immagini che si porterà dietro di questa due giorni del Papa a Torino? "Le immagini più vive che ho in questo momento sono due: la piazza Vittorio di domenica mattina e l'ultimo saluto dei torinesi al Papa quando ha lasciato l'Arcivescovado per tornare a Roma. L'affetto e l'entusiamo delle piazze erano impressionanti. Sono le immagini di una città forte, viva, ricca e dinamica. Tutto questo dipende anche dalla capacità di Papa Francesco di mettersi in sintonia con le persone. L'empatia immediata che si è create tra i torinesi e il Papa in tutte le occasioni, da piazzetta Reale al Valdocco, o con i giovani in piazza Vittorio, era palpabile". Perché si è creata questa alchimia positiva? "Merito di un pontefice che sa mettersi subito in rapporto immediato e diretto con la gente. Bergoglio ha sentito il calore di Torino nei suoi confronti e ha subito risposto. Ogni discorso è stato molto forte, impegnato, tutt'altro che scontato, in ogni tappa, fino ad arrivare al Tempio Valdese dove è avvenuto un evento di portata storica con la richiesta di perdonare le sofferenze patite dai valdesi ad opera dei cattolici". Ha incontrato il Papa in Arcivescovado e lo ha accompagnato all'aeroporto di Caselle per il suo ritorno a Roma. Cosa le ha detto? "Ha tenuto a dirmi che era molto colpito e molto grato per l'accoglienza straordinaria che gli ha riservato la città. Era commosso da tanto affetto. Torino lo ha abbracciato con grandissimo affetto. C'è stata una partecipazione altissima". Una partecipazione che non ha messo in crisi la città trasformando la domenica del Papa in una domenica da incubo. Torino è ormai rodata nell'organizzazione di eventi che coinvolgono centinaia di migliaia di persone? "Torino, visto il fitto calendario, è ormai abituata a gestire i grandi eventi. Ma questo, bisogna dirlo, era più complicato. La Città ha saputo preparare per tempo ogni cosa, ogni aspetto. E durante ha saputo gestirlo. Tutta l'organizzazione ha funzionato con precisione, efficienza, non c'è stata una sbavatura, un problema, una difficoltà. Per questo va un grandissimo ringraziamento a tutti coloro che hanno lavorato con generosità e dedizione". Chi vuole ringraziare? "Prima di tutto i volontari. In questi due giorni sono stati il sostegno sorridente di tutta la macchina. Poi le forze dell'ordine e gli agenti della polizia municipale che hanno garantito in ogni momento serenità e sicurezza. E poi le nostre aziende dei servizi pubblici. Piazza Vittorio Veneto è stata pulita tre volte nel giro di 24 ore. I mezzi pubblici, nonostante la circolazione rivoluzionata , hanno funzionato bene, permettendo a centinaia di migliaia di persone di sposarsi da una parte all'altra. La Smat ha garantito acqua ovunque. È stata una straordinaria prova di efficienza e capacità. Per questo vorrei anche ringraziare chi ha coordinato l'attività in Comune, il vicesindaco Elide Tisi e l'ingegner Maurizio Baradello. Torino non può che essere davvero orgogliosa di questa due giorni di visita del pontefice". Argomenti interviste torino interviste politica piero fassino 
Emiliano Mondonico, calciatore e allenatore, all'epoca promessa della Rivoltana: se le dico Vigorelli 1965 che ricorda? "L'Italjet. È stato il mio primo viaggio a Milano con gli amici, eravamo quattro o cinque e allora avevamo questa minimoto. La grande difficoltà erano le ruote più piccole delle rotaie del tram. E poi dopo i Beatles. E un caldo incredibile". Perché era il concerto del pomeriggio. "Sì, e con quel caldo John Lennon si fece tutto il concerto col cappello. La gente voleva che se lo togliesse, voleva il capello lungo, il caschetto, che in quel momento Lennon stava nascondendo ". Cinque 18enni da Rivolta d'Adda a vedere i Beatles. I vostri genitori sapevano? "Sì. Io studiavo a Cremona all'istituto Beltrami per geometri, mio padre mi dava 5mila lire alla settimana: metà per il pullman, il resto per i long playing. Comperavo il disco e andavamo in cantina da un nostro amico ad ascoltarli. I Beatles allora li vedevi solo alla settimana Incom, in mezzo ai film, le immagini di tutti che gridavano con questi complessi. Bene, arrivano al Vigorelli, dovevamo andare a vederli. La strada la faceva Dino Cremascoli, giovanili dell'Inter, l'unico che sapeva girare Milano". Canzone preferita? " She loves you era quella che riuscivi a intonare senza capire cosa dicessero, e meno ma-le che c'era questo " yeah yeah", ti faceva pensare di sapere l'inglese. La scuola ha perso un'occasione incredibile a non tradurre le canzoni dei Beatles: ne discutevamo con la professoressa, avremmo studiato tutti. Magari i testi ci avrebbero deluso". Eccovi al Vigorelli. "I nostri biglietti erano di curva. Noi siamo stati i primi a saltar giù e ad arrivare sotto il palco. Cominciarono i gruppi di supporto, credo che tutti presero bordate di fischi, forse tranne Fausto Leali". E finalmente. "Arrivano i Beatles! E tu ci rimani. Son quelli che hanno cambiato la nostra generazione, il potere dei giovani, il capello lungo, la ribellione contro gli adulti". Del concerto cosa ricorda, urla a parte? "La stonatura di Ringo Starr in I wanna be your man , parte Paul McCartney per farlo rientrare. Due amplificatori di 30 x 30. Il boato a fine canzone, e gli inchini. Sapevamo titolo e finale: "Twist and shout, come on come on", il resto facevamo finta, urlavamo, soprattutto le ragazze. E andava bene anche così". Argomenti interviste spettacoli interviste milano emiliano mondonico 
Franz Di Cioccio, lei il 24 giugno del 1965 era già il batterista dei Quelli. "E un ragazzo squattrinato che abitava vicino alla zona del Vigorelli. Sapevo dov'erano le falle, sono riuscito a sgattaiolare dentro. Pomeriggio, non la sera, perché poi quando conosci i trucchi non devi approfittarne. Ero un rocker, mi arrangiavo". Dentro, loro. I Favolosi Quattro. "I Beatles hanno cambiato la vita a tutti. C'è chi ha una folgorazione sulla via di Damasco, io l'ho avuta sulla via di Liverpool. Dopo sono stato un rollingstoniano ma amavo John Lennon. E col tempo, da musicista, mi sono riappassionato e li ho capiti di più". Qual è il primo flash del concerto? "L'entusiasmo, per noi che li conoscevamo. E le canzoni, anche se l'impianto era piccolo, considerati quelli di oggi, sul palco non c'erano luci o effetti. Dov'ero io si sentiva poco, però i pezzi li sapevo a memoria, per cui me li sono goduti ugualmente. E a ogni canzone che partiva, ricordo ancora adesso, partiva l'urlo della gente: "Can't buy me love" Eeeeeehhhhhhhh! "I wanna tell Aunt Mary, about Uncle John" Eeeeehhhh! Ogni pezzo un boato, dall'inizio alla fine". Con un occhio di riguardo per Ringo. "Mi piaceva, uno dei grandi della storia. Il ruolo di un batterista in una band è di farla girare al massimo. Nessuno meglio di Ringo Starr, ha inventato uno stile, quel beat suonato anche rovesciando la bacchetta dalla parte dell'impugnatura". Cosa le rimase di quel giorno? "Una cosa celebrativa, una roba da merchandising: vendevano questa specie di libretto viola, grande come un album, come un 33 giri, con tutte le fotografie di quel concerto. E il cappellino di Lennon". Racconti. "Diceva Ricky Gianco, non so se è vero, che all'epoca era il nostro produttore, che quello che portava John Lennon era andato a finire a lui. Nella foto del primo disco dei Quelli, "Via con il vento", c'è il bassista Tony Gesualdi che lo ha in testa. Ricky dice che poi glielo rubarono". E dopo il Vigorelli? "Ci sentimmo legittimati a seguire quella rivoluzione musicale con quelle canzoni semplici, pret-à-porter ma d'impatto. Coi Quelli le cover dei Beatles le facevamo veramente bene. Ma ho visto anche gli Stones dopo, con Brian Jones nel 1967 al Palalido. Ho visto cose che voi umani...". Argomenti interviste spettacoli interviste milano franz di cioccio 
None Leggi i commenti I commenti dei lettori 
QUANTO è importante l'elezione di un rettore? Tantissimo a Bologna, forse ancora di più dell'elezione di un sindaco ". Fabio Roversi Monaco sa di che cosa parla perché nessuno come lui è stato tanto al governo dell'Alma Mater, 15 anni al vertice di via Zamboni 33. Professore, 2.800 docenti e altrettanti impiegati e studenti, scelgono in queste ore il nuovo Magnifico. Quanto conta questo passaggio? "È un momento di grande significato, perché l'Università nel corso dei secoli, con gli inevitabili alti e bassi, è sempre stata un punto fermo. È la cifra di identificazione di Bologna. Ed è la più antica del mondo, non solo occidentale come sostiene qualcuno, perché quelle orientali sono sepolte sotto le sabbie o disperse... e la continuità è fondamentale ". Da qui il valore della posta? "Non solo. Il rettore ha un forte potere monocratico, in grado di caratterizzare un'epoca. Da questo punto è anche più importante dell'elezione di un sindaco che pure, se è bravo e pianifica, ha un peso decisivo nella storia della città. Però il rettore nel suo "dominio" può lasciare un segno forte e incisivo". Che cosa si aspetta dai quattro candidati in lizza? "Soprattutto che diano un forte senso di appartenenza a docenti e studenti, che sono l'anima dell'Università ". Nei contenuti? "Che mantengano le grandi dimensioni dell'Ateneo. Ai miei tempi gli studenti arrivarono a 102mila. Certo bisogna stare attenti a non svilire la qualità, ma crescere è importante. Ora ho visto che i numeri sono tornati a salire, ed è positivo. Inoltre va difesa l'autonomia e occorre raccogliere fondi, rafforzando l'alleanza tra sapere e ricerca, tra Università e industria perché in passato chi ha fatto di questo un cavallo di battaglia non ha fatto nulla per metterlo in pratica". Oggi votano anche gli impiegati. Una novità positiva? "Francamente non ne vedevo la necessità. I sindacati erano già rappresentati nel cda. Non credo che le cose miglioreranno, tantopiù che l'Università dovrebbe essere il luogo dove si osa e si innova il sapere". Tra i candidati chi vedrebbe meglio come rettore? "Conosco poco Ubertini. Conosco di più Braga e Sobrero che è uomo di qualità e ha una formazione di tutto rispetto. Ho la netta impressione che la conoscenza dei problemi sia l'atout di Fiorentini ". Un auspicio? "Ho le mie idee ma non voglio parteggiare, anche perché da cinque anni non voto più". Delle sue elezioni quale ricorda con più piacere? "La prima. Mi davano ampiamente perdente fui eletto con più del 70% dei voti. E avevo contro l'insieme dei poteri locali: Comune, Provincia, Regione, forze politiche. Ciò non toglie che comunisti come Francesco Galgano abbiano votato per me. E che dopo Imbeni abbia collaborato con tutti i sindaci". Il momento peggiore? "Mi infastidì la presenza di pura parata di Flamigni e di Volterra che si candidarono più per creare problemi a me che per costruire. Legittimo, ma è legittimo anche ricordarlo. La cosa più spiacevole, però, avvenne dopo ". Quando? "Quando lasciai e fu eletto Calzolari e ci fu un tentativo di damnatio memoriae che non capivo, tantopiù che lasciai un ateneo forte e con parecchi fondi. Era un attacco alla persona e non ce n'era bisogno". Nel tempo degli ultimi cinque rettori si sono avvicendati a Bologna nove sindaci. "È quel che intendo quando dico che un organo monocratico ha più possibilità di incidere. Se il rettore fa, si vede". Di Invano Dionigi si parla come di un possibile candidato a sindaco. Lei che ne pensa? "Chi ha fatto il rettore può certamente fare il sindaco, anche se si tratta di responsabilità diverse. Dionigi è un uomo intuitivo e nello stesso tempo di forte razionalità. La scelta che farà sarà la migliore". Tra i rettori chi ha lasciato un segno? Non parlo di lei, di cui tutti ricordano il nono centenario, le lauree a papi e re... "... e la "Bologna declaration", perché tutti gli Atenei del mondo vennero qui, non altrove, a varare i nuovi ordinamenti, piacciano o meno. I rettori più importanti? Carnacini che guidò la conferenza dei rettori e Battaglia che resse l'Ateneo negli anni della ricostruzione, senza parlare dei precedenti come Ghigi, ma non vorrei fare graduatorie". Nessuno dei suoi successori? "Su chi è venuto dopo di me non dò giudizi per il rispetto dei ruoli". Argomenti interviste bologna interviste cultura fabio roversi monaco 
None Leggi i commenti I commenti dei lettori 
Pochi paesi al mondo come l'Italia possono abbinare turismo, cultura e cibo di qualità in un una sola area, come il porto storico di Civitavecchia. Qui aprirà, su iniziativa di Coldiretti, il Terminal del Gusto di Campagna Amica, uno spazio di 1.500 metri quadrati per far conoscere i prodotti tipici del Lazio attraverso la degustazione, vendita diretta, laboratori didattici, seminari. Il terminal sarà ospitato dagli antichi mercati di Traiano, l'imperatore romano che nel 107 d. C. fondò Civitavecchia: una food experience su misura per il turista che vuole condividere un aspetto fondamentale del "Italian way of life". A descriverla è Aldo Mattia, direttore di Coldiretti Lazio e presidente del Terminal. Qual è la missione del terminal? "Internazionalizzare il prodotto a chilometro zero. La struttura è costata 7 milioni e aprirà a ottobre: ci sarà l'80% dei prodotti tipici e ad operarvi saranno 61 imprese, legate da una rete imprenditoriale che manteniamo aperta perché contiamo che i partecipanti saranno anche di più". Cosa significa per il Lazio il settore alimentare? "Nel Lazio operano 490 aziende nei mercati di Campagna Amica, che vendono solo prodotti a km 0. In Italia il fatturato è di almeno 1 miliardo e 500 milioni di cui ben il 35% proviene dal Lazio. Inoltre nel Lazio ci sono i più grandi punti vendita, 500, di cui 42 mercati. Il tessuto è fatto di piccole e medie imprese ma ci sono anche cooperative". Quali sono le linee di tendenza per quanto riguarda la domanda di prodotti tipici fra i visitatori stranieri? "Il punto è che l'agroalimentare si può consumare in Italia, non è facile portarlo all'estero. Ora sta andando bene il pecorino romano negli Usa, ma al momento i prodotti laziali sono ancora di nicchia, hanno piccoli spazi. Si sta tentando di portare all'estero il vino, ma la strada da fare è tanta. Infine diamo un'esperienza turistica-didattica perché il turista viene in Italia, apprezza i prodotti tipici ma non ne conosce la lavorazione. Mettiamoci nei panni di un turista che viene da Londra o New York: non sa i procedimenti per fare la mozzarella. Noi glieli mostriamo e ne rimangono affascinati ". Come combattete la contraffazione? "È un problema gravissimo, valutato 40 miliardi di dollari, bisognerebbe fare sinergie internazionali per intensificare i controlli. In Italia sono molto forti, se paragonati in altri paesi come quelli dell'Est che si stanno ancora allineando ai regolamenti comunitari". Qual è la vostra strategia per far crescere l'economia regionale? "Vogliamo incrociare dirttamente gli stranieri che vengono in Italia. Ma non basta e abbiamo disposto anche un piano per l'e-commerce: è questa la vera frontiera ma ancora non è sviluppato. Nel Lazio si aggira intorno all'8%. Per far conoscere il made in Lazio si passa attraverso l'e-commerce e per questo ci saranno dei punti al Terminal dove il turista può ordinare attraverso dei pc. Fiere ed esposizioni vanno benissimo, ma bisogna far toccare e mangiare il cibo. Con il Terminal del Gusto noi lo facciamo e con l'e-commerce possiamo raggiungere il turista ". Argomenti interviste roma aldo mattia 
ATLANTE batte Brahms e Ciajkovskij sei a zero. La terza edizione del festival che porta la musica classica in piazza San Carlo dopo gli omaggi a Beethoven e Mozart degli scorsi anni abbandona il carattere monografico (c'era già chi pronosticava Brahms o Ciajkovskij, chi aveva indetto referendum popolari...) e, in piena "Expo mania", elegge il Mondo come protagonista scegliendo ogni sera una nazione come star. L'idea del festival "geografico" è di Cesare Mazzonis, direttore artistico dell'Orchestra Sinfonica Nazionale della Rai. "Tra le tante idee che c'erano sul tavolo, ho pensato che nell'anno dell'Expo si poteva rendere omaggio alla cultura musicale di ogni Paese  -  spiega Mazzonis  -  Certo non potevamo coprire tutto il mondo, ma in sei serate riusciamo a dare uno specchio abbastanza ampio di culture e compositori diversi. Naturalmente per un'esecuzione all'aperto bisogna saper scegliere programmi adatti alla sonorità, all'acustica della piazza, e scegliere pagine godibili per un pubblico vasto". Questo festival ha una particolare caratteristica: non ha un direttore artistico, ma un "tavolo" comune dove Teatro Regio, Orchestra Sinfonica Nazionale della Rai e Orchestra Filarmonica di Torino si incontrano e decidono: è un festival totalmente democratico, non è vero? "Noi parliamo, discutiamo, ci confrontiamo, non c'è nessun problema, nessuna difficoltà. Il merito va al Comune di Torino che ha creato questa iniziativa formidabile, una meraviglia assoluta. Io spero che questo festival diventi una costante negli anni, mi auguro che il Comune abbia sempre fondi da destinargli perché è una scelta civile, importante e utile". Quali sono gli effetti "benefici" di un festival come questo? "Innanzitutto il fatto che le due prime edizioni siano state seguite, ognuna, da più di 120.000 spettatori dimostra che la musica classica non è una cosa da Wwf, cioè che non siamo una spe-cie protetta! Poi c'è stata una ricaduta positiva sull'ascolto dei concerti in città: l'Orchestra Sinfonica Nazionale della Rai negli ultimi due anni ha aumentato il numero degli abbonati ed è cresciuto il pubblico dei concerti, e questo è sicuramente un "effetto Piazza San Carlo"". Potrebbe cambiare qualcosa nella musica torinese? "Lo spero. Vorrei che questo tipo di fruizione possa portare anche a un diverso modus vivendi, che anche da noi torni quel bellissimo modo di fare musica a casa, il sano dilettantismo che esiste in Germania o in Inghilterra dove la sera si suona il piano o si canta: quello è un bellissimo esempio di civiltà musicale che dovrebbe esistere anche in Italia". Sia sincero, alla prima edizione si aspettava numeri così colossali? "Assolutamente no. Non pensavo a una risposta così imponente né per Mozart né per Beethoven. La cosa che mi ha sempre colpito molto è la diversità delle persone che vengono in piazza San Carlo: c'è l'appassionato fedelissimo che tre ore prima, con un caldo insopportabile, è già lì per prendere posto, poi ci sono le famiglie intere che appaiono la sera mangiando un gelato, i ragazzi che si sdraiano per terra, persino i bambini che interrompono i loro giochi e ascoltano... Ecco, quella mescolanza mi affascina e mi piacerebbe che anche il nostro pubblico, in Auditorium, fosse così composito". Argomenti interviste torino interviste cultura cesare mazzonis 
ROMA - L'annuncio non arriva inaspettato, eppure è a sorpresa per i modi e il tono: Stefano Fassina dice addio al Pd, e lo fa a un incontro del circolo Pd di Capannelle. Un annuncio fatto nel pomeriggio, in sordina, senza fanfare, direttamente di fronte ai militanti delpartito. E lo fa con un j'accuse ai vertici del partito: "Io credo che sia il momento, per quanto mi riguarda, di prendere atto che non vi sono più le condizioni per andare avanti nel Pd e insieme ad altri proveremo a costruire altri percorsi. Altri percorsi che portano non a una testimonianza minoritaria ma a fare una sinistra di governo su una agenda alternativa". [[ge:rep-locali:repubblica:117553869]] Fassina, già responsabile economico del Partito democratico, era da mesi in rotta con la gestione Renzi del partito e le scelte del governo. Solo oggi era tornato a criticare la riforma della scuola: "La scelta del governo di porre il voto di fiducia sul disegno di legge sulla scuola è uno schiaffo al parlamento e all'universo della scuola che in questi mesi si è mobilitato per un intervento innovativo e di riqualificazione della scuola pubblica. Il testo del maxi emendamento predisposto dal governo si limita a qualche ritocco cosmetico. Il Pd mette la fiducia su un testo che contraddice profondamente il programma sul quale siamo stati eletti. Un testo ispirato nel suo principio guida alla riforma Aprea, sottosegretaria del governo Berlusconi. È Inaccettabile il ricatto sulle stabilizzazioni". Un altro big del partito che lascia, dopo l'addio di Civati , che proprio nei giorni scorsi ha presentato il suo nuovo soggetto politico, Possibile. E in prima fila alla presentazione c'era proprio Fassina. Al quale Civati si è rivolto direttamente con queste parole: "Grazie Stefano, per le tante battaglie combattute insieme". E a margine di quell'incontro, Fassina aveva detto: "Bisogna ricostruire un campo largo di centrosinistra per provare a riportare a sinistra l'iniziativa politica, quella parte di popolo democratico che a partire dalle Regionali in Emilia-Romagna non è andata a votare e che votava Pd" ma "ha trovato le scelte del Pd sul lavoro, sulla scuola profondamente contraddittorie con il programma del partito". E ancora: "La volta liberista - spiegava Fassina - non funziona e non è stata condivisa". Al momento non è chiaro se Fassina pensa di convergere in Possibile o di creare un suo soggetto politico diverso. Il video con l'annuncio è stato pubblicato su YouTube. Argomenti primarie pd possibile stefano fassina Leggi i commenti I commenti dei lettori 
