MILANO – Incubo Inter, sogni e speranze Fiorentina. La capolista cade in casa e perde l’imbattibilità e il primato solitario in classifica. A San Siro il big match della sesta giornata di serie A vede, infatti, la Fiorentina passare sul campo dell’Inter per 4-1. Con questo successo i viola agganciano i nerazzurri in testa al campionato e tornano in cima alla graduatoria quasi 17 anni dopo l’ultima volta. Era, infatti, dal 14 febbraio del 1999 che i viola non si ritrovavano al primo posto della serie A e ora vogliono restarci a lungo. Per gli uomini di Mancini si tratta della prima sconfitta stagionale dopo cinque vittorie consecutive. CHOC MANCINI, ORGOGLIO SOUSA – Non se l’aspettava Mancini di tornare a casa con 4 gol al passivo. La miglior difesa della serie A fino a stasera, con appena un gol subito in cinque giornate, ne incassa quattro in 90′ da una delle squadre più criticate del momento. La Fiorentina di Sousa, infatti, dopo il successo casalingo contro il Milan all’esordio in campionato aveva deluso sul piano del gioco nelle successive gare pur vincendo con Genoa, Carpi e Bologna. Oggi uno schiaffo allo scetticismo, anzi, quattro alle polemiche sterili nei confronti di una squadra che ha dovuto ripartire da zero con un nuovo allenatore e con tanti volti nuovi in mezzo al campo pur avendo una base solida alle spalle. Per i nerazzurri una battuta d’arresto pesante sul piano del morale che ridimensiona gli entusiasmi dei giorni scorsi, ma che lascia comunque nell’aria la sensazione che la squadra di Mancini è e sarà una protagonista indiscussa di questo campionato. Inter-Fiorentina, il film della partita IL MATCH – Primo tempo da incubo per l’Inter che dopo mezz’ora si ritrova sotto di tre gol e con un uomo in meno. Perfetto l’impatto sulla gara degli uomini di Sousa aiutati, però, dalla serataccia di Handanovic che dopo appena 3′ dà il là alla goleada viola. L’estremo nerazzurro, infatti, stoppa male un retropassaggio, nel tentativo di recuperare stende Kalinic e manda Ilicic dal dischetto. Perfetto il tiro dagli undici metri dello sloveno che infila il connazionale sotto l’incrocio. Il duello tra i due si rinnova poco dopo con un sinistro violento dal limite dell’attaccante viola, il numero uno interista vola a deviare, ma la palla prima si impenna, poi scende verso la linea di porta dove Kalinic, come un rapace, vi si avventa e raddoppia. Il 3-0 è un capolavoro firmato Marcus Alonso che va via velocissimo a Perisic e la mette al centro dell’area di rigore dove ancora Kalinic in spaccata anticipa Santon e sigla il 3-0. Il croato è una vera e propria spina nel fianco per la difesa di casa e alla mezz’ora va via a Miranda che lo stende al limite dell’area: fallo da ultimo uomo e rosso diretto. L’unico brivido per la porta viola lo provoca Tatarusanu che svirgola nel tentativo di rinviare il pallone su un retropassaggio e per poco non si fa autogol da solo. Nella ripresa l’Inter prova a colpire in contropiede, ma trova il gol su calcio da fermo. Telles batte sul primo palo un calcio di punizione laterale, Icardi di testa colpisce il palo alla destra di Tatarusanu, sulla ribattuta l’argentino anticipa tutti e accorcia. Alla mezz’ora, però, arriva il poker e la tripletta personale per Kalinic che prima ruba palla al limite a Santon, poi raccoglie l’assist di Ilicic e a porta vuota chiude definitivamente il match. INTER-FIORENTINA 1-4 (0-3) INTER (4-3-1-2): Handanovic 4.5; Santon 4.5, Miranda 4, Medel 5.5, Telles 5; Guarin 5 (32’st Brozovic sv), Melo 5, Kondogbia 5 (1’st Ranocchia 5); Perisic 4.5 (16’st Biabiany 5); Palacio 5, Icardi 5.5. In panchina: Carrizo, Jesus, Ljajic, Montoya, Jovetic, Gnoukouri, Nagatomo, Dimarco, Manaj. Allenatore: Mancini 4 FIORENTINA (3-4-2-1): Tatarusanu 5.5; Roncaglia 6.5 (30’st Gilberto sv), Rodriguez 6.5, Astori 6.5; Blaszczykowski 6.5 (24’st Tomovic 6), Vecino 6.5, Badelj 6.5 (36’st Mati Fernandez sv), Alonso 7; Ilicic 8, Borja Valero 7; Kalinic 9. In panchina: Sepe, Lezzerini, Gilberto, Bernardeschi, Rebic, Suarez, Verdu’, Rossi, Babacar. Allenatore: Paulo Sousa 8 ARBITRO : Damato di Barletta 6 RETI : 4’pt Ilicic (rig), 18’pt, 23’pt e 31’st Kalinic, 15’st Icardi. NOTE : serata fresca, terreno in buone condizioni. Spettatori: 60 mila circa. Espulso: 31’pt Miranda per fallo su chiara occasione da gol. Ammoniti: Handanovic, Kondogbia, Guarin, Kalinic, Medel, Alonso. Angoli: 3-2 per la Fiorentina. Recupero: 1′, 2′. Leggi i commenti I commenti dei lettori 
L'Inter si è sciolta, anche se la pesante sconfitta contro la Fiorentina potrebbe avere aspetti salutari, soprattutto quello di riportare con i piedi per terra un gruppo che stava forse perdendo il contatto con la realtà. Insomma, 1-4 è un risultato pesante che però fa testo fino ad un certo punto: se il portiere Handanovic ti manda sotto dopo 2' e poi prosegue nelle incertezze è un problema, quindi giochi anche in inferiorità numerica e finisce tutto. Si potrebbe parlare del cambio di modulo di Mancini, ma sinceramente non mi sembra il caso di sottolinearlo più di tanto. La verità è che ci sono partite che nascono male e finiscono peggio. Non me ne vogliano i nerazzurri, ma è un bene per il campionato che si accorcia. C'è possibilità per tutti di sperare di riavvicinare il primo posto, addirittura anche per la Juve. Certo, va detto che l'annata dei bianconeri non ha nulla di incoraggiante. Ci sono poche speranze perché della squadra vista a Manchester, a Napoli non si è visto niente. Del resto se Cuadrado gioca bene e viene lasciato in panchina, se Padoin viene sbattuto di qua per il campo, se la difesa prende sempre gol (solo col Genoa non è accaduto) allora si fa fatica. In chiave scudetto rientra anche il Napoli, che però ci può credere a patto di continuare a giocare tatticamente molto corto. C'è Koulibaly che ha dominato: un difensore che costruisce gioco, risolve gli uno contro uno. Sarri è intelligente, ha messo Jorginho che gioca bene e fa girare la squadra. Solo che il Napoli deve essere sempre quello visto contro la Juve, per continuità ed applicazione: non si possono far correre per tutto il campo Insigne, Callejon e Higuain, quindi i difensori devono sempre stare molto alti. Poi c'è la Roma. E' allucinante che una squadra di quel potenziale non riesca a stare tranquilla: vince una partita alla grande e ha tre infortunati. Se trova carattere e intensità è fortissima, ma deve essere allenata al meglio durante la settimana. Serve insomma la Roma del primo anno di Garcia. Qualche accenno alla Fiorentina. Paradossalmente la vittoria sull'Inter conta fino a un certo punto: troppo facile, perfetta sotto punti di vista la serata, tutto troppo bello per essere vero. La squadra però ha valori tecnici importanti e una mentalità ad immagine del tecnico Paulo Sousa. Il portoghese sembra di rivederlo in campo, tutti in avanti a pressare, geometrie perfette. Insomma, un bel vedere ed in generale un campionato appassionante. Argomenti visti dall'ala 
Tre gol, un calcio di rigore procurato e un’espulsione provocata. Signore e signori, ecco Nikola Kalinic. Il centravanti scelto dalla dirigenza viola per sostituire Mario Gomez, spedito al Besiktas e definitivamente cancellato dalla memoria dei tifosi viola dopo la notte magica di San Siro. Che restituisce a Paulo Sousa e compagni un bomber vero, capace di muoversi con agilità, rapidità e quel senso del gol che lo spinge al quarto minuto alla ricerca del pallone sui piedi di Handanovic. Che commette fallo e spiana la strada alla vittoria viola contro i nerazzurri: tre gol del croato, 27 anni provenienza Dnipro e pagato dalla società viola 5 milioni e mezzo di euro. Esplode così un attaccante capace di gol d’astuzia come quello sulla respinta del portiere avversario su tiro di Ilicic al 18’. Ma anche di naturalezza e posizione, come quello al 23’ su splendido cross di Alonso dalla sinistra. E infine di semplicità, appoggiando in rete un comodo pallone servito da Ilicic al 76’. Quello che chiude una gara mai messa in discussione e lancia la Fiorentina in vetta alla classifica esattamente 16 anni dopo l’ultima volta. Quando nel ’99 Giovanni Trapattoni guidava una squadra formata da Batistuta, Edmundo, Rui Costa e via così. E che si attestò campionessa d’inverno prima del triste e sciagurato infortunio dell’attaccante argentino. Vietato azzardare paragoni, certo. Eppure un attaccante vero a questa viola mancava da tanto tempo. E in Kalinic, finalmente, ecco che spunta quel profilo da killer d’area di rigore. Uno che protegge il pallone, fa salire la squadra, crea gli spazi e soprattutto segna. Quarta rete in campionato, quinta stagionale compresa quella siglata in Europa League al Basilea. Se poi ci mettiamo il fisico, che costringe Miranda al fallo da ultimo uomo nel primo tempo, ecco che Kalinic si può definire come una punta completa. Firenze sogna e si aggrappa a quel centravanti così semplice eppure imprendibile. E il croato ringrazia, strappando applausi e consacrandosi come protagonista assoluto della notte di San Siro. E non solo, si augureranno i tifosi. Signore e signori, ecco Nikola Kalinic. Il bomber che dalla Croazia infiamma Firenze. A suon di gol. Argomenti fiorentina kalinic 
Una Fiorentina formato grande squadra schianta l’Inter a San Siro e si prende la vetta della classifica in campionato. Così come non accadeva da ben 16 anni, quando sulla panchina viola c’era un certo Giovanni Trapattoni e in campo andavano giocatori del calibro di Batistuta, Rui Costa, Edmundo, Toldo. Contro i nerazzurri si scatena Kalinic, che mette a segno una tripletta e manda in estasi i tifosi viola, procurandosi anche il calcio di rigore che Ilicic realizza sbloccando fin dal quarto minuto una gara sempre in possesso dei viola. Dominata nel gioco, nella mentalità e nella lucidità. Quella che porta la Fiorentina ad attaccare e a prendere possesso del centrocampo. Se Ilicic sblocca, Kalinic è sempre presente: tap in sulla ribattuta di Handanovic (tiro di Ilicic), tocco vincente su cross di Alonso e poi ancora piatto morbido su servizio di Ilicic. 4-1 e notte da favola per i viola, che così possono godersi altri tre punti che lanciano i ragazzi di Paulo Sousa a quota 15. Staccando tutti e potendo preparare la prossima sfida contro l’Atalanta, ore 20.45 al Franchi, con entusiasmo e tranquillità. Prima però il Belenenses in Europa League, giovedì prossimo. Ma per una notte i festeggiamenti sono legittimi: la Fiorentina bissa il successo dello scorso anno ed espugna San Siro con una prestazione superlativa. [[ge:rep-locali:rep-firenze:123818592]] PRIMO TEMPO: DOMINIO VIOLA A SAN SIRO - Prima contro seconda. E’ questa la trama di Inter-Fiorentina, che si affrontano divise da sole tre lunghezze dopo cinque giornate di campionato. Sousa lancia Kalinic unica punta assistito da Ilicic e Borja Valero. Inter che deve fare a meno di Jovetic, fermatosi nel riscaldamento e che lascia il posto a Palacio. Passano soltanto tre minuti e l’arbitro Damato assegna un calcio di rigore per atterramento in area di Handanovic ai danni di Kalinic: sul dischetto si presenta Ilicic, che insacca con un tiro imprendibile al 4’. Viola straripanti, merito anche di un pressing costante a centrocampo che non lascia scampo e inventive agli avversari. Al 18’ il raddoppio. Ilicic prova il tiro da fuori area, Handanovic respinge ma la palla rimane sul posto e Kalinic, più veloce di tutti, corre a insaccare con un tap in improvviso. Secondo gol consecutivo in campionato per il croato, terzo stagionale. Cinque minuti ancora e la Fiorentina addirittura sigla il 3-0. Al 23’ Alonso è straripante sulla sinistra, salta in velocità il diretto avversario e crossa perfettamente al centro per Kalinic, che in spaccata da vero bomber trafigge Handanovic. Doppietta e quarto gol stagionale per lui. Al 31’ poi l’Inter rimane in 10, per l’espulsione di Miranda per atterramento da ultimo uomo ai danni di Kalinic, lanciato a rete in contropiede. Termina con il possesso palla dei viola e zero rischi verso la porta di Tatarusanu. Il sogno viola pian piano si concretizza. [[ge:rep-locali:rep-firenze:123818991]] SECONDO TEMPO: VIOLA IN TESTA - Nella ripresa il copione non cambia, coi viola che amministrano e chiudono subito una gara che Icardi al 60’ aveva parzialmente riaperto con il tap in su punizione di Telles. Escono Kuba, Roncaglia e Badelj, entrano Tomovic, Gilberto e Mati Fernandez. E all’81’ si chiude la partita, con la tripletta di Kalinic su assist di Ilicic. Nessun brivido aggiuntivo e la Fiorentina sale in vetta alla classifica a quota 15 punti, tanti quanti ne ha l’Inter che però da stasera non ha più la miglior difesa del campionato. Una prestazione da grande squadra, che consente a Sousa di festeggiare il primato dopo ben 16 anni. Domenica prossima, ore 20.45, la sfida all’Atalanta al Franchi. Che i viola giocheranno da capolista. [[ge:rep-locali:rep-firenze:123821337]] INTER (4-3-3) : Handanovic, Santon, Miranda, Medel, Telles, Guarin, Melo, Kondogbia, Perisic, Icardi, Palacio. A disposizione: Carrizo, Jesus, Biabiany, Montoya, Ljajic, Ranocchia, Gnoukouri, Nagatomo, Brozovic, Dimarco, Manaj. Allenatore: Roberto Mancini. FIORENTINA (3-4-2-1): Tatarusanu, Roncaglia, Gonzalo, Astori,  Blaszczykowski, Badelj Vecino, Alonso, Ilicic, Borja Valero, Kalinic. A disposizione: Sepe, Lezzerini, Gilberto, Tomovic, Bernardeschi, Rebic, Mati Fernandez, Suarez, Verdù, Rossi, Babacar. Allenatore: Paulo Sousa. ARBITRO : Sig. Damato di Barletta. Argomenti fiorentina inter 
MILANO – Tanto soddisfazione nelle parole di Paulo Sousa al termine dell’ottima partita della sua Fiorentina a San Siro. I viola hanno battuto l’Inter 4-1 . “La soddisfazione più grande è vedere i ragazzi lavorare e giocare bene. Fin dall’inizio ho detto che i ragazzi hanno un atteggiamento fantastico, un’attitudine perfetta, si applicano. Ogni avversario – continua – ci porrà davanti differenti difficoltà, dovremo essere noi bravi a guardare avanti e fare il meglio individualmente e collettivamente. Per me è un grande risultato vedere la squadra giocare fuori casa altrettanto bene come in casa. Della Valle non ha pronunciato la parola scudetto, ma ci ha ringraziato per il regalo di compleanno. è contentissimo per i ragazzi”. [[ge:rep-locali:repubblica:123818341]] VIETATO PENSARE ALLO SCUDETTO – “Dobbiamo essere realisti – continua il tecnico -, ci sono squadre più avanti, con tanta qualità che hanno fatto una grande campagna acquisti. Noi abbiamo armi e capacità per affrontare tutti e provare a vincere con tutti con coraggio e determinazione. Ma sappiamo che gli avversari cambiano e possono arrivare i momenti di sofferenza. Stasera mi è piaciuto molto come ci siamo mossi con velocità e personalità – aggiunge Sousa -. La partita si è messa subito bene per noi, sia in fase difensiva sia in fase offensiva, e non abbiamo mai abbassato il ritmo. Nel secondo tempo abbiamo gestito di più e abbiamo portato a casa i tre punti”. KALINIC ARMA IN PIU' – I tifosi viola sembrano aver già dimenticato Mario Gomez, grazie alle prodezze del nuovo idolo Kalinic. “Ha una grande percezione degli spazi – spiega il tecnico portoghese – e ci dà grande profondità. Ha avuto subito una buona intesa e ha capito subito cosa gli chiedo e di cosa ha bisogno la squadra. Oggi ha coronato il suo lavoro e il suo impegno con tre gol importanti. Rossi? è una persona molto sensibile, che vive un momento di riabilitazione dopo due anni di sofferenza. Per lui non è facile gestirsi, anche da un punto di vista emotivo. Lui ha una voglia matta di giocare, ma noi ci preoccupiamo di dare continuità al suo lavoro e di gestirlo bene. Durante la stagione arriverà il suo momento. Il tipo di difesa che applico – conclude Sousa – cambia anche in base agli avversari, per questo cambio spesso. Tutto dipende dai tempi di gioco e dal tipo di giocatori che serve”. FELICITA' ANDREA DELLA VALLE – Era presente allo stadio anche il patron Andrea Della Valle. “Questa sera abbiamo fatto una grandissima prestazione, una grande prova di carattere, abbiamo veramente una bella squadra, ma adesso teniamo i piedi per terra. Ora dobbiamo continuare a testa bassa, con tranquillità. Questo primo posto è un regalo soprattutto per i nostri tifosi che è la cosa a cui tengo di più”. Il primo posto seppur parziale della Fiorentina non fa fare sogni pindarici all’azionista di maggioranza viola. “Sognare? Rimaniamo tranquilli, coi piedi per terra – ha sottolineato ancora il presidente onorario gigliato -. La squadra è concreta, ha una sostanza incredibile, l’allenatore è ottimo. Nessun proclama, gli obiettivi sono giocare bene come stiamo facendo e continuare a far divertire i tifosi. Ero sicuro fin da questa estate che il gruppo stava crescendo bene nonostante i pareri contrari di qualcuno – ha concluso Andrea Della Valle -. Godiamoci questa vittoria e da domattina si pensa subito all’Europa League. Le critiche verso la società? Non ho rivincite con nessuno, non sono abituato a fare proclami, ma voglio solo dire che sono contento per i nostri tifosi”. Argomenti serie a fiorentina paulo sousa andrea della valle Leggi i commenti I commenti dei lettori 
MILANO – Roberto Mancini non cerca scuse dopo la pesante sconfitta casalinga contro la Fiorentina . “Ci sono serate in cui le cose vanno male, ci stanno, i giocatori non sono robot. C’è poco da dire. L’infortunio iniziale di Handanovic ha condizionato la partita e al primo tiro subito, quello di Ilicic, abbiamo preso il secondo gol. La partita è cambiata e con l’espulsione è finita”. [[ge:rep-locali:repubblica:123818341]] SERATA STORTA – “La Fiorentina ha giocato bene e ha meritato di vincere, ma al 30′ abbiamo subito due tiri e preso 3 gol, sono partite che nascono così e non si può fare niente – ribadisce Mancini che spiega la decisione di partire con la difesa a tre per sfruttare Perisic e Telles sulla fasce -. Poi sul 3-0 ci siamo messi 4-4-1 per non prendere gol, abbiamo segnato ma ormai era compromessa. In undici si poteva anche cercare di recuperare anche se la Fiorentina gioca molto bene e in dieci era tutto molto difficile. Ripeto, la partita è nata in un certo modo ed è finita subito, la Fiorentina ha tenuto il campo bene, ma il gol all’inizio ci ha messo in difficoltà, hanno potuto giocare e palleggiare come sanno fare loro. Ma non possiamo fare drammi e dobbiamo ripartire subito”. NON ESISTONO SQUADRE PERFETTE – Insomma, questa sconfitta non deve cancellare quanto buono fatto finora. “Eravamo coi piedi per terra anche prima, non cambia niente per noi – assicura Mancini -. Abbiamo perso una partita e finisce lì. Ho sempre detto che siamo a inizio campionato, l’Inter è un’ottima squadra, ci sono altre squadre più attrezzate, ma siamo sempre lì in testa. Per noi non deve cambiare niente, dobbiamo migliorare in tutto come tutte le squadre, non ci sono squadre perfette”. HANDANOVIC: "MI ASSUMO RESPONSABILITA'" -  "Io mi assumo le mie responsabilità, ho fatto uno stop sbagliato, però il rigore si poteva dare come non si poteva dare, però è stata una serata storta su tutti i punti di vista". Samir Handanovic ai microfoni di Sky si prende la responsabilità del rigore che dopo 3' ha permesso alla Fiorentina di portarsi in vantaggio, ma punta il dito contro Kalinic: "Se guardate bene è lui che cerca la mia gamba e cade prima che io lo tocchi" aggiunge a Mediaset Premium. "E' stata una partita comincia male e poi una cosa porta all'altra. Era meglio se l'errore non c'era. A volte c'è andata bene, questa volta no" prosegue il portiere dell'Inter. "Ora dobbiamo resettare e andare avanti. Le giornate storte nel calcio di stanno. La vita è questa e bisogna andare avanti. Noi puntiamo in alto e questa sconfitta non deve cambiare il nostro atteggiamento, la nostra mentalità e serenità. I passi falsi ci stanno. Il campionato è lungo e capiterà anche ad altri". Argomenti serie a inter roberto mancini Leggi i commenti I commenti dei lettori 
