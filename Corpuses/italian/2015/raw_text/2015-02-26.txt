NAPOLI – Doveva essere una formalità (e per gran parte lo è stata) ma il Napoli onora appieno l’impegno, sconfiggendo il Trabzonspor anche nel match di ritorno dei sedicesimi di Europa League. Con l’accesso agli ottavi già in cassaforte dopo il 4-0 di Trebisonda, gli uomini di Benitez non rinunciano a giocare, anzi l’1-0 finale sta stretto ai partenopei. È De Guzman a firmare il successo a Fuorigrotta, quello che certifica il passaggio agli ottavi, con il concreto rischio di trovare un’altra italiana quale prossimo ostacolo sulla strada che porta a Varsavia, dopo l’en-plein del Bel Paese nel giovedì europeo. OCCHI PUNTATI SU RAFAEL – Benitez cambia nove undicesimi rispetto alla formazione opposta lunedì al Sassuolo, appellandosi alla fame delle “riserve”, confermando i soli Callejon e Ghoulam. C’è Higuain, squalificato contro i neroverdi, ma il sorvegliato speciale è Rafael, dopo l’ottima prova di Andujar nel posticipo di campionato. Sempre fortemente rimaneggiato l’undici di Hayal, che propone una squadra più offensiva rispetto a quella dell’andata e l’esito, tutto sommato, è positivo, perché i turchi tengono meglio il campo rispetto ad una settimana fa. [[ge:rep-locali:repubblica:108282717]] AZZURRI AVANTI AL 19’ – L’avvio di gara fa capire che il messaggio di Benitez è stato recepito: gli azzurri premono fin da subito, trovando spesso scoperta la retroguardia ospite con le verticalizzazioni. È proprio un lancio lungo, a firma di Henrique, a propiziare il gol: Callejon si fa trovare pronto a ricevere ed impegna Hakan Arikan in diagonale, la respinta del portiere trova pronto De Guzman, che insacca a porta vuota anticipando un avversario. Lo spagnolo e l’olandese cercano il raddoppio prima del riposo, ma nei minuti che precedono l’intervallo c’è anche la reazione turca: al di là di qualche velleitario tiro da fuori, Atik trova la ribattuta vincente per l’uno pari, ma è in fuorigioco sul tiro di Zengin respinto da Rafael. PORTA STREGATA PER CALLEJON – Meno emozioni nella ripresa, perché calano energie fisiche e mentali del Trabzonspor. Il vero leitmotiv del secondo tempo è il duello tra Callejon e Hakan Arikan: lo spagnolo prende letteralmente a pallate il portiere del Trabzonspor e, quando non c’è lui a respingere le sue conclusioni, l’ex Real trova l’esterno del palo. Va leggermente meglio a Higuain, che trova il gol proprio su assist di Callejon, ma l’azione viene vanificata dalla segnalazione di un fuorigioco che non c’è. UN RECORD PER GLI AZZURRI – Nessun rischio, invece, per la difesa azzurra e questo consente al Napoli di raggiungere un invidiabile primato: finora, nessuna squadra di Europa League era mai riuscita a tenere inviolata la propria porta per cinque gare consecutive. Per una retroguardia spesso bersagliata dalle critiche, è un record che vale doppio. Il fischio finale arriva come una liberazione per il Trabzonspor, che conclude qui la sua corsa in coppa; per il Napoli c’è da pensare al Torino, prossimo avversario in campionato, e agli ottavi di Europa League, sperando in un’urna benevola. NAPOLI-TRABZONSPOR 1-0 (1-0) NAPOLI (4-2-3-1): Rafael, Mesto, Henrique, Britos, Ghoulam, Jorginho, Inler, Callejon (32′ st Hamsik), De Guzman (24′ st Gabbiadini), Mertens, Higuain (18′ st Zapata). (45 Andujar, 26 Koulibaly, 77 Gargano, 19 Lopez). All.: Benitez TRABZONSPOR (4-3-3): Ankan, Dursun (43′ st Yavru), Demir, Bosingwa, Dogan, Ekici, Atik (32′ st Aydogdu), Medjani, Hurmaci, Cardozo, Zengin (38′ st Yilmaz). (13 Demir, 11 Constant, 77 Nizam). All.: Yanal ARBITRO : Bebek (Croazia) RETE : nel pt 19′ De Guzman ANGOLI : 4-2 per il Napoli RECUPERO : 1′ e 3′ AMMONITI : Hurmaci per scorrettezze; Ekici e Ankan per proteste SPETTATORI : 12 mila Argomenti ssc napoli europa league Leggi i commenti I commenti dei lettori 
ROMA – Stecca il Liverpool di Mario Balotelli che, dopo i calci di rigore, deve salutare l'Europa League. E' quella dei Reds l'eliminazione che fa più rumore analizzando il quadro dei sedicesimi di finale, con gli uomini di Rodgers fatti fuori dal Besiktas. Dopo il ko per 1-0 di Anfield, i turchi pareggiano i conti con la rete di Tolgay Arslan al 72'. A nulla servono i supplementari e tutto è rimandato ai rigore, dove al Liverpool risulta fatale l'errore di Lovren che fallisce l'ultimo penalty, dopo che tutti i precedenti nove erano andati a bersaglio. Oltre a Inter, Fiorentina, Napoli, Roma e Torino, avanzano agli ottavi anche Besiktas, Dinamo Mosca, Zenit San Pietroburgo, Ajax, Dinamo Kiev, Siviglia, Villarreal, Everton, Brugge, Wolfsburg e Dnipro. Domani alle 13 a Nyon il sorteggio totalmente libero, con alte probabilità dunque di almeno un derby tra italiane. BENE SIVIGLIA E VILLARREAL  - Vista l'eliminazione dell'Athletic Bilbao, a tenere alta la bandiera spagnola ci pensano Siviglia e Villarreal che bissano in trasferta le affermazioni ottenute all'andata. Gli andalusi battono 3-2 il Mönchengladbach , dopo un avvincente botta e risposta nel primo tempo: il Siviglia, due volte in vantaggio con Bacca e Vitolo, viene raggiunto da Xhaka e Hazard, prima del gol partita firmato al 79' ancora da Vitolo. Passa il turno anche il Villarreal che trema per il vantaggio del Salisburgo dopo 18 minuti con Djuricin, ma reagisce alla grande e si impone 3-1 con la doppietta di Vietto e la rete di Giovani Dos Santos. TENSIONE A KIEV  - La Dinamo Kiev ribalta il ko per 2-1 dell'andata, battendo 3-1 il Guingamp, ma la sfida viene momentaneamente sospesa per invasione di campo dei sostenitori della Dinamo al 77′ . Dopo pochi minuti, grazie anche all'intervento della polizia, sedata la rissa, la partita riprende. La Dinamo, in doppio vantaggio con Teodorczyk e Buyalskiy, subisce al 66' il gol di Mandanne che avrebbe portato la sfida ai supplementari. Al 75', però , arriva la rete decisiva di Gusev su calcio di rigore. TUTTO FACILE PER LO ZENIT, OK LA DINAMO MOSCA  - Passano il turno Zenit e Dinamo Mosca, nelle prime due gare della serata disputate. Entrambe le formazioni russe, reduci da risultati favorevoli all'andata (0-0 esterno per la Dinamo e 1-0 fuori casa per lo Zenit), fanno valere il fattore campo. Sul velluto lo Zenit, che si impone per 3-0 sul Psv Eindhoven grazie alle reti di Rondon al 29', Hulk al 48', che di fatto spegne ogni velleità degli olandesi, e ancora di Rondon al 67'. La Dinamo Mosca, invece, supera 3-1 l'Anderlecht con più fatica. I belgi passano addirittura in vantaggio al 29' con Mitrov, per poi subire la rimonta e il sorpasso dei russi con Kozlov e Yusupov. La rete di Kuranyi al 95' azzera le residue speranze dell'Anderlecht. AVANTI IL WOLFSBURG E IL DNIPRO  - Proprio come il Liverpool, anche altre due squadre reduci dalla Champions come Sporting Lisbona e Olympiacos devono abbandonare i loro sogni di gloria. I portoghesi non vanno oltre lo 0-0 in casa con il Wolfsburg, vittorioso 2-0 in Germania. I greci, invece, pareggiano 2-2 con il Dnipro: Mitroglou al 14' illude l'Olympiacos di poter riaprire i giochi dopo il ko per 2-0 in Ucraina, ma Fedetskiy già al 22' ristabilisce la parità. Nella ripresa ancora greci avanti con Dominguez al 90' su rigore e pareggio nel recupero di Kalinic. SUL VELLUTO AJAX, EVERTON E BRUGGE -  Nessun problema per l'Ajax che, dopo la vittoria di misura all'andata (1-0), espugna Varsavia battendo il Legia con un rotondo 3-0. Le reti dei Lancieri portano le firme di Milik (doppietta) e Viergever. L'Everton, forte della vittoria esterna per 4-1 dell'andata, supera 3-1 lo Young Boys. Gli svizzeri vanno avanti al 13' con Sanogo Junior, ma subiscono il ritorno degli inglesi, in gol con la doppietta di Lukaku e la rete di Mirallas. Avanza anche il Brugge che, dopo il successo per 3-1 in Danimarca, batte 3-0 l'AaB, grazie a Vazquez, Oularé, Bolingoli-Mbombo. Argomenti europa league Leggi i commenti I commenti dei lettori 

ROTTERDAM – La Roma non è ancora guarita ma non c'è medicina migliore di un successo pesante per provare almeno a dichiararsi convalescenti. Quello del "de Kuip" era il primo di due esami ravvicinati e delicatissimi, la formazione di Garcia lo ha superato, sbancando Rotterdam in una gara che ha fornito praticamente ogni tipo di emozione possibile. Strappa il pass per gli ottavi di finale di Europa League anche la quinta italiana e lo fa, dal punto di vista temporale, per ultima: non per aver dovuto disputare i supplementari, bensì per una sospensione di oltre un quarto d'ora maturata nella ripresa. ANCORA LORO  - Dopo i disordini di sette giorni fa nel cuore di Roma, i tifosi del Feyenoord tornano protagonisti, prima con il lancio di una banana gigante verso Gervinho  -  che non gradisce affatto e polemizza col pubblico  -  e poi con una reazione eccessiva al rosso sventolato in faccia a te Vrede. Il fitto lancio di oggetti porta il francese Turpin a richiamare le squadre negli spogliatoi, minacciando la sospensione definitiva in caso di lancio reiterato di oggetti verso il campo. Quando la sfida riprende e  la Roma, già in vantaggio di una rete e di un uomo, dovrebbe recitare da protagonista, si riscopre incredibilmente fragile, subendo il gol del momentaneo 1-1 dal neo entrato Manu, che batte Skorupski e rialimenta le paure giallorosse. [[ge:rep-locali:repubblica:108288263]] GERVINHO SCACCIA GUAI  - Bastano però due minuti per indirizzare nuovamente la qualificazione verso Roma. Torosidis, fra i migliori in campo, scappa sulla destra e mette in mezzo un pallone rasoterra per il "solito" taglio di Gervinho: van Beek viene bruciato dallo sprint dell'ivoriano, impossibile sbagliare per l'ex Arsenal. E' il gol che blinda la qualificazione, nonostante un finale più di marca olandese che di raziocinio giallorosso. La Roma rischia anche in superiorità numerica ma mette in campo qualcosa che di rado si era visto nelle ultime uscite: la voglia di vincere, abbinata a sprazzi di ottima gestione del possesso palla, fondamentale per frenare le ultime velleità olandesi. PRIMO TEMPO A DUE FACCE  - Se nel match di andata il Feyenoord aveva cercato di controllare da subito il possesso palla, esponendosi fin troppo alle folate degli esterni d'attacco di Garcia, ora l'idea è ben altra: recupero del possesso in zona d'attacco e corsie prese d'assalto appena possibile. Cross da destra di Karpsdorp  -  oggi ala dopo l'ampio spezzone da terzino all'Olimpico  -  e girata flebile di Kazim Kazim. L'assetto della mediana giallorossa è in continua evoluzione, con De Rossi e Keita a volte in coppia con Pjanic sulla trequarti e in altre occasioni pronti a cambiare posizione, con il maliano che si apre per trovare tracce di passaggio e il bosniaco che non rinuncia ad abbassarsi in cabina di regia. Olandesi pericolosi a ridosso del quarto d'ora con un angolo velenoso di Clasie  -  attento Skorupski in uscita alta sul tentativo di correzione di Kongolo  -  prima di iniziare a perdere le distanze. La Roma concede maggiormente l'iniziativa ai difensori olandesi, gli uomini di Garcia hanno vita facile in pressione. El Ahmadi arretra per provare a supportare van Beek e Kongolo ma combina un mezzo disastro, Totti raccoglie e può alzare la testa per calciare verso i pali di Vermeer: il 10 giallorosso opta per il pallonetto, fuori di un soffio. MEGLIO LA ROMA  - Le certezze dei padroni di casa si sgretolano pian piano, Totti cerca il riscatto su punizione ma il suo destro accarezza il palo esterno. Sussulto olandese con la conclusione da fuori area di Toornstra, su un pallone malamente perso da Pjanic: sicuro in due tempi Skorupski. Quando, al 27′, il Feyenoord perde il suo centravanti titolare, Kazim Kazim, per un problema muscolare, Rutten inserisce te Vrede. Al 37′ giallorossi a un nulla dal vantaggio. Keita non riesce a indirizzare in porta un cross da sinistra, Totti è il più lesto di tutti in respinta: tiro che diventa un cross rasoterra per Pjanic, stop e girata nel cuore dell'area, troppo centrale per impensierire Vermeer. La minaccia è ancora viva, sinistro sporco di Totti, pallone a lato di pochissimo. I 4′ di recupero  -  figli del lancio della banana verso Gervinho  -  sorridono alla Roma. Torosidis mette in mezzo da destra, a marcare Ljajic sul palo opposto non c'è nessuno e l'ex Fiorentina ringrazia, battendo Vermeer e andando a raccogliere l'abbraccio dei suoi compagni. [[ge:rep-locali:repubblica:108288434]] QUALCHE RISCHIO DI TROPPO  - L'episodio che fa infuriare i tifosi del Feyenoord arriva al 9' della ripresa. Te Vrede, nel tentativo di anticipare Manolas, lo abbatte. Sembra un fallo da cartellino giallo, Turpin estrae il rosso diretto e dagli spalti piove di tutto, convincendo il fischietto a rientrare negli spogliatoi. Nei primi due minuti dalla ripresa del match il punteggio assume i connotati definitivi anche se i giallorossi, dopo aver sprecato il tris con Ljajic  -  impreciso il suo stop su invito di Gervinho -, rischiano a più riprese il pari. Prima è decisivo un riflesso di Skorupski su un destro a giro di Manu, poi proprio l'attaccante non arriva per un soffio sul cross di Karsdorp. Garcia mette qualche minuto nelle gambe del rientrante Iturbe e rinforza il centrocampo con Nainggolan per Pjanic e Paredes per Totti, il finale diventa di pura accademia: la Roma lascia l'Olanda con qualche certezza in più e il morale risollevato in vista della Juventus, le residue speranze di scudetto passano dal big match di lunedì sera. FEYENOORD-ROMA 1-2 (0-1) Feyenoord (4-2-3-1): Vermeer; Boulahrouz (9′ st Manu), van Beek, Kongolo, Nelom; El Ahmadi, Clasie; Karsdorp, Toornstra, Trindade de Vilhena (37′ st Achahbar); Kazim Kazim (30′ pt te Vrede). (Mulder, Mathijsen, Woudenberg, Boetius). All.: Rutten Roma (4-3-3): Skorupski; Torosidis, Manolas, Yanga-Mbiwa, Holebas; Pjanic (27′ st Nainggolan), De Rossi, Keita; Gervinho, Totti (35′ st Paredes), Ljajic (27′ st Iturbe). (De Sanctis, Cole, Astori, Verde). All.: Garcia Arbitro : Turpin (FRA) Reti : 47′ pt Ljajic, 10′ st Manu, 12′ st Gervinho Ammoniti : Boulahrouz, Clasie, Torosidis, Pjanic, Paredes Espulsi : te Vrede e Mulder (dalla panchina) Recupero : 4′ e 3′ Note : match sospeso per circa 15′ al 9′ della ripresa per fitto lancio di oggetti Argomenti as roma feyenoord europa league Leggi i commenti I commenti dei lettori 
BILBAO – Impresa del Torino che, dopo il 2-2 casalingo del match di andata, espugna l'Estadio de San Mames 3-2, prima squadra italiana nella storia a farlo. Ma quel che conta di più è la conquista degli ottavi di finale di Europa League. Un partita sempre aperta ed emozionante sotto una pioggia battente. Vantaggio di Quagliarella su rigore, pareggio di Iraola e rete di Maxi Lopez nel primo tempo. Nella ripresa il 2-2 di De Marcos. Ma Darmian, come all'andata, fa centro ed elimina l'Athletic. QUAGLIARELLA SU RIGORE  - Ventura, senza lo squalificato Benassi, schiera un 3-5-2 con Quagliarella e Maxi Lopez in attacco. Davanti a Padelli ci sono Maksimovic, Glik e Moretti; Darmian e Molinaro sono gli esterni mentre a centrocampo giocano Vives, Gazzi ed El Kaddouri. Valverde risponde con un prudentissimo 5-3-2 con Muniain e Aduriz in attacco. Centrocampo a tre composto da Benat, San Jose e Rico. Al centro della difesa Gurpegi, Laporte ed Etxeita che sono statici. Il Torino approfitta di questo atteggiamento prudente dei baschi e fa male con i lanci verticali e i tagli degli attaccanti. Dopo un tiro da fuori di Benat deviato in angolo da Padelli, i granata sfiorano il vantaggio con Quagliarella che però conclude out. Al 16' netto fallo in area di Gurpegi su Vives e rigore. Lo stesso Quagliarella va sul dischetto, il portiere intuisce ma non trattiene e siamo 1-0. IRAOLA-GOL, MA MAXI RISPONDE  - Maxi Lopez e Quagliarella fanno impazzire i difensori spagnoli coi loro movimenti ma quando vanno alla conclusione non trovano la porta. L'Athletic ha poche idee e non riesce a farsi pericoloso. Cambia però tutto quando Gurpegi deve uscire per infortunio al 41' e gli subentra l'attaccante Williams. La nuova disposizione tattica basca mette in crisi il Torino e al 44' siamo 1-1: gran lancio in area di Benat, Molinaro è scavalcato, palla a Iraola che controlla e insacca con l'esterno sinistro da posizione defilata. I padroni di casa prendono fiducia e insistono, ma è ancora il Torino a colpire proprio allo scadere dei 2' di recupero: Vives serve Darmian a destra, cross in area e gran colpo di testa di Maxi Lopez. Proteste basche per la posizione dubbia dell'attaccante granata, ma per il guardalinee non è offside. [[ge:rep-locali:repubblica:108282984]] PAREGGIA DE MARCOS  - Nel secondo tempo l'Athletic gioca come avrebbe dovuto fare da subito, con un 3-4-1-2, senza avere timore degli avversari. E il nuovo entrato Williams, misteriosamente lasciato in panchina da Valverde e alla sua seconda presenza in Europa League (segnò nel match di andata contro i piemontesi), è una spina nel fianco per la retroguardia del Torino. Laporte su punizione fa venire i brividi ai tifosi ospiti, ma è Maxi Lopez ad avere il matchpoint al 5': Iago Herrerin salva i suoi con un piede. All'8' è pericoloso invece il Bilbao quando Williams di testa coglie un palo clamoroso. I padroni di casa spingono, il Toro soffre e subisce il pareggio al quarto d'ora: perfetto lancio verticale rasoterra di Muniain che infila la difesa italiana e smarca De Marcos solo davanti a Padelli per un comodo gol. E un minuto dopo una segnalazione errata del guardalinee ferma Williams solo davanti alla porta. EURO-DARMIAN  - La partita sembra ora in mano ai baschi ma al minuto 23 ecco la svolta definitiva: cross dalla sinistra di El Kaddouri sul secondo palo dove arriva in corsa Darmian che calcia al volo col destro e fa centro. E' il gol che vale gli ottavi di finale. Con il 2-3 ai baschi servono ora due reti, ma la squadra di Valverde perde fiducia e il Torino adesso può gestire un virtuale doppio vantaggio. Il tecnico di casa dispone la squadra con un 4-2-4 ma le energie non ci sono più. E' invece il nuovo entrato Martinez a fallire il 4-2 dopo un prezioso assist di Quagliarella: il numero 17 salta il portiere ma conclude sul fondo. Dopo quattro minuti di recupero è solo gioia granata. Athletic Bilbao-Torino 2-3 (1-2) Athletic Bilbao (5-3-2): Iago Herrerin, Iraola, Etxeita, Gurpegi (41'st Williams), Laporte, De Marcos; Benat (26′ st Susaeta), San Josè, Rico (34′ st Unai Lopez), Muniain, Aduriz. (1 Iraizoz, 24 Balenziaga, 11 Ibai Gomez, 21 Viguera). All.: Valverde. Torino: (3-5-2): Padelli, Maksimovic, Glik, Moretti, Darmian, Vives, Gazzi, El Kaddouri (39′ st Farnerud), Molinaro, Maxi Lopez (28′ st Martinez), Quagliarella. (1 Castellazzi, 21 Silva, 18 Jansson, 5 Bovo, 22 Amauri). All. Ventura. Arbitro : Liran Liany (Israele). Reti : nel pt 16′ Quagliarella rig., 44′ Iraola, 47′ Maxi Lopez; nel st 16′ De Marcos, 22′ Darmian. Angoli : 5-2 per il Bilbao. Recupero : 2′ e 4′. Ammoniti : Etxeita, Rico, Gazzi, Darmian e Martinez per gioco scorretto, Aduriz per comportamento non regolamentare. Argomenti torino fc athletic bilbao europa league Leggi i commenti I commenti dei lettori 
None Leggi i commenti I commenti dei lettori 
ROTTERDAM - "E' una vittoria importante. Ora dobbiano proseguire su questa squadra". Rudi Garcia, può finalmente sorridere per il ritorno al successo della  sua squadra, un 2-1 in casa del Feyenoord che permette ai giallorossi di  volare agli ottavi di finale di Europa League. ''Sono soddisfatto dell'atteggiamento dei ragazzi, hanno seguito i piani di gioco alla perfezione, realizzando un pressing alto. Potevamo segnare prima del gol di Ljajic. Poi siamo rimasti nello spogliatoio per una sosta giusta, visto che dagli spalti piovevano tante di quelle cosa da poter aprire un negozio... Dopo lo stop loro hanno subito pareggiato, ma siamo stati bravi ad attaccare di nuovo e segnare il 2-1. Abbiamo sofferto nonostante la superiorità numerica? Dopo tanto che non vincevamo, era umano arretrare un pò: ora dobbiamo trovare continuità, la squadra ha dimostrato di non aver dimenticato il proprio gioco. Dobbiano proseguire su questa squadra". [[ge:rep-locali:repubblica:108288263]] SCUDETTO? SIAMO TROPPO LONTANI DALLA JUVE - Lunedì c'è il big-match di campionato contro la Juventus, da vincere se la Roma vuola tornare a sperare nello scudetto: "Non è il momento di parlarne, siamo lontani... Ci sarà una gara da vincere contro un'ottima Juve, ma oggi era difficile vincere qua, ritrovando il nostro gioco. I ragazzi hanno dato tutto, come sempre, ma oggi c'è stata un'intensità di gioco ed una voglia collettiva importanti". DE ROSSI: IL GOL SUBITO? IL BREAK CI HA FREDDATI - Si gode il ritorno alla vittoria anche Daniele De Rossi: "Abbiamo meritato pienamente, abbiamo annullato la squadra vista all'Olimpico. Era una partita decisiva, da dentro o fuori, non abbiamo sbagliato. Vogliamo andare avanti sia qui che in  campionato. La Coppa Uefa mi ricorda le cose più belle vissute da  ragazzo come tifoso della Roma".  Il centrocampista giallorosso spiega cosa è successo in occasione del momentaneo pari olandese: ''E' stato allucinante prendere gol in 11 contro 10, il break ci aveva un pò freddati... Lunedì c'è la Juventus: "Una partita importantissima. Ci serve una vittoria per riaprire un pò il campionato". Argomenti as roma europa league rudi garcia Leggi i commenti I commenti dei lettori 
NAPOLI – Rafa Benitez aveva chiesto un Napoli concentrato e determinato contro il Trabzonspor, una squadra che non pensasse al Torino né al 4-0 dell’andata ma che onorasse l’impegno europeo anche in questa serata di Fuorigrotta. Al di là dell’1-0 , la prestazione dei partenopei soddisfa le richieste del tecnico: “L’idea era giocare bene, vincere creando tante occasioni – sottolinea Benitez – questo è positivo in vista della sfida con il Torino. Higuain dal 1’? Volevo far giocare tanti minuti sia a Gonzalo che a Duvan. Callejon, dal canto suo, ha fatto quello che doveva, arrivare davanti al portiere e avere tante occasioni ma il portiere è stato sempre bravo”. [[ge:rep-locali:repubblica:108282717]] CALLEJON: “AVEVO VOGLIA DI GOL, BRAVO IL PORTIERE” – Proprio l’ex Merengue, per tutti i 75’ che ha trascorso in campo, ha cercato il gol con insistenza senza mai riuscire a battere Hakan Arikan: “Ho voglia di segnare e fare bene per la squadra ma ho trovato un portiere bravo – confessa Callejon – Abbiamo tante partite da giocare, ha ragione Benitez nel far ruotare tutta la rosa perché abbiamo giocatori di livello. Il sorteggio? Siamo una squadra forte e non importa chi affronteremo, il nostro obiettivo sarà quello di andare avanti il più possibile”. INLER: “POSSIAMO GIOCARE TUTTI” – Soddisfatto anche Gokhan Inler, che aveva voglia di mettere in difficoltà Benitez nelle sue scelte di formazione: “Non è stato un allenamento ma una partita molto importante per noi, per chi ha giocato meno – spiega il nazionale svizzero – abbiamo dimostrato che possiamo giocare tutti, e sono contento perché abbiamo vinto. Io sono un professionista, io do il 100% per la squadra, sono sempre pronto: quando il mister mi chiama, io ci sono. Abbiamo ancora tre competizioni davanti, ogni giocatore è veramente importante, ogni 3-4 giorni si gioca e tutti dobbiamo essere pronti. Il sorteggio? Se vuoi andare fino in fondo devi vincere contro tutti: oggi era importante passare, vediamo con chi giochiamo domani e domenica dobbiamo pensare al Torino”. Argomenti ssc napoli europa league rafael benitez Leggi i commenti I commenti dei lettori 
