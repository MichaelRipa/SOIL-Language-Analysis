NAPOLI – Nulla da rimproverare alla squadra, piuttosto Mancini se la prende con l’arbitro Orsato per l’espulsione di Nagatomo al termine del 2-1 del Napoli sull’Inter : ”Una decisione assurda. L’errore c’è stato perché ha ammonito Nagatomo nel primo fallo che è stata una simulazione di Callejon, nel secondo giallo invece Yuto poteva stare più attento”. ”NON MERITAVAMO DI PERDERE” – Chiuso l’episodio Nagatomo, Mancini elogia i suoi ragazzi: ”Avrei preferito vincere 1 a 0, ma è stata una bellissima partita. A parte il primo quarto d’ora in cui abbiamo regalato il gol, è stata una partita equilibrata. Non meritavamo di perdere. Il Napoli è la squadra più forte del campionato, peccato che la partita sia stata rovinata da un’espulsione assurda”. Sulla forza del Napoli e di Higuain, Mancini ha invece commentato: “Higuain è un giocatore straordinario perché quando ha una mezza palla, fa gol. Fa una differenza enorme, ma oggi l’ha fatta anche Reina facendo tre parate straordinarie, soprattutto quella sul colpo di testa di Miranda”. [[ge:rep-locali:repubblica:128517441]] AUSILIO CHIUDE A PIRLO – Prima della gara, il ds Ausilio ha parlato di mercato e in particolare del possibile arrivo di Pirlo: ”Non c’è molto da osservare, lo conosciamo benissimo come tutti. E’ un grandissimo giocatore ma siamo convinti di avere una buona squadra con ottimi centrocampisti. Mancini non ha chiesto niente di particolare, sta ancora scoprendo questi ragazzi perché non è da molto che lavorano insieme. Qualcuno che ha giocato meno andrà in prestito per fare esperienza, però non di sicuro Biabiany. Poi altre valutazioni le faremo più avanti”. Argomenti inter serie a roberto mancini Leggi i commenti I commenti dei lettori 
NAPOLI – ”Il primo posto è il coronamento di un periodo positivo: c’è grande soddisfazione dei nostri tifosi che non provavano un’emozione simile da 25 anni e questo ci fa piacere, ma da domani dobbiamo ripartire perché ancora non abbiamo fatto niente”. Maurizio Sarri vola basso anche con il primo posto in classifica dopo il 2-1 all’Inter ed evita di parlare scudetto. ”IO NON SOGNO” – Nel finale il Napoli ha rischiato di non vincerla la partita e infatti Sarri non è del tutto soddisfatto: ”Per quanto riguardava l’approccio alla partita era una partita facile, per quanto riguardava le reazioni nella partita era difficile: pensavamo di averla vinta e questi errori non dobbiamo farli, in una partita che per 65′ era in totale predominio. Fatto il 2-0 siamo diventati passivi e dopo il gol preso siamo andati in ansia. Farò un cazziatone ai ragazzi”. Mancini se l’è presa per il rosso a Nagatomo: ”Giallo inevitabile. Se Mancini dice che Callejon ha simulato ha la sua opinione”. [[ge:rep-locali:repubblica:128517441]] HIGUAIN: ”SERATA MAGICA” – Mattatore della serata con una doppietta, Gonzalo Higuain esprime tutta la sua euforia al termine della gara: ”E’ stata una serata magica. Sono felice per la gente e per noi. E’ un momento meritato e da sfruttare perché non è facile essere primi. Adesso riposiamoci per la prossima partita”. A proposito del convulso finale, Higuain spiega: “C’e’ sempre da soffrire. Non conosco squadre che non soffrono per vincere. Per fortuna Reina ha fatto una parata grandissima nel finale. Prima avevamo qualche palla da sfruttare in più, ma loro hanno dimostrato di avere una buona difesa”. DE LAURENTIIS: ”VINTO CON… FORTUNA” – “Stasera nel finale l’abbiamo vinta col cu…”. Così Aurelio De Laurentiis commenta ad alta voce, uscendo dallo stadio San Paolo, il successo del Napoli sull’Inter. Il presidente azzurro si lascia scappare la frase parlando con un suo collaboratore, una frase liberatoria dopo la sofferenza nel finale della squadra azzurra che si è conclusa però con il successo sull’Inter e il primato solitario in classifica. Poi, attraverso il profilo Twitter della società, scrive: ”Bravi ragazzi, bravo Sarri. Una grande vittoria contro un grande avversario”. Argomenti ssc napoli serie a maurizio sarri Leggi i commenti I commenti dei lettori 
Una serata con tutti gli ingredienti: l’esaltazione per la doppietta di Higuain, la sofferenza per il ritorno dell’Inter e l’esplosione di gioia dopo il miracolo di Reina su Miranda. E ancora: De Laurentiis che pittorescamente invoca la...dea bendata. Insomma, davvero tutto al San Paolo per una gran bella partita di calcio tra le prime due squadre del campionato. [[ge:rep-locali:rep-napoli:128521872]] Decisivi Higuain e Reina. Colpo di testa sporcato sul palo dal portiere, dopo il legno colpito da Jovetic, e il Napoli esulta: 2-1 ai nerazzurri, sorpasso in classifica e primato solitario che ricorda la cavalcata del 1990. Gli azzurri festeggiano il diciottesimo risultato utile consecutivo proprio come la squadra di Bigon. L’ultimo è il più sofferto. Il Napoli non può certo sorridere per la prestazione e si gode soltanto i tre punti. Il messaggio alle concorrenti è molto chiaro: gli azzurri dimostrano anche di saper soffrire e per qualche ora possono godersi la vetta. [[ge:rep-locali:rep-napoli:128520328]] Il Napoli si ferma sul 2-0 e l’Inter, pur in dieci, va vicinissima al pareggio. Apre la gara il Pipita che ha decisamente una marcia in più, gli altri, invece, stentano un po'. Albiol, Jorginho e Allan sono quelli più in difficoltà. L’Inter deve da subito alzare il pressing e attacca i centrocampisti azzurri. I nerazzurri sporcano tutte le linee di passaggio e il Napoli perde brillantezza. L’espulsione di Nagatomo (due ammonizioni praticamente di seguito) poco prima dell’intervallo è l’altro episodio favorevole al Napoli che però non ne approfitta fino in fondo. [[ge:rep-locali:rep-napoli:128524992]] Mancini ridisegna l’Inter negli spogliatoi: fuori Icardi, dentro Telles che va a sinistra. Ljajic è il punto di riferimento centrale di un 4-4-1-1 solido. Il Napoli prova ad impadronirsi della gestione del match e comincia a crescere dopo il primo quarto d’ora perché l’Inter concede spazi. Il valore aggiunto è sempre Higuain: al 17’ Albiol spazza di testa e il pallone diventa un assist per l’argentino che brucia ancora una volta Murillo e fulmina Handanovic con un destro che infiamma il San Paolo. Il Napoli commette l’errore di rilassarsi e l’Inter ne approfitta al 22’: Ghoulam sbaglia disimpegno e consegna la palla a Ljajic che ringrazia e brucia Reina sul suo palo. Sarri sostituisce Insigne con El Kaddouri. Il Napoli sciupa troppo e l’Inter è pericolosa. Poi ci pensa Koulibaly a mettere una pezza al 35’ perché i nerazzurri attaccano con Perisic e Ljajic. Mancini si gioca la carta Jovetic per l’assalto finale. Higuain prova a risolverla ancora una volta da solo: slalom incredibile, diagonale preciso che Handanovic neutralizza. Il Napoli ha il braccino e trema nel finale: due pali, il primo di Jovetic, il secondo di Miranda con la deviazione decisiva di Reina. [[ge:rep-locali:rep-napoli:128522529]] Nel post gara riflettori sul Pipita: E' una notte spettacolare, stiamo lavorando tanto, siamo in un buon momento ma non dobbiamo esagerare, dobbiamo tenere i piedi per terra perché manca tantissimo. Io nuovo re di Napoli? Lavoro per vincere, perché questa squadra e questa città lo meritano - aggiunge - Scudetto? E' lecito sognare quindi noi lo facciamo". Poi De Laurentiis regala un'altra nota di colore ad una grande partita: "Stasera nel finale l'abbiamo vinta col cu...", commenta ad alta voce, uscendo dallo stadio San Paolo. Il presidente azzurro si lascia scappare la frase parlando con un suo collaboratore, una frase liberatoria dopo la sofferenza nel finale della squadra azzurra. 

La gara del San Paolo ha detto che sia Napoli che Inter sono squadre da scudetto. Ha vinto il Napoli per un motivo molto semplice: ha nelle sue fila Higuain, l'attaccante più forte del campionato italiano. Per carità, la squadra di Sarri ha giocato un ottimo primo tempo sia sul piano tattico che su quello del palleggio, ma le occasioni le ha inventate Higuain dal nulla. Lo testimonia il fatto che in un primo tempo in cui non c'è stata partita, il Napoli comunque -Higuain a parte- la porta di Handanovic l'ha vista poco. Higuain ha poi continuato a imperversare anche nel secondo tempo, invece il Napoli si è fermato: gli è venuto il classico 'braccino' ed ha rischiato seriamente di venire acciuffato. Insomma, una squadra che vuole vincere lo scudetto non può rischiare una doppia rimonta in 11 contro 10, quindi è necessaria una crescita dal punto di vista della personalità. Passo all'Inter. Mancini è stato molto bravo nel secondo tempo a mettere una squadra equilibrata nonostante l'inferiorità numerica. Con l'uscita di Icardi, Ljajic in avanti ha gestito molto bene la zona d'attacco. Opinabile invece la scelta iniziale dei centrocampisti: in particolare Guarin avrà anche qualità, ma non ha la testa da Inter e in generale da campionato italiano. Con l'ingresso di Biabiany e di Jovetic poi l'Inter non è stata solo cuore, ma anche tanta tecnica, ed il doppio palo nel finale avrebbe giustificato il pareggio. L'unica cosa su cui Mancini si deve interrogare è un paradosso: notevole in dieci, quando era in parità numerica la sua squadra ha però mostrato dei limiti. Vorrei chiudere parlando dell'arbitro Orsato, un buon direttore di gara che stimo molto. Stavolta però l'espulsione di Nagatomo mi è sembrata un po' affrettata: il fallo del giapponese c'era, ma il secondo giallo, dopo che anche il primo aveva generato qualche dubbio, mi è sembrato oggettivamente eccessivo. Argomenti visti dall'ala 

NAPOLI – Bello e fortunato: il Napoli batte al San Paolo 2-1 l’Inter e sorpassa i nerazzurri al primo posto solitario in classifica. Mattatore della serata il solito Gonzalo Higuain, autore di una doppietta. Onore agli ospiti che, nonostante tutto il secondo tempo in 10 uomini (espulso Nagatomo al 43′), riaprono la partita grazie a Ljajic (il migliore dei suoi) e sfiorano il pareggio in extremis con due clamorosi pali colpiti da Jovetic e Miranda nell’ultimo dei quattro minuti di recupero. PRONTI-VIA: SUBITO HIGUAIN – Sarri sceglie la formazione tipo grazie anche al recupero di Jorginho e Insigne, Mancini lascia in panchina Felipe Melo e Jovetic, optando per il 4-3-3 con Perisic e Ljajic ai lati di Icardi nel tridente offensivo. Pronti-via, il risultato si sblocca subito: merito di Higuain che, dopo un rinvio sbagliato da Murillo, toglie il pallone a Callejon e con una fulminea girata di destro sorprende l’incolpevole Handanovic. Sono passati 70” e il Napoli è già in vantaggio, Higuain si conferma letale in casa: sempre in gol al San Paolo in questo campionato. L’Inter accusa il colpo e arrivano pochi palloni giocabili per Icardi. E’ infatti il Napoli a sfiorare il raddoppio, ancora con Higuain che però si vede respingere il tiro da una scivolata decisiva di Murillo. ESPULSO NAGATOMO – Prima dell’intervallo l’Inter resta in 10: Nagatomo, già ammonito al 35′ per un duro fallo su Callejon, interviene decisamente su Allan, anche se non in maniera cattiva: Orsato decide per il secondo giallo nonostante le proteste della panchina nerazzurra. La decisione è probabilmente esagerata, ma è più grande l’ingenuità del terzino giapponese che poteva evitare un simile rischio. [[ge:rep-locali:repubblica:128517441]] VIA ICARDI – La mossa di Mancini al rientro dopo l’intervallo è Alex Telles per Icardi: il centravanti diventa Ljajic. Ed è proprio l’ex attaccante della Roma a trascinare la sua squadra nella ripresa. Prima però è ancora il Gonzalo Higuain Show: al 63′ lancio in profondità di Albiol, il ‘Pipita’ si inserisce tra Miranda e Murillo, che non riescono a fermarlo, e lascia partire un gran destro che batte per la seconda volta Handanovic. San Paolo in delirio per un gol meraviglioso. L’INTER NON MOLLA – Partita in pieno controllo dei padroni di casa. Eppure l’Inter non molla: merito di Ljajic, trascinatore dei suoi, bravo al 67′ a trovare l’angolino che batte Reina e riapre la gara. Il Napoli comincia ad avere paura, Sarri toglie dal campo Insigne e Hamsik e piano piano l’Inter prende coraggio. La mossa della disperazione di Mancini è l’ingresso di Jovetic al posto di Perisic. CLAMOROSO DOPPIO PALO – Prima della segnalazione dei 4 minuti di recupero, Higuain sfiora la tripletta con un gran bolide dal limite dell’area, ma Handanovic ci arriva con la punta delle dita. Ma quello che accade nell’ultimo minuto di recupero ha del clamoroso: cross di D’Ambrosio dalla destra, colpo di testa di Jovetic, incredibilmente solo, e palo pieno. Passano pochi secondi, altro traversone di Biabiany, questa volta stacca Miranda, Reina compie un prodigio deviando il pallone un’altra volta sul palo. Arriva il triplice fischio dell’arbitro e tutto lo stadio può tirare un enorme sospiro di sollievo: il Napoli batte l’Inter ed è al primo posto solitario in classifica. Nerazzurri sconfitti a testa altissima: i ragazzi di Mancini hanno giocato meglio in 10 uomini, ma la fortuna ha strizzato l’occhio alla squadra di Sarri. Un segnale per lo scudetto? NAPOLI-INTER 2-1 (1-0) NAPOLI (4-3-3): Reina 7,5; Hysaj 6, Albiol 6.5, Koulibaly 6, Ghoulam 6; Allan 6.5, Jorginho 7, Hamsik 6 (34′ st Lopez sv); Callejon 6 (41′ st Maggio sv), Higuain 8, Insigne 6 (24′ st El Kaddouri 6). In panchina: Gabriel, Rafael, Henrique, Chiriches, Strinic, Luperto, Valdifiori, Chalobah, Dezi. Allenatore: Sarri. INTER (4-3-3): Handanovic 6; D’Ambrosio 6,5, Miranda 5.5, Murillo 5, Nagatomo 4,5; Guarin 6 (16′ st Biabiany 6.5), Medel 5,5, Brozovic 7; Perisic 5 (38′ st Jovetic 6), Icardi 5 (1′ st Telles 5,5), LjaJic 7,5. In panchina: Carrizo, Berni, Ranocchia, Dodo’, Montoya, Juan Jesus, Gnoukouri, Melo, Palacio. Allenatore: Mancini. ARBITRO: Orsato di Schio. RETI: 1′ pt Higuain al 1′, Higuain al 63′ e Ljajic al 67′. AMMONITI: Koulibaly, Hysaj, Guarin, Allan e Callejon. ESPULSO: Nagatomo per doppia ammonizione ANGOLI: 5-3 per l’Inter. RECUPERO: 2′ e 4′ Argomenti ssc napoli serie a inter Leggi i commenti I commenti dei lettori 
ROMA – Sassari e Cremona vincono agevolmente in trasferta i posticipi della 9/a giornata del campionato di serie A e conservano il 2° posto. Due successi senza storia contro Capo d’Orlando e Pesaro che non sono mai state in partita. CAPO D’ORLANDO-SASSARI 52-77 Sassari passeggia a Capo d’Orlando e resta in scia della capolista Milano. Un successo mai in discussione contro un’Orlandina impalpabile. La seconda vittoria di fila del Banco porta soprattutto la firma di Haynes (18 punti di cui solo 15 in chiusura di terzo periodo), Eyenga (17 punti) e Petway (5 punti ma ben 11 rimbalzi). L’Orlandina non è mai esistita, messa sotto fin dalle prime battute dalla fisicità e dalle veloci azioni dei campioni d’Italia. E’ scivolata sotto subito 2-11 al 3’, travolta dal buon avvio di Varando, e via via è scivolata sempre più in basso, complici anche le tante palle perse. Sassari non è mai calata arrivando a toccare anche il +28 (45-73) al 38’. Betaland Capo d’Orlando-Banco Sardegna Sassari 52-77 (11-18, 22-39, 38-56) Capo d’Orlando : Stojanovic 2, Ihring ne, Basile 2, Ilievski 2, Laquintana 7, Perl 2, Nicevic 4, Jasaitis 8, Munastra ne, Bowers 6, Metreveli 7, Oriakhi 12. All. Griccioli. Sassari : Haynes 18, Petway 5, Logan 6, Formenti 3, Pellegrino ne, De Vecchi 5, Alexander, D’Ercole ne, Marconato ne, Sacchetti 2, Stipcevic 12, Eyenga 17, Varnado 9. All. Calvani. Arbitri: Mazzoli, Aronne, Paglialunga. Note – Tiri liberi, Capo d’Orlando 13/22, Sassari 10/14; tiri da tre: Capo d’Orlando 3/11, Sassari 9/28; rimbalzi: Capo d’Orlando 38, Sassari 40. Uscito per 5 falli. Eyenga. Spettatori : 2.500. PESARO-CREMONA 74-86 Cremona si conferma la squadra del momento in campionato centrando a Pesaro la 5/a vittoria consecutiva. Un successo meritato da parte di una squadra che ha dimostrato ancora una volta di possedere un gran collettivo come dimostrano i 18 punti di McGee, i 17 di Turner, i 15 di Cusin, che ha chiuso addirittura col 100% al tiro, e i 14 di Washington. Prove impeccabili che hanno reso inutile anche la grande prestazione, tra i padroni di casa, di McKissic (24 punti) e Shelton (17) all’ultima gara in biancorosso. Trascinata da Turner Cremona è subito volata sull’8-0, allungando fino al 23-13 al 9’. A spegnere il tentativo di rimonta della squadra di Paolini (23-18) hanno pensato ancora Cusin e Turner (38-22). Pesaro ha continuato a tirare con percentuali bassi e per recuperare terreno ha avuto bisogno di una fiammata di McKissic (47-40 al 25’). Cremona, però, non si è distratta e in avvio di ultimo quarto ha chiuso definitivamente i conti grazie a McGee, Cusin e Turner. Consultinvest Pesaro-Vanoli Cremona 74-86 (18-23, 32-45, 51-63) Pesaro : Shelton 7, Basile, Gazzotti 6, Lacey 15, Christon 18, Candussi 2, Walker 1, Ceron, McKissic 24, Solazzi 1, Serpilli. N.e. Rosa. All. Paolini. Cremona : Southerland, Gaspardo, Adegboye 9, Vitali 6, Mian 5, Cusin 15, Washington 14, Biligha 2, McGee 18, Turner 17. N.e. Cazzolato. All. Pancotto. Arbitri : Martolini, Rossi, Filippini. Note – tiri da tre punti: Pesaro 8/28, Cremona 9/22; tiri liberi: Pesaro 20/29, Cremona 11/13; rimbalzi: Pesaro 30, Cremona 33. Nessuno uscito per 5 falli. Spettatori : 3.901, incasso 29.028 euro. Argomenti basket basket serie a basket sassari orlandina basket pesaro basket cremona basket Leggi i commenti I commenti dei lettori 
"Arriva il bollo e la targa per le bici". Sui social è scattato l'allarme rosso con foto di bici bruciate e le promesse di non pedalare mai più. Tutto nasce da un emendamento presentato in commissione Lavori Pubblici del Senato dal capogruppo Dem Marco Filippi alla Riforma sul Codice della Strada su biciclette e motoslitte. Per essere precisi l'emendamento introduce di fatto nella riforma (ddl n.1638), tra i principi e i criteri direttivi (art.2), quello della definizione nella "classificazione dei veicoli, senza oneri a carico dello Stato e attraverso un'idonea tariffa per i proprietari: 1) delle motoslitte, disciplinandone le caratteristiche costruttive e funzionali, nonché la circolazione con un apposito contrassegno identificativo, documenti di circolazione e di guida e l'assicurazione per la responsabilità civile verso terzi; 2) delle biciclette e dei veicoli a pedali adibiti al trasporto, pubblico e privato, di merci e di persone, individuando criteri e modalità d'identificazione delle biciclette stesse nel sistema informativo del Dipartimento per i trasporti, la navigazione, gli affari generali ed il personale". Molti hanno letto in quesre righe la famosa "un'idonea tariffa" che dovrebbero pagare i proprietari di biciclette e motoslitte e della possibilità di identificare le prime "prevedendo un numero sul telaio non cancellabile", come spiega Filippi commentando con i cronisti le polemiche nate dal suo emendamento. "Riconosco che il testo della proposta di modifica sia stato scritto male - ammette - ma in realtà non si vogliono prevedere tasse o altro di simile per le biciclette. Si vuole solo dare la possibilità ai ciclisti di iscrivere in un registro nazionale le bici per evitare che vengano rubate continuamente. Tutto qui. A breve arriverà una nuova formulazione del testo per rendere l'obiettivo più chiaro". Ma la spiegazione convince poco e il popolo dei social è sul piede di guerra. Al punto che lo stesso Filippi deve mettere di nuovo mano al Pc per battere una nuova correzione. "Leggo su twitter - spiega il senatore - ricostruzioni a dir poco fantasiose in merito al mio emendamento alla Riforma del codice della strada. Come già fatto in questi giorni su Twitter ribadisco che non propongo di introdurre alcuna targa per le biciclette, si tratterebbe semplicemente di assegnare un numero al telaio, la cui marchiatura è un servizio che molti comuni offrono gratuitamente ai cittadini per combattere i furti e cercare di contrastare il mercato parallelo della ricettazione delle biciclette". "Per quanto riguarda la tariffa - spiega ancora Marco Filippi - essa sarebbe riservata esclusivamente a chi utilizza cicli per fini commerciali come il trasporto di persone. Si pensi ad esempio ai risciò, che alcuni prefetti stanno dichiarando illegali perchè non sono normati. Questo sarebbe un modo per regolamentarli con costi irrisori. Rimango comunque disponibile a definire meglio la questione in commissione, qualora il testo così com'è risulti fraintendibile, poi sarà il Governo (parliamo di una legge delega) a valutare la praticabilità delle proposte. L'utilizzo delle bici verrà da me sempre incentivato e mai ostacolato, anche in ottica di salvaguardia dell'ambiente e della salute dei cittadini. Voglio solo ricordare che in qualità di Assessore al comune di Livorno avevo in dotazione la bici blu e non l'auto". Basterà a placare gli animi? Vedremo. Argomenti bici 
