IL CAIRO - Un'ondata di attacchi coordinati con colpi di mortaio e autobomba ha causato oggi almeno una trentina di morti e decine di feriti, quasi tutti uomini fra le forze di sicurezza egiziane, in una delle giornate più sanguinose vissute nel turbolento Sinai settentrionale fin dalla svolta politica che ha portato al potere al Cairo l'ex generale Abdel Fattah al-Sisi. L'attacco è stato rivendicato dal gruppo Ansar Beït al-Maqdess, affiliato all'Is. E il bilancio di vittime pare destinato a superare quello di un attentato - con successivo scontro a fuoco - che a Sheikh Zuweid lasciò sul terreno almeno 31 morti in ottobre risultando il più cruento da un anno e mezzo almeno. In serata mancava un bilancio ufficiale dato che il portavoce dell'esercito, oltre a dar conto delle vittime causate dalle autobomba e dai colpi di mortai, ha segnalato sparatorie ancora in corso tra forze di sicurezza e terroristi. Ad essere colpita è stata di nuovo Sheikh Zuwaid, dove risultano essere stati centrati una decina di obiettivi, oltre alle località di Arish e della parte egiziana di Rafah, al confine con la striscia di Gaza palestinese controllata dagli islamici di Hamas e guardata con crescente sospetto dall'amministrazione Sisi: fra l'altro sono stati colpiti una base militare, il vicino quartier generale della polizia e un complesso residenziale per gli uomini in divisa. Nel mirino anche posti di blocco, la redazione di un giornale governativo e un museo. Pur in assenza di una rivendicazione, appare verosimile che nella clamorosa azione siano coinvolti gli 'Ansar Bait al-Maqdis', i Partigiani di Gerusalemme, principale gruppo jihadista egiziano basato nella penisola e da poco ribattezzatisi "Stato del Sinai" nel quadro di una sorta di confluenza con l'Isis annunciata in novembre. La gravità dell'attacco di ottobre, che aveva portato al blocco per due mesi del valico di Rafah con Gaza, potrebbe del resto impallidire - quanto a conseguenze - rispetto a quello odierno. Raccontato da fonti giornalistiche locali in serata come un'autentica azione di guerra, in un panorama di macerie e focolai di scontro non ancora spenti, sullo sfondo di un bilancio che fonti non ufficiali sembrano poter far salire anche oltre quota 40 morti. Argomenti egitto attentati sinai 
None Leggi i commenti I commenti dei lettori 
None Leggi i commenti I commenti dei lettori 
BULTEI (Sassari) - "Non mi dimetto, ci ho riflettuto e ho deciso di restare": il sindaco di Bultei Francesco Fois, nel giorno dell'affollata assemblea con 300 sindaci sardi convocati dall'Anci nel suo paese, è più che mai deciso a non gettare la spugna, dopo il pesante attentato che ha devastato parzialmente la sua casa. Oltre alla solidarietà al primo cittadino, la straordinanza adunanza di questo pomeriggio a Bultei - una mobilitazione mai vista nell'Isola - ha voluto lanciare un segnale forte alle istituzioni nazionali e regionali affinché i sindaci non siano lasciati soli. Per questo è stata rilanciata la richiesta di un vertice urgente in Sardegna tra il ministro Angelino Alfano, i rappresentanti della Regione e gli amministratori locali. "Dobbiamo rialzarci - ha ribadito Francesco Fois a cui l'assemblea ha dedicato l'applauso più lungo - e continuare la nostra strada. Non chiediamo la scorta, siamo sindaci non sceriffi, vogliamo essere ascoltati: questo territorio vastissimo per esempio, è stato lasciato senza un presidio dei Carabinieri, più tardi abbiamo avuto la chiusura di tante scuole, infine sono stati attaccati i presidi sanitari. Si devono riequilibrare i territori a seconda delle necessità, così non si può andare avanti". Sono oltre 100, secondo i dati dell'Anci, gli attentati e le intimidazione agli amministratori sardi dal 2010 a oggi, molti dei quali presenti a Bultei, in testa il sindaco di Ottana Giampaolo Marras, tra i più agguerriti nel chiedere allo Stato gli strumenti per governare bene i propri comuni. "L'isola - ha sottolineato l'assessore regionale agli Enti Locali Cristiano Erriu - ha il triste record del maggior numero di attentati agli amministratori in Italia. Per questo dobbiamo unirci e chiedere risorse, ma anche prevenzione". Discorsi condivisi quasi all'unanimità dai 300 sindaci presenti. Solo una voce fuori dal coro, quella di Francesco Manconi, sindaco di Bolotana, che domani ufficializzerà le dimissioni "per l'impossibilità di dare risposte ai cittadini sul caro Tari". "Siamo diventati gabellieri e non possiamo più programmare", ha spiegato. Tanti gli amministratori che hanno denunciato l'assalto ai Municipi contro il caro Tari, a cominciare dal primo cittadino di Nuoro Alessandro Bianchi, che ha ricordato l'aggressione fisica da lui stesso subita dalla folla. "E' chiaro - ha concluso il presidente dell'Anci Sardegna Piersandro Scano - che bisogna avere risposte altrimenti ci costringeranno a gettare la spugna. Chiedo alla Regione come primo atto di rinviare i conguagli Abbanoa al 2016 e di intervenire sulla Tari incidendo sui costi di conferimento. I cittadini sardi non ce la fanno più". Argomenti sardegna attentati sindaco sindaci sassari 
None Leggi i commenti I commenti dei lettori 
VITORIA – Milano perde a Vitoria la quarta gara su cinque nelle Top 16 e scivola al penultimo posto nel girone F. Contro il Laboral Kutxa l’Olimpia non è mai stata in partita finendo per cedere per 102-83. Partita malissimo (-16 al 10’) la squadra di Banchi ha avuto un unico sussulto, nel secondo quarto, quando piazzando un parziale di 11-0 si è rifatta sotto. Ma l'illusione è durata un attimo visto che all’intervallo è andata sotto già di 19 lunghezze (34-18). MILANO TRADITA DAL TIRO DA TRE – Gli spagnoli hanno sfoderato un ottima prova di collettivo facendo la differenza soprattutto con i tiri dalla lunga distanza (11/18 contro il pessimo 8/30 di Milano) e dalla lunetta (25 contro 15). Gli unici a salvarsi nell’Olimpia sono stati Samuels (18 punti), Gentile (15) e Kleiza (14). Nel Vitoria, invece, da segnalare le ottime prove di Bertans, miglior marcatore dell’incontro con 19 punti, James (16), Adams (15) e Causeur (12). Per il riscatto ora Milano dovrà aspettare il 6 febbraio quando ad Assago arriverà l’Efes Istanbul. BANCHI DELUSO - Amareggiato a fine gara coach Luca Banchi: "Vitoria ha imposto la sua energia, loro hanno giocato con fiducia, venivano da un buon momento. Noi male, tanti errori, in difesa soprattutto ma non solo, abbiamo subito 34 punti e nel primo quarto non è accettabile, poi percentuali incredibili. Quando vai sotto e gli altri sono cosi aggressivi e motivati è difficile rientrare, ma fisicamente e mentalmente non siamo stati all'altezza. Dobbiamo tornare a casa e lavorare. Tutta la partita è stata spesa a cercare di rientrare ma dopo 10 minuti in realtà era tutto finito". VITORIA-MILANO 102-83 (34-18, 61-42, 84-61) Vitoria : Adams 15, James 16, Iverson 6, Causeur 12, Shengelia 6, M. Diop n.e., I. Diop 8, Tillie 8, Begic 4, San Emeterio 7, Hansbrough 1, Bertans 19. All. Navarro. Milano : Ragland 3, Brooks 8, Gentile 15, Gigli 0, Cerella 4, Melli 3, Meacham n.e., Kleiza 14, James 4, Hackett 6, Samuels 18, Moss 8. All. Banchi. Arbitri : Radovic (Cro), Zamojski (Pol), Koljensic (Mne). Note – Tiri da 2: Vitoria 22/46, Milano 22/45; Tiri da 3: Vitoria 11/18, Milano 8/30; tiri liberi: Vitoria 25/31, Milano 15/21. Rimbalzi: Vitoria 44, Milano 40. Argomenti basket eurolega olimpia milano Leggi i commenti I commenti dei lettori 
Andrà sotto processo per il furto di una scatola di cioccolatini da 8 euro. Il pubblico ministero aveva chiesto l'archiviazione del caso, ma il gip del tribunale di Genova Silvia Carpanini ha disposto l'imputazione coatta di un genovese di 28 anni, incensurato, reo di aver sottratto dallo scaffale della Coop di via Milano una scatola di cioccolatini. Il procuratore aggiunto Nicola Piacente aveva 'graziato' il ladruncolo valutando la lieve entità del danno, il fatto che fosse un incensurato e soprattutto perché questo procedimento non avrebbe fatto altro che intasare le cancellerie già oberate per l'elevato numero di processi. Ma il giudice ha accolto la richiesta di opposizione di archiviazione presentata dagli avvocati del supermercato e il ladro di cioccolatini dovrà finire sotto processo. Argomenti cioccolatini genova 

ROMA - Il Consiglio dei ministri si è riunito in serata, dopo il primo scrutinio per l'elezione del presidente , e ha dato il via libera definitivo al riordino della difesa d'ufficio, approvando il relativo decreto legislativo. Un ulteriore tassello per il completamento della "nuova disciplina dell'ordinamento della professione forense", si legge nel comunicato finale del cdm. E' prevista l'unificazione dell'elenco dei difensori d'ufficio (ora tenuto presso ciascun consiglio dell'ordine circondariale) su base nazionale, attribuendo al Consiglio nazionale forense la competenza sulle iscrizioni e sul periodico aggiornamento. Per assicurare la qualificazione professionale, sono poi previsti criteri più rigorosi per l'iscrizione, richiedendo che i corsi di aggiornamento abbiano un'adeguata durata e un esame finale. Inoltre - tra l'altro - è elevata a cinque anni la pregressa esperienza professionale in materia penale richiesta per l'iscrizione ed è stabilito, quale ulteriore alternativa, il titolo di specialista in diritto penale, la cui regolamentazione è in via di completamento. In via transitoria si prevede che i professionisti attualmente iscritti agli elenchi tenuti dai consigli dell'ordine siano iscritti automaticamente all'elenco nazionale con l'onere di dimostrare, alla scadenza del periodo di un anno dalla data di entrata in vigore del decreto, la presenza dei requisiti richiesti dalla nuova disciplina per il mantenimento dell'iscrizione. Il testo è tornato all'esame del Consiglio dei Ministri dopo aver acquisito i pareri delle competenti commissioni parlamentari (Giustizia e Bilancio) di Camera e Senato e averne recepito le condizioni. Leggi i commenti I commenti dei lettori 
