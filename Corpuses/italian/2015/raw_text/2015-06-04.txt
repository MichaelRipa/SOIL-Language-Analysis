None Leggi i commenti I commenti dei lettori 

ROMA - Senza Usain Bolt, l'uomo più veloce dell'Olimpico è Justin Gatlin. L'americano, per la quarta volta, mette la propria firma al Golden Gala di Roma, arrivato ormai alla 35/a edizione. Per il terzo successo consecutivo al Golden Gala, il quarto nella carriera, il campione olimpico di Atene 2004 Justin Gatlin ha mostrato ancora una volta di essere, al momento, l'unico sprinter al mondo in grado di mettere in pericolo il regno di Bolt. Il cronometro dice 9.75, vento +0.9, a un centesimo dal personale firmato a Doha, in avvio di Diamond League. Stavolta Gatlin ha battuto Bolt a distanza, dopo averlo sconfitto due anni fa al Golden Gala, perché gli ha sottratto il record dello stadio, mancando di un centesimo il primato sul suolo italiano, che detiene ancora Asafa Powell dal record mondiale di Rieti in 9.74. Dietro Gatlin, un'altra grande prova del francese Vicaut in 9.98, Sotto i 10 netti, anche lui in 9.98, il regolarissimo Mike Rodgers. TRIS PER LAVILLENIE - Anche per Renaud Lavillenie si è trattato del terzo successo a Roma. Per il campione olimpico francese del salto con l'asta una serata in cui è andato vicino all'obiettivo, provando a 6,01, andando assai vicino al successo al primo assalto. Ha vinto la gara a 5,91, misura superata con netto margine, fallita dal bravissimo brasiliano Thiago Braz da Silva, che ha portato il primato del Sud America a 5,86. Terzo il russo Gripich con 5,71, stessa misura del greco Filippidis, quarto. Claudio Michael Stecchi (Fiamme Gialle) non è entrato in classifica dopo autore tre errori alla prova d'ingresso a 5,41. PICHARDO SFIORA I 18 METRI - Nel triplo uomini, Pedro Pablo Pichardo ci ha creduto in quel secondo hop-step-jump in cui ha lambito la sua nuova frontiera, i 18 metri, planando nella sabbia dell'Olimpico a 17,96. Il nullo successivo al super-balzo, dopo un ottimo inizio misurato in 17,58, gli ha consigliato di serbare le energie per il gran finale del sesto turno, invece è uscito un altro nullo e lui si è accontentato di migliorare il primato del Golden Gala (17,60 del primatista mondiale Jonathan Edwards) e anche il record sul suolo italiano, detenuto dal bulgaro riccioluto Khristo Markov dai Mondiali di Roma del 1987. Nell'alto donne, vince Ruth Beitia, spagnola oro europeo. Più volte tentata dall'idea di ritirarsi, è sempre tornata a fare sul serio e l'ha dimostrato anche all'Olimpico, vincendo la prima gara "vera" della stagione mettendo a registro anche i due metri, mondiale stagionale all'aperto migliorato di tre centimetri. Alessia Trost, dopo l'avvio senza macchia a 1,80 e 1,85, ha sbagliato tre volte l'1,90 ed ha chiuso in nona posizione. Sui 2,00 si sono date battaglia, assieme alla Beitia, l'applauditissima Vlašic (cinque successi al Golden Gala portati in dote per il ritorno a Roma) e la campionessa del mondo indoor dello scorso anno, la polacca Licwinko-Stepaniuk, con la croata che si è regalata la perla di una prima prova senza sbavature, regale come un tempo. NIENTE DA FARE PER LA GRENOT - Libania Grenot (Fiamme Gialle) progredisce cronometricamente nei 400 fino a 51.72, ancora miglior prestazione italiana 2015, ma paga nel finale con l'ottavo posto un'azione poco brillante nella seconda parte di gara. Buono l'avvio della campionessa europea di Zurigo, poi la serata di maggior vena delle avversarie l'ha relegata nelle retrovie della classifica, pur se ha chiuso a soli quattro centesimi dal duo formato da Novlene Williams-Mille e dalla Day, due atlete di gran peso nelle gerarchie della distanza. Il successo all'Olimpico è tornato così a una statunitense, Francena McCorory, oro mondiale indoor, in 50.36, davanti alla giamaicana McPherson (50.53) e all'altra americana Hastings (50.67). Nei 1500 metri donne niente rivincita per Sifan Hassan, l'olandese campionessa d'Europa arrivata in extremis a Roma per rimediare alla sconfitta subita a Eugene dopo quella di Doha. Ancora una volta la Hassan si è trovata di fronte la determinazione e la sagacia tattica della statunitense Jennifer Simpson. La miglior gara della stagione, sicuramente, con le prime tre scese sotto i quattro minuti: Simpson in 3'59″31, Hassan e l'etiope Seyaum, una junior, nell'immediata scia rispettivamente in 3'59″68 e 3'59″76. 800 M ANCORA AD AMAN  - Il ceco Vítezslav Veselý, oro a Mosca, con un mega-lancio di 88,14 ha vinto la gara del giavellotto, il 18enne etiope Yomif Kejelcha conquista la gara dei 5000 (12'58″39), Sharika Nelvis vince i 100 ostacoli donne (Pearson caduta e infortunata). Col talento e con i denti arriva il terzo successo consecutivo di Mohammed Aman all'Olimpico negli 800 metri, e per il campione mondiale di Mosca 2013 è un risultato da incorniciare: il suo 1'43″56 è il record mondiale stagionale; ottimo 1'45″07 di Giordano Benedetti (Fiamme Gialle), che all'Olimpico trova sempre il modo di farsi valere. La campionessa in carica degli Stati Uniti Jeneba Tarmoh si è imposta nei 200, infine Johnny Dutch si impone nei 400 ostacoli. L'Olimpico ha poi abbracciato il formidabile talento di Marta Zenoni. La 16enne dell'Atletica Bergamo ha stabilito un altro record in questa stagione formidabile, migliorando nella gara degli 800 femminili juniores, in un eccezionale 2'03″40, il limite di categoria che apparteneva in 2'04″65 da oltre venticinque anni a Fabia Trabaldo. Argomenti atletica leggera justin gatlin renaud lavillenie Leggi i commenti I commenti dei lettori 
SASSARI - Milano rischia di abdicare anzitempo. Sassari, dopo aver espugnato il Mediolanum Forum in gara-1 e fatta sua gara-3, sfrutta nuovamente il fattore campo e al PalaSerradimigni manda al tappeto i campioni in carica con un sonoro 80-67. I sardi ora guidano la semifinale dei play-off scudetto per 3.1 e ora avranno a disposizione ben 3 match point per conquistare la prima finale tricolore della propria storia. Ora la serie si sposterà a Milano dove i padroni di casa proveranno a dare il via alla rimonta. IL MATCH - Nella bolgia del Palaserradimigni l’avvio è tostissimo, ci si difende alla morte su ogni palla. Milano vuole fare la partita, ma Sassari mette in campo grandissima energia. Al 5′ il Banco va avanti 10-7. L’equilibrio dura fino in fondo, alla prima sirena Milano è avanti: 21-23. Banchi trova risposte confortanti dalla panchina, soprattutto da Brooks. Sacchetti risponde mandando in campo gli specialisti della difesa. Al 15′ è parità: 31-31. Si segna con grande difficoltà, anche dalla lunetta la palla pesa più del solito: si va al riposo sul 40-41 per Milano. La Dinamo pasticcia in attacco, l’Olimpia ne approfitta e con due contropiede si porta sul +5: 40-45 in un amen. Sassari resta in scia e al 25′ va avanti: 50-49. Le due squadre si conoscono a memoria e si temono da morire, all’ultimo riposo la gara resta apertissima: 60-57 per Sassari. Logan prova a spaccare la partita con due triple che al 32′ segnano il massimo vantaggio per Sassari: 66-57, +9. Milano chiude le maglie in difesa, ma in attacco combina poco, tenuta in piedi dal solo Gentile (24 punti finali): al 35′ il Banco conduce 66-61. La Dinamo risale sino a +9, 74-65, poi Hackett perde la testa, insulta gli arbitri e viene espulso, consegnando di fatto la gara ai padroni di casa. Banco di Sardegna Sassari batte EA7 Emporio Armani Milano 80-67 (21-23; 40-41; 60-57) BANCO DI SARDEGNA SASSARI: Logan 19, Sosa 6, Formenti, Sanders 15, Devecchi 2, Lawal 13, Chessa ne, Dyson 6, Sacchetti 3, Mbodj 5, Vanuzzo ne, Brooks 11. Allenatore: Sacchetti. EA7 EMPORIO ARMANI MILANO: Ragland 6, Brooks 11, A.Gentile 24, Gigli ne, Cerella, Melli 2, Kleiza 2, Elegar, Hackett 6, Samuels 14, Tabu, Moss 2. Allenatore: Banchi. ARBITRI: Lamonica-Vicino-Bettini. NOTE: parziali 21-23, 40-41, 60-57. Tiri liberi: SASSARI 24/36, Milano 17/22. Usciti per 5 falli: nessuno. Argomenti basket basket play off 2015 sassari basket olimpia milano Leggi i commenti I commenti dei lettori 
Petrini-Del Piero: non è la nuova coppia d'attacco della Juventus, ma quei due di voler giocare assieme, ieri sera, lo hanno confermato. Insieme, il leader di Slow Food e il campione juventino, per trovare le risorse che consentano di portare a Milano, dal 3 al 6 ottobre per Terra Madre giovani, cinquemila agricoltori di 170 paesi del mondo. Di pagare il viaggio e l'ospitalità. [[ge:rep-locali:rep-torino:99130893]] Del Piero ha messo a disposizione di Carlin Petrini la sua showroom di via Gobetti. E lui, il leader di Slow Food, davanti a un centinaio di "vip" torinesi ha lanciato il suo appello. Ha prima di tutto ringraziato il padrone di casa nel modo migliore: «Lo confesso, sono juventino. A uno come me, che era giovane quando giocavano Boniperti, Charles e Sivori i colori bianconeri son rimasti nel cuore». Poi l'appello: «Una volta le chiamavamo "fare una colletta" "catena di Sant'Antonio". Adesso si dice crownfounding e "progetto virale". Ma la realtà è che per realizzare il progetto di Terra Madre Giovani abbiamo bisogno di trovare soldi e ospitalità. E chiediamo a tutti una mano». Per questo Slow Food ha creato una piattaforma, "wefeedtheplanet" dove si può aderire al progetto, iscriversi, donare. Organizza incontri, come quello di ieri sera. Raccoglie volontari. Qualcuno illustre c'è già: Dari Fo ospiterà 4 giovani contandini, Celentano, Albanese e Lella Costa, due a testa. Il regista Sorrentino e il cantautore LIguabue, oltre a Del Piero ovvamente, hanno già deciso di far parte della squadra. Perchè l'appello a Torino? Non solo perchè da Milano al distanza si misure in mezze ore, Petrini lo ha spiegato molto bene: «Perchè Terra Madre è una creatura torinese, è nata qui nel 2004 affiancando il Salone del Gusto» ha ricordato, ringraziando pubblicamente l'ex presidente della Regione Enzo Ghigo che era in prima fila e che di quei progetti è stato un protagonista. Ed è l'idea, diventata un progetto davvero globale e che oggi coinvolge contadini, allevatori, pescatori, artigiani di 170 paesi del mondo, dal Tibet al Perù, che ha permesso a Slow Food, ha spiegato Petrini, «di non essere solo il movimento dei "gourmet", ma di allargare l'interesse a chi davvero nutre il pianeta: i piccoli produttori. «A Terra Madre giovani ci saranno gli agricoltori, i pescatori e così via di meno di quarant'anni, quelli che daranno da mangiare al pianeta nei prossimi decenni». Ma in Africa un comtadino ha un reddito di circa 50 euro al mese, in India ha ricordato Del Piero che lì ha avuto una delle sue ultime esperienze calcistiche: «La povertà si incontra ad ogni angolo di strada, ma anche spesso accompagnata dalla felicità». Quindi per averli a Milano, quei 5 mila "ragazzi di campagna" bisognerà in molti casi pagare il viaggio. E trovare per loro un posto da dormire. Di qui la "colletta". «No n solo condivido i suoi valori - ha detto Del Piero - ma la determinazione, la chiarezza di idee di Petrini sono quelle di un grande allenatore, quelle che ogni giovane oggi deve avere. Saremo una squadra vincente, insieme». 
ROMA - Maggio 1972, in un Paese dell'America Latina. Una ragazza di colore sale in ascensore, si chiama Angela Burnes e fa la donna delle pulizie malgrado abbia una laurea in ingegneria. Non ha avuto altra scelta, viene dal basso e in basso è costretta a restare. Entra nell'attico di Gabriel Ortega, un uomo evidentemente molto ricco, che si è appena trasferito. In casa non c'è nessuno e Angela, nel corso delle settimane successive, non incontrerà mai il proprietario né altre persone. L'appartamento è su due piani, immenso, tinto di rosso e di ocra dalla luce del tramonto. Angela arriva sempre di pomeriggio, su un foglietto Ortega le ha lasciato le cose da fare, e lei ha tempo fino al calar del sole. Di qui il titolo, Sunset , scelto dalla software house belga Tale of Tales fondata da una coppia di artisti che usano i videogame come forma d'espressione. Il progetto è nato in prima battuta su Kickstarter, dove ha raccolto poco meno di 70 mila dollari dei 25 mila richiesti, ed è il migliore fatto da Auriea Harvey e Michaël Samyn, che hanno dieci anni di esperienza alle spalle. Sunset, il colpo di Stato visto da una domestica. Ma è un videgioco La casa si riempie via via di quadri, di oggetti di design che vanno dal Tulip di Jarno Saarinen al Radiofonografo Rr126 disegnato da Pier Giacomo e Achille Castiglioni per Brionvega, fino alla Ball Chair di Eero Aarnio, ma soprattutto si riempie di indizi sulla vita del suo padrone. E mentre Angela si fa un quadro sempre più preciso di Ortega, dalle vetrate i suoni della metropoli diventano cupi. Elicotteri che passano a bassa quota, parate militari e poi colpi d'arma da fuoco, esplosioni. Il Paese è sull'orlo di un colpo di stato e il riferimento sembra essere a quanto accaduto in Cile o in Argentina. Angela capirà sempre di più della personalità di Ortega dalle tracce che troverà in casa, perché anche la sua esistenza verrà travolta. [[ge:rep-locali:repubblica:116133383]] Ci sono decine, centinaia di videogame di guerra e la maggior parte di loro della guerra non dicono nulla. Rappresentazioni irreali, ma in alta definizione, che si fanno carneficine. Sunset invece riesce a comunicare qualcosa del clima di una nazione che sta precipitando nel terrore. E lo fa lasciando che sia il giocatore ad immaginare l'efferatezza di quel che sta accadendo in strada. Auriea Harvey e Michaël Samyn non sono nuovi alle sperimentazioni, fin di primi videogame come The Path e The Graveyard . Stavolta però sono riusciti a realizzare una storia interattiva che è in perfetto equilibrio fra ciò che racconta, ciò che lascia intuire, quel che permette di immaginare. Il risultato è uno dei giochi più raffinati degli ultimi anni. L'unica vera pecca, per noi, è che Sunset è in inglese. Ma anche se non lo parlate, dovreste comunque riuscire a giocarlo. Oppure si può aspettare, Auriea al telefono ha confermato che stanno lavorando alla versione italiana. Lo trovate su Steam, la piattaforma per la vendita online di videogame della Valve, a meno di 20 euro. Argomenti Colpo di stato prodotti sunset Videogiochi kickstarter 
Saranno Conchita Wurst, la celebre cantante drag queen, e Tracy Young, dj celebre che ha lavorato con Madonna al suo ultimo album, le madrine del Milano Pride 2015, la settimana dedicata dei diritti dei LGBT (dal 22 al 28 giugno) che culminerà con la tradizionale parata sabato 27 e sarà preceduta da una festa sabato 20 sulla terrazza del padiglione Usa a Expo. Tra gli invitati il sindaco Giuliano Pisapia, che ha concesso come tradizione il patrocinio del Comune al Milano Pride, e molti personaggi italiani e americani del mondo dello sport, della cultura e dello spettacolo. Non è ancora chiaro se un invito sia stato inviato anche al governatore Roberto Maroni, dopo che la Regione, non senza qualche polemica, ha concesso anch'essa per il secondo anno consecutivo il patrocinio alla manifestazione. Sabato 20 sul pennone davanti al padiglione americano sventolerà anche la bandiera arcobaleno del Milano Pride, ma pare che anche diversi altri Paesi abbiano dato la loro disponibilità a fare altrettanto. L'intera giornata sarà dedicata al tema dei diritti civili, anche se la festa vera e propria inizierà alle 18. A fare gli onori di casa i vertici del padiglione americano, dai rappresentanti del comitato direttivo al personale del consolato americano milanese. Sul sito ufficiale è già pubblicato l'invito al "Milano Pride Kick Off Party at Expo 2015", che si svolgerà sulla Rofftop Terrace. Per quanto riguarda invece la parata di sabato 27, la sorpresa degli organizzatori dovrebbe essere la presenza dell'ex calciatore Alessandro Costacurta che dal palco lancerà un appello contro l'omofobia. La presentazione ufficiale del party a stelle e strisce all'Expo è fissata per domenica sera alla discoteca Il Borgo del Tempo perso. A guidare le danze la dj Tracy Young. Un appuntamento preceduto, la mattina dello stesso giorno, da un incontro a porte chiuse al padiglione Usa tra i volontari e lo chef Art Smith, noto attivista a favore dei diritti delle coppie omosessuali, che sarà tra gli invitati anche della serata. Martedì 9 sarà la volta della cantante Conchita Wurst, che presenterà il suo libro e il suo ultimo album nella sala Reale della stazione Centrale, dove sarà reso noto l'intero programma degli eventi del Milano Pride. Argomenti gay pride milano conchita wurst 
"Non volevo fare del male a mio figlio. Anzi sono fuggito proprio per proteggerlo. Per salvare lui e me dalla mafia. Lei non lo sa dottore ma è anni che sono perseguitato dalle cosche mafiose", dice Enzo Costanza, il padre che nell'aprile scorso fuggì per mezza Europa con il figlio di appena due settimane. Bloccato in Spagna il giovane padre su cui ora pesa l'accusa di sottrazione di minore è stato interrogato la scorsa settimana dal sostituto procuratore Valerio Longi, il magistrato a cui è stata affidata la delicata vicenda. Per quasi due ore Costanza ha risposto alle domande del pm, spiegando di non aver mai voluto fare del male al piccolo (e le indagini hanno infatti accertato che nel corso della sua folle fuga che da Orbassano lo ha portato ad Albacete l'uomo si è sempre occupato scrupolosamente del figlio) ma di aver voluto fuggire perchè da tempo si sentiva minacciato da misteriosi personaggi a suo dire legati alle cosche mafiose. Nel corso dell'interrogatorio Costanza ha anche ammesso di aver ripreso la terapia farmacologica interrotta poco prima della fuga in Spagna. E ha confessato al pm Longi: "Sa dottore, ho ripreso a bere l'acqua del rubinetto". Da mesi il giovane padre aveva il terrore dell'acqua che scorreva nell'impianto idrico della sua abitazione. "E' pericolosissima, è inquinata da fluidi velenosi", si giustificava con i familiari. Il pm ha comunque ordinato una perizia psichiatrica che nei prossimi giorni dovrà accertare le condizioni mentali di Enzo Costanza e soprattutto stabilirne l'eventuale pericolosità. Il caso del padre fuggiasco con il figlioletto però è probabilmente destinato a chiudersi con un'archiviazione se il consulente psichiatrico stabilirà la sua incapacità di intendere e volere nei giorni della fuga in Spagna. Fuga che dopo il passaggio del Frejus in tre giorni aveva portato padre e figlio dapprima Lione, in un albergo della catena Ibis e poi in Spagna. Costanza era stato infine bloccato il 17 aprile dalla polizia spagnola nel centro commerciale Imaginalia alla periferia di Albaceta, a due passi dall'imbocco della statale che porta a Madrid. A tradirlo era stato un acquisto in uno dei negozi del centro commerciale con la carta di credito. Argomenti enzo costanza 
Sarà la sua prima volta ad Expo. Atteso per l’inaugurazione prima, per la festa della Repubblica poi, oggi il presidente della Repubblica Sergio Mattarella arriverà in visita al sito di Rho-Pero. Una mattinata tra padiglioni - selezionati - e incontri istituzionali che si concluderà con un suo intervento che tutti i visitatori potranno seguire, visto che si terrà su un palco allestito davanti all’Expo center. Con lui, i ministri Maurizio Martina e Gian Luca Galletti, il commissario Expo Giuseppe Sala, il sindaco Giuliano Pisapia, il prefetto Francesco Paolo Tronca e il presidente della Regione Roberto Maroni. Prima del discorso, però, il presidente visiterà alcuni degli spazi più rappresentativi di Expo, dove oggi si celebra anche la Giornata mondiale dell’ambiente. Palazzo Italia (con il commissario Diana Bracco) è la prima tappa, con la mostra sulle identità italiane e la firma da apporre sulla Carta di Milano. Altro luogo simbolo, Cascina Triulza, la casa delle associazioni che resterà a fine manifestazione. Infine, Padiglione Zero - con il suo creatore Davide Rampello come guida - e un incontro con il premio Oscar Dante Ferretti, autore delle scenografie che riproducono i mercati italiani che adesso - in formazione completa - sono lungo tutto il Decumano. In mattinata verrà suonato l’inno d’Italia. La sera alle 19,15, invece, concerto in piazza Italia della fanfara del terzo reggimento Lombardia dei carabinieri (per il 201esimo anniversario di fondazione dell’Arma). È, quella del presidente con sua figlia Laura, la visita che inaugura il lungo elenco di ospiti internazionali di giugno. Oggi, per il Forum internazionale dell’agricoltura, ci sarà l’ex presidente brasiliano Lula. Dal 10, invece, inizia la cinquina di visite del premier Matteo Renzi, che sarà ad Expo ogni volta che arriverà uno dei leader internazionali che già hanno confermato la loro presenza: si parte dal presidente russo Vladimir Putin. Tra il 15 e il 21 arriverà la first lady Usa Michelle Obama , con le due figlie Malia e Sasha e la madre: viaggio in Italia con tappa Expo e Venezia. Argomenti expo-2015 expo-2015-padiglione_italia milano sergio mattarella 
