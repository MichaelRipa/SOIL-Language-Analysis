Spostato in un'auletta da solo, dopo aver morsicato l'insegnante di sostegno, è stato alla fine allontanato dalla scuola. E' il caso di un bambino autistico a cui si riferisce il sottosegretario all'Istruzione, Davide Faraone, in un duro post su Facebook in cui commenta la vicenda della bambina campana malata di Aids e rifiutata dalla scuola . "Le differenze tra Nord e Sud - scrive il sottosegretario - si annullano quando si tratta di inclusione a intermittenza". A rendere nota la vicenda sul web è stata la madre dello studente. Ammesso alla prima media in un paesino del Biellese, Vigliano, è stato allontanato dalla classe per i suoi scatti, talvolta anche violenti, e messo in un'aula "ad hoc" quando ha morsicato l'insegnante di sostegno. Subito dopo la stessa professoressa ha dato forfait e l'istituto, con i genitori che in un primo momento si erano detti d'accordo, ha deciso di "prendersi una pausa". Da quel giorno, però, la madre dello studente autistico non ha più saputo nulla dalla scuola. Ed ha così deciso di sfogarsi sul web. "La scuola per mio figlio è iniziata il 14 settembre ed è finita il 23. L'ha frequentata soltanto 14 giorni", scrive la donna, e aggiunge: "Gli insegnanti erano poco disponibili ad accogliermi - aggiunge - e a trattare con la mia malattia". "Il passaggio dalle elementari alle medie è stato fatto gradualmente - ribatte l'assessore all'Istruzione di Vigliano, Annalisa Maschietto - in Comune eravamo tranquilli e non sapevamo che il bambino fosse stato allontanato". Intanto, però, fioccano le polemiche sul web, con le colleghe dell'insegnante di sostegno che la difendono. 
Maurizio Sarri e il Napoli, storia di un matrimonio destinato a durare. Perché la data di scadenza (30 giugno) sarà sicuramente procrastinata. Aurelio De Laurentiis ha spiegato la storia in tutte le salse. E il 'sapor' è sempre lo stesso. "Ci sono opzioni di rinnovo per un totale di cinque anni". Il patron potrà esercitare la prima unilateralmente entro il 30 aprile. L'obiettivo, però, è un altro: risolvere la questione al più presto. L'impatto di Sarri, del resto, sta facendo rima con un campionato d'applausi. Il Napoli è proiettato ai vertici e la gestione del tecnico è tra le più apprezzate dell'intera serie A. Dopo una gavetta lunghissima, stavolta ha bruciato le tappe. Una grande squadra è l'habitat naturale di Sarri. Il Napoli lo ritiene il condottiero ideale anche per le prossime stagioni. Il contratto è abbastanza articolato: ingaggio base di 700mila euro e svariati premi secondo i risultati che riuscirà ad ottenere (la conquista dello scudetto vale più di un milione di euro). Ma le grandi manovre per adeguare lo stipendio iniziale sono partite. Sono bastati pochi mesi e la trattativa - condotta dal diesse Giuntoli rigorosamente a fari spenti - è cominciata. Il Napoli ha già messo sul piatto 1,2 milioni di euro, quasi il doppio di quanto Sarri guadagna attualmente. Il segnale è chiaro: il club azzurro non aspetterà sei mesi per esercitare la clausola di rinnovo e sta cercando di accelerare i tempi. La volontà è quella di proseguire insieme. Il feeling è reciproco. De Laurentiis è stato conquistato dall'allenatore che ha voluto fortemente in estate e difeso dopo un avvio di campionato senza acuti (2 punti in 3 partite). "Prendetevela con me", disse il patron all'apice del momento difficile, poi superato brillantemente con un filotto di risultati (cinque vittorie consecutive in campionato) che hanno lanciato il Napoli al secondo posto. Sarri, dal canto suo, è un tifoso azzurro che ha coronato il sogno di guidare la squadra che sosteneva sin da ragazzino (l'unico in tutta Figline Valdarno) con grande orgoglio, lo stesso che ha dimostrato all'inizio di questa avventura. L'ambiente, tra l'altro, lo ha conquistato. Le dichiarazioni rilasciate al termine della gara con la Fiorentina rappresentano la cartina di tornasole di un rapporto intenso con la piazza. "Il San Paolo è stato fantastico. Questo calore non ha eguali in Europa e ripaga di tutto, anche di qualche polemica di troppo che uno può ricevere". E Sarri, pur visitando poco la città, trova linfa vitale nell'adrenalina che Napoli sa trasmettere. C'è anche un altro aspetto da non sottovalutare: ha un rapporto molto forte con De Laurentiis che va al di là dell'ambito professionale. Sarri, del resto, è un grande allenatore ma anche molto altro: ama la letteratura (Vargas Llosa è uno dei suoi autori preferiti) e non vive di solo calcio. Durante la prima intervista all'Hotel Vesuvio prese posizione contro l'esclusione della Grecia dall'Unione Europea e una volta in conferenza stampa citò i dati dell'Ocse per spiegare il calo dell'affluenza a Fuorigrotta. Doti che per De Laurentiis contano molto. Gli indizi sono disseminati ovunque. Maurizio Sarri e il Napoli. Prove tecniche di una lunga convivenza. Argomenti napoli calcio maurizio sarri 

Leggi i commenti I commenti dei lettori 
BUCAREST - Strage per un incendio in una discoteca nel centro di Bucarest, in Romania. A provocare il rogo l'esplosione di fuochi d'artificio durante un concerto. Il bilancio è di 27 morti e 155 feriti. Lo riferiscono i servizi di emergenza locali. Il bilancio, vista la gravità di alcuni dei feriti, è destinato a peggiorare. Le autorità stanno lavorando all'ipotesi che le norme di sicurezza non siano state rispettate, come ha detto affermato il capo dello stato romeno, Klaus Iohannis: "Abbiamo già indizi che dimostrano che la regolamentazione legale non è stata rispettata, spero che le autorità effettuino la loro inchiesta con rapidità e fermezza". [[ge:rep-locali:repubblica:126284770]] Nella discoteca Colectiv, al momento dell'esplosione, era in corso un concerto del gruppo rock romeno 'Goodbye to Graviti', che stava lanciando il suo nuovo album con uno spettacolo di luci e giochi pirotecnici. E i fuochi d'artificio sono esplosi all'interno del locale provocando l'incendio. Erano presenti almeno 400 persone. Alcuni dei feriti hanno ustioni sul 70% del corpo. Victor Ionescu, che era nel club con la sua ragazza, ha raccontato ad Antena 3 TV : "C'erano enormi fiamme dopo l'esplosione. La gente sveniva, cadeva a terra a causa del fumo. E' stato il caos totale, le persone si sono calpestate. Una tragedia che poteva essere evitata se ci fosse stata più organizzazione dei servizi di emergenza." Le autorità locali sostengono di aver mobilitato subito 60 mezzi tra ambulanze e unità dei vigili del fuoco. Il ministro della Salute, Nicolae Banicoiu, ha lanciato un appello alla popolazione perché si presenti negli ospedali per donare del sangue. Il primo ministro Victor Ponta, in visita in Messico, farà ritorno in Romania. La tragedia romena ha varie analogie con stragi del passato. Nel 2013, in una discoteca della città brasiliana Santa Maria , persero la vita 241 persone a causa di un'esplosione provocata proprio da fuochi d'artificio. E furono sempre i fuochi d'artificio a scatenare un devastante incendio in Russia nel 2009 nel quale persero la vita 156 persone. Nel 2004 a Buenos Aires furono 194 i morti per l'esplosione in un locale. [[ge:rep-locali:repubblica:126287508]] [[ge:rep-locali:repubblica:126286604]] 
ROMA - Un riconoscimento per il lavoro svolto per Expo e un auspicio affinché quella esperienza positiva venga replicata in occasione del Giubileo . E' Francesco Paolo Tronca , prefetto di Milano, il commissario straordinario individuato per guidare Roma dopo la decadenza del consiglio comunale della Capitale e la fine del mandato del sindaco Ignazio Marino . Il prefetto di Roma, Franco Gabrielli , ha appena firmato la sua nomina. "Orgoglioso e felice della fiducia accordatami", ha detto subito dopo Tronca, il quale è nato a Palermo 63 anni fa. "Affrontero' il nuovo incarico con il medesimo impegno con cui ho affrontato, in questi 2 anni, il semestre europeo, il vertice Asem e la preparazione e la gestione di Expo". [[ge:rep-locali:rep-roma:126298695]] Soltanto qualche ora fa, al termine della conferenza stampa di commiato convocata dallo stesso Marino in Campidoglio, era stato il numero uno del Pd romano, Matteo Orfini , a promettere: "Siamo già al lavoro col governo per la scelta del commissario, la quale avviene contestualmente con le dimissioni del sindaco, per questo ci vorranno poche ore. L'esecutivo è all'opera per dare risposte immediate ai cittadini". Una risposta che è arrivata subito. Una scelta che vuole rappresentare un chiaro segnale in vista del Giubileo, perché l'evento possa avere la stessa riuscita dell'Expo che si sta chiudendo a Milano. Peraltro, è proprio il premier Matteo Renzi a guardare al Giubileo come chance per provare a ribaltare l'immagine negativa degli ultimi mesi. "Faremo di tutto per fare del Giubileo con Roma ciò che è stato l'Expo per Milano", ha detto il capo del governo e segretario di quel Pd contro cui stasera Marino ha lanciato accuse pesanti. "Questa pagina si è chiusa, ora basta polemiche, tutti al lavoro". Renzi va ripetendo che ora si tratta innanzitutto di fare il possibile per recuperare quel "rapporto con la città" che l'ormai ex sindaco ha compromesso e per questo motivo procederà immediatamente con la nomina del commissario e, subito dopo, con la scelta di quel dream team che dovrà rappresentare la faccia del governo nella capitale. Proprio del dream team dovrebbe far parte l'assessore uscente alla Legalità, Alfonso Sabella, insieme al presidente del Coni Giovanni Malagò e all'ex Expo Marco Rettighieri. Ma il nome di Sabella è attualmente in pole anche per il toto-sindaco. Senz'altro è il nome preferito da Orfini. Da Palazzo Chigi invece escludono la candidatura di attuali membri del governo Renzi, da Marianna Madia a Paolo Gentiloni a Beatrice Lorenzin. Mentre Alfio Marchini sembra sempre più consegnato al campo del centrodestra. Il commissario, dunque, è scelto. E nella sua individuazione, oltre che nella provenienza del suo ultimo incarico, tornano alla mente le parole pronunciate da Raffaele Cantone , presidente dell'Anticorruzione: Milano - ha detto soltanto qualche giorno fa il numero uno dell'Autorità non senza scatenare reazioni - si è riappropriata "del ruolo di capitale morale del Paese, mentre Roma sta dimostrando di non avere quegli anticorpi di cui ha bisogno e che tutti auspichiamo possa avere in vista del Giubileo che aprirà i battenti il prossimo 8 dicembre". Non un attacco, aveva poi chiarito Cantone dopo le polemiche che si erano susseguite, ma "un pungolo" per spingere a lavorare su questa logica. Dal governo, è il ministro dell'Interno, Angelino Alfano , a ribadire a caldo: "E' stato scelto il prefetto di Milano come commissario di Roma "perché il Giubileo deve funzionare come l'Expo". Tronca è esperto di sicurezza pubblica, di mediazione sociale, di problematiche dell'immigrazione e della gestione di emergenze. Come riporta il sito del Viminale, si è laureato a Pisa nel 1975 in Giurisprudenza e poi, nello stesso ateneo, anche in Storia. Ha superato il concorso di commissario di Polizia, prendendo servizio a Varese nel 1977. Il primo marzo 1979, dopo aver vinto il concorso di consigliere di prefettura, ha iniziato la carriera nell'amministrazione civile dell'Interno alla prefettura di Milano, ricoprendo l'incarico di capo della segreteria del prefetto e, quindi, gli incarichi di vicecapo di gabinetto e poi di capo di gabinetto, rispettivamente per 8 e 7 anni, fino al primo luglio del 2000, data della nomina a viceprefetto vicario di Milano. Il 23 maggio 2003 è stato nominato prefetto di Lucca. Nel 2006 è diventato prefetto di Brescia. Cavaliere di Gran Croce dell'Ordine al merito della Repubblica italiana, è cultore di Storia del diritto italiano all'università statale di Milano ed autore di diverse pubblicazioni. Dal 28 novembre 2008 è stato capo del dipartimento dei Vigili del fuoco, del soccorso pubblico e della difesa civile, per essere poi nominato nell'estate del 2013 prefetto di Milano. Argomenti commissario roma roma prefetto di milano expo giubileo misericordia francesco paolo tronca ignazio marino raffaele cantone matteo orfini franco gabrielli matteo renzi 
L’atmosfera, almeno quella, sarà da derby “vero”, di quelli in cui ci si gioca qualcosa di importante. Lo Juventus Stadium, alle 18 di oggi pomeriggio, sarà esaurito: i biglietti a disposizione di chi non si è abbonato sono andati in fumo in un amen e da giorni la vendita dei tagliandi è sold-out. Almeno per quanto riguarda la Juve. Tutt’altra solfa si respira invece in casa granata nonostante l'allarme per i 6 gol subiti nelle ultime due gare con Lazio e Genoa : vuoi per il fastidio di giocare allo Stadium, vuoi per i prezzi certo non a buon mercato (45 euro), i tifosi del Toro non riempiranno il settore loro riservato. Insomma, sembrerebbe quasi che per una volta le emozioni da derby stravecchio, con 108 anni di storia alle spalle, coinvolgano più i tifosi bianconeri che quelli granata. Di certo in casa Juve stavolta non si vogliono fare regali: vuoi per la classifica deficitaria, con il Toro avanti di tre dopo aver toccato un massimo vantaggio di +8, vuoi per l’ultima vittoria granata della scorsa primavera. Il risultato è che la curva Sud dello Juventus Stadium ha incitato a gran voce la squadra a vincere il derby fin dall’ultima gara interna, quella di domenica scorsa contro l’Atalanta. I bianconeri ieri mattina si sono allenati a Vinovo; un gruppo della tifoseria organizzata, con tanto di striscione, si è ritrovato davanti ai cancelli del centro sportivo e, poco prima dell’ora di pranzo, la società ha aperto le porte consentendo loro di seguire dalla tribuna una decina di minuti di allenamento. Obiettivo dei tifosi dare la carica e la scossa alla squadra dopo la sconfitta di Reggio Emilia, con la richiesta di una pronta reazione nel derby. Nel pomeriggio la truppa è poi rientrata nel quartier generale di Leinì dove oggi pomeriggio attenderà compatta il momento della partenza per lo Stadium, intorno alle 16. Scontati i rientri di Khedira e Marchisio a centrocampo, in attacco Mandzukic dovrebbe far coppia con Morata. Più o meno alla stessa ora partirà anche il pullman granata che lascerà l’albergo che lo ospita in centro città per raggiungere Venaria quando mancherà ancora un’ora e un quarto al fischio d’inizio. Il resto, poi, sarà il rituale consueto di avvicinamento ad una partita che però, emozionalmente, non sarà mai come le altre. Una partita che sarà ancora più particolare per gli ex: sul fronte bianconero, dopo l’addio di Ogbonna, sono rimasti Asamoah e il terzo portiere Rubinho, ma entrambi sono per il momento fermi ai box per infortunio. Più ricca la pattuglia di ex a disposizione di Ventura: la punta di diamante è Quagliarella, che lo scorso anno, allo Stadium, raccolse soltanto applausi, poi ci sono Molinaro e Moretti, che giocheranno dal primo minuto, oltre ad Amauri che andrà in panchina. Argomenti stadium derby 

