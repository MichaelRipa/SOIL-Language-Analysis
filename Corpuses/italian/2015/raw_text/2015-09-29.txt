BORISOV – Da Lille a Roma, il Bate resta un incubo per Rudi Garcia. Sorpreso all’esordio nella Champions 2012-13, il tecnico francese rimedia un’altra lezione dalla formazione bielorossa che piega i giallorossi per 3-2 complicandone il cammino verso gli ottavi di Champions. L’unica amara consolazione di una serata storta arriva da Barcellona dove, nel finale, i catalani sono riusciti a piegare il Bayer Leverkusen. Ma certo è che da ora in poi la Roma non potrà più permettersi passi falsi se vorrà andare avanti. GARCIA, FORMAZIONE SBAGLIATA – E’ stata una Roma dai due volti. Inguardabile e mal piazzata in campo nei primi 45’, tignosa e volitiva nella ripresa in cui avrebbe anche meritato di riprendere gli avversari. Sulla graticola, inevitabilmente, finirà Garcia che, proprio alla sua 100/a in giallorosso, ha sbagliato formazione di partenza schierando un Iturbe mai incisivo, e ha riconosciuto l’errore troppo tardivamente, dopo il 3-0, cambiando uomini (dentro Falque e Torosidis), modulo (4-2-3-1) e posizione degli interpreti (tra tutti Florenzi rimesso alto). [[ge:rep-locali:repubblica:123959822]] UNA ROMA TROPPO COMPASSATA – Ma è pur vero che quello che è mancato alla squadra giallorossa è stato il giusto approccio alla gara. Troppo molle e compassato rispetto a un BATE che ha viaggiato per oltre un’ora a mille, vincendo tanti decisivi contrasti in ogni zona del campo. Non è con questo atteggiamento che si può pensare di fare strada in Europa. ITURBE PROMOSSO TITOLARE - Costretto a rinunciare a Totti, Dzeko, Keita, Garcia ha deciso di schierare Iturbe nel tridente d’attacco accanto a Salah e Gervinho con Florenzi riproposto a destra, Szeczesny al rientro tra i pali e Vainqueur all’esordio dal 1’ a centrocampo. Sul fronte opposto Yermakovich, già privo degli infortunati Rodionov e Zhavnerchik, ha cambiato tre pedine rispetto alla gara di Leverkusen inserendo in mediana Nikolic e Yablonski al posto di Baga e Aleksievich con M. Volodko sulla trequarti in sostituzione dell’acciaccato Hleb. BATE, UNO-DUE MICIDIALE - La Roma è partita con il piglio giusto ma al primo affondo dei padroni di casa (8’) si è fatta sorprendere: il BATE ha fatto impazzire la retroguardia giallorossa con una veloce triangolazione sulla sinistra, conclusa prima da Gordeichuck sulla traversa e poi ribadita in rete dall’accorrente Stasevich. Neppure il tempo di riprendersi che la squadra di Garcia ha rimediato il secondo pugno al mento (12’): a portarglielo è stato Mladenovic che ha sorpreso Szczesny con una sassata d’esterno sinistro da 30 mt calciata direttamente dalla fascia. MLADENOVIC INCUBO DI SZECZESNY - La Roma ha abbozzato una reazione ma ha allertato Chernik solo con tre conclusioni da fuori di Iturbe, Pjanic su punizione e Nainggolan. Il BATE si è chiuso bene e, cinicamente, al quarto tiro in porta ha fatto di nuovo centro: il 3-0 lo ha firmato ancora Mladenovic con un gran diagonale di sinistro sotto la traversa su assist dell’incontenibile M. Volodko. GARCIA PASSA AL 4-2-3-1 E GERVINHO SEGNA – Perso per perso, Garcia ha rivisto tutto sostituendo prima dell’intervallo Vainqueur con Falque e poi, dopo la pausa, Iturbe con Torosidis. La Roma, passando a un più logico 4-2-3-1 con Pjanic in cabina di regia e Falque e Florenzi alti sugli esterni ha cambiato passo e fisionomia. E dopo aver sfiorato il gol con lo stesso Florenzi (sinistro dal limite salvato sulla linea di Dubra) e con Falque, ha accorciato le distanze (66’): il gol lo ha segnato Gervinho con un destro in girata su lancio smarcante di Falque. TOROSIDIS FA 3-2, TRAVERSA DI FLORENZI - La Roma si è ravvivata ma al 73’ è stata tradita da Salah che, servito solo in area da Pjanic, non ha trovato clamorosamente lo specchio col sinistro. A ridarle una speranza, allora è toccato a Torosidis che ha sfruttato nel migliore di modi all’82’ un cross dalla sinistra di Digne. Gara riaperta ma a chiudere definitivamente la porta in faccia ai giallorossi ha pensato, all’84’, la fortuna: un destro a giro dal limite di Florenzi ha picchiato sulla parte inferiore della traversa a Chernik battuto ed è tornato in campo. Altro segnale che in questo momento la Dea bendata ha voltato le spalle ai giallorossi. BATE BORISOV-ROMA 3-2 (3-0) Bate (4-2-3-1): Chernik 7; Polyakov 6.5, Milunovic 5.5, Dubra 6.5 Mladenovic 8,5; Nikolic 6.5 (41′ st A. Volodko sv), Yablonski 6.5; Stasevich 7, Gordeichuk 7 (25′ st Hleb 6), M. Volodko 7.5 (39′ st Rios sv); Signevich 6.5. In panchina: Soroko, Aleksievich, Karnitskiy, Jevtic. Allenatore: Yermakovich. Roma (4-3-3): Szczesny 4.5; Florenzi 6 (45′ st Soleri sv), Manolas 5.5, De Rossi 5, Digne 5.5; Pjanic 6, Vainqueur 5 (38′ pt Falque 6.5), Nainggolan 5.5; Iturbe 5 (1′ st Torosidis 7), Gervinho 6, Salah 5. In panchina: De Sanctis, Castan, Maicon, Salih Uçan. Allenatore: Garcia. Reti: 8′ pt Stasevich, 12′ pt Mladenovic, 30′ pt Mladenovic, 20′ st Gervinho, 36′ st Torosidis. Arbitro : Clattenburg (Inghilterra) 6. Note : Serata fredda. Terreno in buone condizioni. Ammoniti : Digne, Milunovic, De Rossi, Torosidis, Manolas, Gervinho, Doubra. Angoli : 8-1 per la Roma. Spettatori : 12mila circa. Argomenti champions league as roma Leggi i commenti I commenti dei lettori 
Se lo stipendio dei consiglieri dev'essere equiparato a quello del sindaco di una città capoluogo come vuole Renzi e come chiede da tempo Chiamparino, allora anche la trattenuta sul Tfr, che i sindaci non hanno, scompare. Così, nell'ultima riunione prima del via definitivo alla proposta di legge sulla riduzione delle indennità, i consiglieri regionali del Piemonte si sono fatti un sconto fra 280 e 300 euro netti a mese. Se in un primo tempo infatti si prevedeva una trattenuta sul trattamento di fine rapporto del 5 per cento, nella stesura definitiva questa non c'è più. Questione di "equità" con i sindaci del Comune capoluogo, è stata la motivazione addotta ieri da alcuni consiglieri che ha chiesto la correzione. Dal primo gennaio 2016, giorno in cui la legge entra in vigore se sarà approvata, un consigliere semplice del Piemonte prenderà dunque 6.700 euro, mentre finora incassava circa 7.700 euro netti al mese. Anche l'annunciato taglio sui vitalizi per i vecchi consiglieri che ne usufruivano già a 55 anni è stato ripensato: la riduzione non ci sarà e a dire la verità si trattava di un risparmio minimo, 90 mila euro all'anno per un totale di venti consiglieri. In compenso, i componenti dell'assemblea del Piemonte hanno deciso di lasciare un taglio in eredità a chi verrà nella prossima legislatura:. La nuova proposta di legge depositata ieri a Palazzo Lascaris dal capogruppo Pd Davide Gariglio e sottoscritta da Sel, Moderati e lista Monviso - Solo Monaco di Scelta Civica si smarca - introduce un limite alle risorse destinate al personale degli uffici di comunicazione del consiglio regionale e della giunta. L'importo massimo fissato sarà rispettivamente di 600mila e di 2 milioni e mezzo. "Il risparmio complessivo sarà di 784 mila euro - dice Gariglio - 3 milioni e 922 mila euro per legislatura". Anche il portavoce del presidente del Consiglio e della giunta non potrà superare il tetto massimo di 100mila euro all'anno, stabilisce la nuova legge. L'obiettivo generale di un provvedimento che incide su indennità di carica, sui rimborsi spese ma anche sulle spese di funzionamento dei gruppi, sintetizza ancora il capogruppo Pd è un risparmio di 2 milioni e 120mila euro all'anno, oltre 10milioni e 600mila in cinque anni di legislatura. A regime, la Regione dovrebbe risparmiare ogni anno 1 milione e 80 mila euro sul trattamento economico dei consiglieri (5milioni e 400 a legislatura), 255mila sul funzionamento dei gruppo (1.275 a legslatura) e 784mila euro (ma dalla prossima legislatura appunto) sul personale per gli uffici di comunicazione. 
ROMA - Pensa al turnover, Stefano Pioli, in vista della partita contro la seconda forza del campionato francese. Giovedì a Roma arriva il Saint-Étienne, che in Ligue 1 è dietro solo al Psg di Ibra&co. MORRISON, POSSIBILE CHANCE DA TITOLARE - Un avversario di assoluto rispetto, insomma. Per questo l'allenatore della Lazio sta valutando varie opzioni per affrontarlo. Da una parte c'è l'esigenza di non abbassare la guardia per dare continuità ai risultati, dall'altra la necessità di far rifiatare giocatori che non hanno mai riposato fino a questo momento (vedi Parolo) e i reduci da infortuni che hanno già fatto gli straordinari nelle ultime partite (Djordjevic e Biglia). Ci sarà più di qualche cambio e nella turnazione potrebbe rientrare per la prima volta dall'inizio della stagione anche Ravel Morrison. L'inglese scalpita per un posto da titolare e Pioli pensa di lanciarlo dal primo minuto nel ruolo di trequartista. CANDREVA: "TORNO CON IL FROSINONE" - Non sarà della gara sicuramente Antonio Candreva, come spiegato da lui stesso su Facebook in un simpatico siparietto insieme al suo mental coach Sandro Corapi: "Sto benissimo e dopo questa grande chiacchierata ancora meglio. Sarà pronto in vista di domenica 4 ottobre (Lazio-Frosinone, ndr) per essere in grandissima forma e fare una super prestazione". Può rientrare in tempo per la sfida di Europa League invece Alessandro Matri, come spiegato dal medico sociale Bianchini: "Si aggregherà al gruppo da martedì e in via teorica è convocabile per il Saint-Étienne. Questa però è una decisione che spetterà all'allenatore. Klose e De Vrij dovremmo rivederli con la squadra dopo la sosta". Oltre al gioco e ai risultati, la Lazio recupera lentamente anche tutti i pezzi pregiati. Argomenti calcio serie a lazio Leggi i commenti I commenti dei lettori 
BORISOV – “Abbiamo perso anche per colpa mia”. Rudi Garcia fa mea culpa dopo il 3-2 di Borisov. “Ho pensato di schierare il miglior attacco ma ho sbagliato. Abbiamo mancato di equilibrio almeno per 40’ e c’è mancata qualche forza. Nel secondo tempo potevamo pareggiare ma la fortuna non a girato dalla nostra parte. Comunque è solo la seconda giornata, vediamo il bicchiere mezzo pieno siamo a due punti dal 2° posto che e’ il nostro obiettivo”. E’ MANCATA LA COMPATTEZZA – Il tecnico giallorosso prova a spiegare la prima mezz’ora da incubo: “Abbiamo preso gol tutti dalla stessa fascia…Quando è entrato Torosidis ci ha riequilibrato le cose ma non è stato sufficiente. Il gioco è fatto di errori e noi ne abbiamo fatti di più, nel secondo tempo almeno abbiamo fatto di tutto per recuperare e meritavamo il pareggio”. Garcia non parla, comunque, di approccio sbagliato: “No, perché i primi 5’ abbiamo fatto bene, abbiamo pressato e creato occasioni. Abbiamo pagato sui primi loro tiri… Il problema secondo me è che la squadra è rimasta larga più che lunga. E’ mancata la compattezza, abbiamo sofferto il loro pressing. Abbiamo perso tanti duelli nel primo tempo e ne abbiamo vinti tanti nel secondo, questo è un segnale importante. Dobbiamo fare meno errori per sfruttare la continuità, anche con la Sampdoria abbiamo fatto troppi errori così come stasera. La reazione della squadra c’è stata, significa che la testa c’è. [[ge:rep-locali:repubblica:123989427]] NAINGGOLAN: COLPA NOSTRA – Radja Nainggolan non trova scuse per il clamoroso ko: “Nel primo tempo siamo arrivati un paio di volte in porta, ma loro hanno sfruttato gli spazi, mentre noi non abbiamo difeso bene in blocco. Nella ripresa eravamo consapevoli di poter recuperare, abbiamo avuto le occasioni per pareggiare, ma non ce l’abbiamo fatta”. Nainggolan assolve pero’ Garcia: “Sapevamo quello che dovevamo fare, l’abbiamo fatto male. Bisogna vedere adesso cosa abbiamo fatto male e cosa no. Abbiamo iniziato male. Potevamo recuperare, abbiamo sbagliato le ultime occasioni. Dovevamo fare meglio”. “Se avessimo giocato tutta la gara come abbiamo fatto nel secondo tempo ci sarebbe stato un altro risultato, e’ facile dirlo ora. Colpa nostra – conclude il belga -. Siamo consapevoli di quello che abbiamo fatto, ovvero una partita a due facce, andava fatta per 90’. Va presa come lezione”. FLORENZI: APPROCCIO MENTALMENTE SBAGLIATO - Alessandro Florenzi smentisce, involontariente Garcia: "Purtroppo siamo scesi in campo non con la testa giusta. Nel secondo tempo è scesa un'altra Roma ma dobbiamo tutti rivedere la nostra prestazione, me compreso. Non so se avremmo meritato il pareggio...." Il terzino giallorosso prova a spiegare i motivi dell'approccio sbagliato: "Non è supponenza o sentirsi più forti. Secondo me siamo più forti del Bate Borisov, se la prepari bene finisce bene per noi e male per loro". La Roma a destra ha sofferto molto nel primo tempo..."Non abbiamo letto bene la situazione, loro attaccavano molto bene a sinistra lo sapevamo, ma non siamo riusciti a prendere le contromisure come avremmo dovuto fare, è solo colpa nostra". Argomenti champions league as roma rudi garcia Leggi i commenti I commenti dei lettori 

NEW YORK - Kelly Renee Gissendaner è stata giustiziata. La commissione per la libertà vigilata della Georgia, negli Stati Uniti, incaricata di esaminare il caso, ha respinto per la seconda volta il suo appello confermando la condanna per la donna, colpevole di aver ucciso il marito. Gissendaner è stata messa a morte tramite iniezione letale. L'esecuzione, prevista inizialmente per le 19 (l'una in Italia) nel carcere della Jackson County, era stata ritardata dal ricorso ed è avvenuta prima della mezzanotte ora locale. I figli avevano perdonata la donna e si erano appellati con forza ai giudici affinché le fosse salvata lavita. Anche Papa Francesco aveva lanciato un appello per salvarla. Con una lettera scritta dal nunzio, Carlo Maria Viganò, il pontefice aveva chiesto all'apposita commissione della Georgia di fermare il boia. [[ge:rep-locali:repubblica:123957325]] La commissione non ha voluto accogliere la richiesta di rinvio, e i suoi membri non hanno voluto fornire una motivazione per la decisione, precisando soltanto che hanno esaminato con molta attenzione la richiesta d'appello prima di pronunciarsi. Nell'istanza presentata dagli avvocati di Gissendaner si sosteneva che la condanna a morte era inappropriata perché la loro cliente non aveva materialmente commesso l'omicidio del marito, ucciso da Gregory Owen, all'epoca amante della donna. Owen è stato invece condannato all'ergastolo, dopo aver testimoniato contro di lei, ma nel 2022 potrebbe uscire in libertà condizionata. La Gissendaner, 47 anni, è la prima donna condannata a morte in 70 anni nello Stato di Georgia. Doveva essere giustiziata il 25 febbraio scorso, ma l'esecuzione fu rinviata al 2 marzo a causa del maltempo. Anche in questo caso, i suoi legali riuscirono a posticipare l'esecuzione perché le fiale letali, con le quali doveva essere giustiziata, apparivano contenere parti estranee. Le esecuzioni di donne negli Usa sono un fatto raro e ne sono state giustiziate solo 15 (contro 1.400 uomini) da quando nel 1976 la Corte Suprema ha ripristinato la pena di morte. Nuovo intervento del Papa. E la mano del boia non si ferma. In Oklahoma è prevista a breve l'esecuzione di Richard Glossip, nel braccio della morte per il suo ruolo nell'uccisione nel 1997 del proprietario del motel Oklahoma City. Glossip si dichiara innocente e ritiene di essere stato incastrato dal vero killer, che sta scontando l'ergastolo e che è stato il testimone chiave per l'accusa. Anche per questo caso è intervenuto Papa: in una lettera consegnata al governatore dell'Oklahoma Mary Fallin dal nunzio in Usa Carlo Maria Viganò Francesco chiede di commutare la pena per "dare una più chiara testimonianza del valore e della dignità della vita di ogni persona". Bergoglio quindi esorta il governatore a considerare le parole di papa Giovanni Paolo II secondo cui la pena capitale dovrebbe essere usata solo "in casi di assoluta necessità", che sono "molto rari, se non addirittura praticamente inesistenti". Ma anche in questo caso l'appello del Pontefice non sembra aver sortito effetti: la Corte suprema Usa ha respinto i ricorsi autorizzando l'esecuzione di Glossip. E giovedì prossimo è prevista l'esecuzione di Alfredo Prieto, 49 anni, originario di El Salvador, colpevole di aver ucciso nove persone in California e Virginia tra il 1988 e il 1990 e di aver stuprato e ucciso una 15enne in California nel 1992. Nello stesso anno, in Virginia, massacrò tre giovani poco più che ventenni. Tuttavia, nonostante sia giudicato un serial killer, Prieto è affetto da disabilità mentale e solo la Corte Suprema può bloccare all'ultimo momento l'esecuzione. L'ultima condanna capitale eseguita in Virginia risale al 2013. Prieto sarà giustiziato con un'iniezione letale. Argomenti pena di morte georgia papa francesco 
L'Università ci riprova. Il trasferimento a Grugliasco del Polo scientifico è stato rimesso all'ordine del giorno dell'Ateneo. L'idea era stata rilanciata dal rettore Gianmaria Ajani nella scorsa primavera, ma ora si è passati alla fase operativa: nelle scorse settimane gli uffici hanno completato il progetto di fattibilità che è stato condiviso con gli altri enti coinvolti nell'operazione, i comuni di Torino e Grugliasco e la Regione che in passato frenato il progetto. A fianco di Agraria e Veterinaria verranno spostate aule e laboratori di Chimica e Farmacia e di un altro dei dipartimenti che ora si trovano in via Pietro Giuria: favorito è Fisica. L'attuale però non sarebbe il cantiere "monstre" da più di 200 milioni di euro di cui si parlava durante la gestione Pelizzetti e che era naufragato dopo la sconfitta di Bresso alle regionali 2010: "Il costo di questa operazione dovrebbe essere di 85 milioni di euro, ma in ogni caso non supera i 100  -  spiega il vicerettore all'Edilizia, Bartolomeo Biolatti  -  Si tratta di raddoppiare i 42 che il Miur ci aveva messo a disposizione, e che se non facciamo in fretta rischiamo di perdere". Sin dal suo insediamento Ajani ha cercato di dare nuovo impulso al progetto, ma ha trovato molte resistenze, sia dentro che fuori l'Ateneo. Alcuni docenti erano contrari a lasciare il centro città, ma le condizioni precarie degli edifici di via Giuria, i cui costi di manutenzione e messa in sicurezza sono una delle voci più critiche nel bilancio dell'Università, sembrano aver convinto tutti, o quasi. Nel 2016 infatti se non verranno spesi i 42 milioni andranno persi: entro fine ottobre l'Università vorrebbe raggiungere un'intesa di massima con gli altri enti per poter chiedere a Roma una proroga del fondo, con la garanzia che gli interventi partiranno già il prossimo anno. "La speranza è spostare la scadenza di 4 anni, ma per farlo servono passi concreti nella realizzazione del progetto" aggiunge Biolatti che nella seduta di lunedì ha annunciato una riunione straordinaria della commissione che si occupa di edilizia. Il nodo è trovare l'altra metà della cifra necessaria per la costruzione del nuovo polo, che sorgerà su una serie di terreni di proprietà del comune di Grugliasco: "Le opere infrastrutturali sono quasi tutte già realizzate, sono anni che facciamo di tutto per rendere possibile l'operazione" conferma il sindaco Roberto Montà. "A fianco delle nuove strutture già è pronta la fermata della ferrovia e stiamo completando le due vie ciclopedonali che collegano con metropolitana e Agraria". Ora è necessario l'assenso della giunta Chiamparino che con Fondazione Crt, dovrà trovare la maggior parte dei fondi: "L'obiettivo, condiviso anche da Fassino, è che a Grugliasco si crei un centro di eccellenza nel settore agroveterinario, per questo in parallelo stiamo lavorando anche al trasferimento dell'Istituto zooprofilattico" aggiunge Montà. Argomenti chimica farmacia grugliasco università di torino bartolomeo biolatti 
ROMA – Il Barcellona soffre ma riesce a vincere, il Bayern Monaco passeggia, il Chelsea cade lì dove José Mourinho divenne lo “Special One”. Una notte sfavillante di Champions League vede anche l’Olympiacos sbancare l’Emirates Stadium: ventisette reti complessive contando anche le cinque di Borisov, nell’Europa che conta non è certamente mancato lo spettacolo in questo primo blocco di secondo turno. SUAREZ SALVA IL BARCELLONA – Al Bayer Leverkusen non basta una prestazione quasi perfetta per oltre un’ora per sbancare il Camp Nou. Le “aspirine” spaventano il Barcellona con una partenza sprint: i tedeschi dominano al Camp Nou e sbloccano la contesa con un’incornata di Papadopoulos su un corner tagliatissimo del solito Calhanoglu. Reazione blaugrana che sale di colpi in chiusura di prima frazione: un tiro-cross deviato termina sul palo, Neymar è il più lesto sulla ribattuta ma il suo tap-in da due metri è respinto da una scivolata disperata di Papadopoulos. Ancora pericolosissimo il brasiliano, anche se su calcio di punizione: destro pennellato sopra la barriera, fuori di un soffio. Sono i nuovi entrati a permettere a Luis Enrique di rimettere il match in carreggiata: sinistro di Munir, Leno respinge, Sergi Roberto in spaccata trova la rete del pari. Per il vantaggio blaugrana serve un fuoriclasse. Destro chirurgico di prima intenzione di Suarez, pallone che spolvera l’incrocio dei pali e campioni d’Europa che prendono la vetta del Gruppo E a quota 4 punti, seguiti dal duo Bayer-Bate a 3 e dalla Roma a 1. GRUPPO F: BAYERN PADRONE, CROLLA L’ARSENAL – Tredici minuti di ambientamento, poi il Bayern Monaco sommerge la Dinamo Zagabria. Douglas Costa apre le danze e il primo tempo dei bavaresi diventa il solito esercizio di stile. Il raddoppio è a firma Lewandowski: il polacco riceve palla da Thiago Alcantara e non può sbagliare dopo un disastro difensivo degli ospiti. Pessimo anche Eduardo: l’ex portiere del Genoa, oggi guardiano dei pali croati, non riesce a respingere un destro debole di Götze, arrivato alla conclusione dopo un bel fraseggio con Coman. Il Bayern cala il poker già prima della mezz’ora, ancora con Lewandowski sugli sviluppi di un angolo. L’ex bomber del Borussia Dortmund prosegue nella sua settimana di grazia e in avvio di ripresa trova la tripletta del 5-0, ancora su assist di Thiago. Per il polacco è il gol numero 18 in 12 partite stagionali tra Bayern e nazionale. Grande equilibrio all’Emirates Stadium, con l’Arsenal che nel primo tempo soffre l’organizzazione di un Olympiacos diretto in mediana da un Esteban Cambiasso tirato a lucido. I greci sbloccano su palla inattiva: sfera che scivola fuori area per Pardo, Oxlade-Chamberlain devia per lo 0-1. Reazione immediata dei “Gunners”, con Walcott che trova il pari prima del disastro di Ospina. Il portiere, preferito a Cech, si trascina goffamente oltre la linea il pallone su un angolo da sinistra. I greci ballano sull’assalto londinese, Mertesacker e Cazorla vanno vicinissimi al 2-2 al quarto d’ora della ripresa. Il pari arriva sull’asse Walcott-Sanchez: cross per la testa del cileno che non manca il bersaglio grosso. Sul più bello, l’Arsenal si perde nuovamente. Cambiasso per Pardo, a centro area c’è Finnbogason che batte Ospina e firma il gol-vittoria. GRUPPO G, FATAL OPORTO PER MOURINHO – Ritorno da incubo per José Mourinho a Oporto: nella notte in cui Iker Casillas supera Xavi Hernandez come recordman di presenze in Champions League (152), il Chelsea sbanda per 90 minuti, trovando il momentaneo pareggio con una punizione di Willian dopo il vantaggio di Andre Andre per poi soccombere nella ripresa, con Maicon che insacca di testa su corner. Il Porto spreca diverse occasioni per il tris, con tanto di palo colpito da Imbula. Errori che rischiano di essere pagati a prezzo carissimo dai padroni di casa, con il Chelsea vicinissimo al pari all’ultimo istante. Nessun problema per la Dinamo Kiev in casa del Maccabi Tel Aviv: apre Yarmolenko in avvio, chiude i conti Junior Moraes. Ucraini a quota 4 punti insieme al Porto, uno in più del Chelsea. GRUPPO H, COLPO GROSSO DEL VALENCIA – La sfida di Lione, una delle più intriganti alla vigilia, si è rivelata la sagra dei legni, ben quattro a fine serata. Partita equilibratissima, con il Valencia che si fa preferire e trova il gol decisivo a fine primo tempo. Pablo Piatti conduce il contropiede sulla sinistra, scarico centrale per Feghouli, il cui destro è senza dubbio potente: tutt’altro che impeccabile Anthony Lopes, pallone in rete. Soffre ma si impone lo Zenit San Pietroburgo, trascinato da un Hulk strepitoso. Il brasiliano è l’ispiratore di entrambe le reti: suoi gli assist per i gol di Dzyuba e Shatov. Al Gent non basta il momentaneo pareggio firmato da Matton, russi a punteggio pieno, inseguiti dal Valencia a 3 punti. IL RIEPILOGO – Gruppo E : Barcellona-Bayer Leverkusen 2-1 (Sergi Roberto, Suarez; Papadopoulos) Bate Borisov-Roma 3-2 (Stasevich, Mladenovic, Mladenovic; Gervinho, Torosidis) Gruppo F : Bayern Monaco-Dinamo Zagabria 5-0 (Douglas Costa, Lewandowski, Götze, Lewandowski, Lewandowski) Arsenal-Olympiacos 2-3 (Walcott, Sanchez; Pardo, aut. Ospina, Finnbogason) Gruppo G : Maccabi Tel Aviv-Dinamo Kiev 0-2 (Yarmolenko, Junior Moraes) Porto-Chelsea 2-1 (Andre Andre, Maicon; Willian) Gruppo H : Lione-Valencia 0-1 (Feghouli) Zenit-Gent 2-1 (Dzyuba, Shatov; Matton) Argomenti calcio champions league Leggi i commenti I commenti dei lettori 
