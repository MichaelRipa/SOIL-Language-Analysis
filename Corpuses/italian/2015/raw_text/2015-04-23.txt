Dopo un primo tempo da brividi, in cui il Wolfsburg ha provato a riaprire il discorso qualificazione trovando sulla sua strada un ottimo Andujar, il Napoli è approdato in semifinale di Europa League 27 anni dopo Diego Maradona. Azzurri avanti con Callejon e Mertens, poi i tedeschi rimontano (2-2). Oggi nell'urna di Nyon si conoscerà il nome dell'avversario. La cronaca. Con la qualificazione alle semifinale di Europa League già praticamente in tasca dopo il 4-1 esterno della scorsa settimana, il Napoli svolge diligentemente il suo compito anche al San Paolo respingendo ogni tentativo dei tedeschi del Wolfsburg di rientrare in corsa, pareggiando 2-2. Ammirevole comunque l'atteggiamento della squadra di Hecking, in grado di chiudere il Napoli nella propria metà campo per gran parte dell'incontro. Non passa nemmeno un minuto per capire che il Wolfsburg non è venuto a Napoli per fare da comparsa: ottimo cross di Caligiuri dalla destra e Perisic prova la zampata impegnando Andujar ad una parata spettacolare. I tedeschi spingono forte sull'acceleratore, puntando soprattutto sulle scorribande di Caligiuri sulla destra e di Perisic a sinistra, ma gli azzurri sono bravissimi a non farsi trovare disattenti. Il Napoli è molto in sofferenza nei due esterni Mesto e Ghoulam, costantemente superati dai rispettivi avversari, ma il giocatore più in difficoltà è sicuramente Inler, costantemente pressato, che in un paio di occasioni regala al Wolfsburg delle velenose ripartenze. Nonostante la sofferenza però, un tempo è passato e la qualificazione per il Napoli è sempre più vicina. Anche perché nella ripresa gli uomini di Benitez si presentano in campo con ben altro piglio e dopo nemmeno un minuto sfiorano il gol con Mertens, bravo nell'uno contro uno, che mette una bellissima palla a rientrare sulla quale per un soffio non arriva Callejon. Sono le prove del vantaggio del Napoli che arriva al 4': grande aggancio di Higuain sulla tre quarti ed assist al bacio per Callejon, che dal limite dell'area, anche con l'aiuto di una deviazione di Rodriguez, con un bel tiro beffa Benaglio. Ora i partenopei giocano più sciolti e sfiorano nuovamente la rete con Callejon, Britos e Higuain. I tentativi degli ospiti portano ancora la firma di Perisic e Bendtner, ma hanno poca fortuna. Il Napoli poi, con l'ingresso di Insigne al posto di Hamsik, diventa ancor più spettacolare e al 20' raddoppia: grande giocata corale con Insigne che serve Higuain, assist per Mertens, Benaglio respinge, ma il belga esegue il tap in vincente. Il Napoli però cala la tensione e gli ospiti riescono a pareggiare su due disattenzioni azzurre. La prima rete è siglata di testa sugli sviluppi di un calcio d'angolo dallo svizzero Klose, mentre la seconda la mette a segno Perisic anticipando Mesto. Poco importa, è comunque semifinale. Argomenti calcio napoli 
FIRENZE – Il popolo viola può continuare a sognare. Sono notti come questa della vittoria sulla Dinamo Kiev a rimanere scolpite nelle menti e nei cuori dei tifosi e la Fiorentina se ne regala una che potrebbe davvero lasciare il segno. La squadra di Montella non fallisce la qualificazione alle semifinali di Europa League e, a distanza di sette anni, torna tra le migliori quattro di una competizione continentale. Il precedente, infatti, risale alla stagione 2007/2008, quando i gigliati di Prandelli approdarono in semifinale di Coppa Uefa. Gli ingredienti della grande notte di calcio internazionale ci sono tutti. La Fiorentina domina, a tratti regala spettacolo, spreca fin troppo sotto porta e rischia la beffa nel finale, fino a quando Vargas manda in visibilio il Franchi con il gol della sicurezza in pieno recupero. VIOLA DETERMINATI – Montella, privo dell’infortunato Babacar – eroe della gara d’andata in Ucraina -, opta per la difesa a quattro e può contare sul prezioso rientro del metronomo Pizarro. In avanti si affida a Salah e Joaquin sulle corsie esterne per supportare Gomez. L’avvio di gara della Fiorentina è arrembante. I gigliati prendono subito in mano le redini del gioco e collezionano una serie infinita di occasioni da rete. Joaquin imperversa sulla sinistra e ubriaca Vida con dribbling, sterzate e affondi incontenibili. Tra le tante palle gol di marca viola, le più nitide vedono protagonisti Alonso, fermato dalla traversa, e Gomez che trova Shovkovskiy pronto a superarsi su una sua conclusione ravvicinata. [[ge:rep-locali:repubblica:112688295]] DINAMO IN 10, GOMEZ PIAZZA LA ZAMPATA – La porta ucraina sembra stregata e il timore è che la Fiorentina possa alla fine rimpiangere le tante occasioni da rete non sfruttate. Tutto quello che non è successo per buona parte del primo tempo, però, accade nel finale di frazione. Al 40’ il direttore di gara Eriksson mostra il secondo giallo a Lens per una simulazione molto dubbia e la squadra di Montella non tarda a sfruttare la superiorità numerica. Tre minuti più tardi il solito Joaquin si libera al cross dalla sinistra e Gomez, con un movimento da attaccante di razza, sorprende la difesa della Dinamo Kiev piazzando la zampata vincente. Il tocco del tedesco non è stilisticamente perfetto, ma efficace quanto basta per far esplodere il Franchi e mandare i viola all’intervallo meritatamente in vantaggio. VARGAS FIRMA IL 2-0 – Nella ripresa la Fiorentina cerca di addormentare il ritmo con un possesso palla pressoché costante, senza rinunciare all’affondo quando se ne presenta l’opportunità. I viola, però, non concretizzano e la gara rimane in bilico fino in fondo. Così nel finale un paio di brividi corrono sulla schiena dei tifosi gigliati, prima quando Rybalka da fuori costringe Neto alla parata in due tempi all’85’, poi quando Yarmolenko nel recupero viene murato in area da Savic, che si immola in scivolata. Sarebbe stata una beffa crudele e a scacciare via tutti i fantasmi ci pensa Vargas nell’ultima azione della partita. Il peruviano si invola in contropiede e con il suo mancino esplosivo non lascia scampo a Shovkovskiy. E’ il punto esclamativo su una gara dominata fin dall’inizio dalla squadra di Montella che stacca il biglietto per le semifinali e, in attesa di conoscere il suo avversario tra Napoli, Dnipro e Siviglia dal sorteggio di Nyon, compie un altro passo verso l’ultimo atto in programma a Varsavia. FIORENTINA-DINAMO KIEV 2-0 (1-0) FIORENTINA (4-3-3): Neto; Tomovic, Gonzalo Rodríguez, Savic, Alonso; Mati Fernandez, Pizarro (39’st Aquilani), Borja Valero (34’st Badelj); Joaquin, Gomez, Salah (43’st Vargas). In panchina: Tatarusanu, Basanta, Pasqual, Ilicic. Allenatore: Montella. DINAMO KIEV (4-2-3-1) : Shovkovsky; Vida, Danilo Silva, Khacheridi, Antunes; Rybalka, Buyalskiy (24’st Sydorchuk); Yarmolenko, Belhanda (18’st Kalitvintsev), Lens; Teodorczyk (47’pt Gusev). In panchina: Rybka, Betao, Garmash, Chumak. Allenatore: Rebrov. ARBITRO : Eriksson (Swe). RETI : 43’pt Gomez, 49’st Vargas. NOTE : spettatori 30.000 circa. Espulso: 40’pt Lens per simulazione. Angoli: 7-2 per la Fiorentina. Recupero tempo: 2′, 4′. Argomenti fiorentina dinamo kiev europa league Leggi i commenti I commenti dei lettori 
ROMA – Oltre a Napoli e Fiorentina, restano Siviglia e Dnipro in corsa per la vittoria dell’Europa League. Forti del 2-1 dell’andata, i campioni in carica hanno sventato solo all’85’ (2-2) il tentativo di recupero dello Zenit. E anche gli ucraini hanno dovuto attendere 172’ per piegare la resistenza del Bruges, beffato alle soglie dei supplementari. Un risultato storico per la formazione di Dnipropetrovsk che mai nella propria storia era andata oltre i quarti in una competizione continentale. Per sapere ora gli accoppiamenti delle semifinali bisognerà attendere il sorteggio, in programma venerdì alle 13 a Nyon. ZENIT-SIVIGLIA 2-2 Gli spagnoli partono meglio e dopo aver sfiorato il vantaggio con Coke passano (6’) con Bacca che trasforma un rigore concesso da Rizzoli per un fallo di Luis Neto ai danni di Vitolo. La reazione dello Zenit è rabbiosa quanto infruttuosa: Shatov, Danny e Lombaerts, infatti, mancano l’opportunità di raddrizzare immediatamente il risultato. Il Siviglia prende fiducia ma non chiude i conti con Vidal, Banega e lo stesso Bacca. Così lo Zenit ritrova le energie per tornare in avanti e dopo un palo colpito da Danny pareggia (48’) con Rondon che insacca da due passi approfittando di un pasticcio di Beto su un cross di Shatov. Sulle ali dell’entusiasmo i russi insistono e, dopo aver sciupato palle-gol a ripetizione con Rondon, Smolnikov, Hulk (2) e Danny, trovano il meritato 2-1 (72’): il gol lo firma Hulk con un incredibile tiro-cross parabolico da 35 mt che trova ancora impreparato l'incerto Beto. Il Siviglia accusa il colpo ma lo Zenit non riesce con lo stesso Hulk e poi con Shatov, Rondon (2), Lombaerts  e Danny a sferrargli il colpo definitivo. Così, all’85’, viene beffato: Vitolo smarca in area il subentrato Gameiro che con un preciso destro in diagonale manda in frantumi i sogni europei della squadra di Villas Boas. [[ge:rep-locali:repubblica:112694531]] DNIPRO-BRUGES 1-0 Dopo mezz’ora equilibrata, con un paio di occasioni per parte (Konoplyanka e Matos per i padroni di casa, entrambe con Storm i belgi), il Dnipro prende decisamente il sopravvento ma manca con Seleznyov, Cheberyachko, Konoplyanka, Luchkevych e Shakhov l’opportunità di schiodare lo 0-0. Il Bruges stringe i denti e dopo l’ora di gioco torna a rendersi pericoloso con Vormer e Oulare. E’ solo un fuoco di paglia, però. Il Dnipro preserva le energie per l’assalto finale e all’82’ trova il gol che lo spedisce in semifinale. L’eroe della serata diventa Shakhov che batte Ryan con un preciso sinistro da fuori area su assist di Rotan. Argomenti europa league Leggi i commenti I commenti dei lettori 
NAPOLI – Soffrendo più del dovuto, alla luce del 4-1 dell’andata , il Napoli può comunque festeggiare il ritorno nella semifinale di una coppa europea, impresa che mancava dalla cavalcata vincente in Uefa di Maradona e compagni nella stagione 1988-89. Il traguardo viene tagliato nonostante i ragazzi di Benitez regalino un tempo agli ospiti; tutt’altro Napoli nella prima metà di ripresa, quando Higuain è splendido rifinitore per Callejon prima e Mertens poi. Le due reti tedesche, arrivate in due minuti per mano di Klose e Perisic, fanno infuriare Benitez ma non fanno male ai partenopei, che superano l’ostacolo e si presentano da favoriti al tavolo delle semifinali di Europa League. L’INFLUENZA BLOCCA ANCHE KOULIBALY - Rafa Benitez deve fare i conti con un virus influenzale che lo ha privato di Maggio e, nelle ore immediatamente precedenti il match, di Koulibaly: Mesto e Britos sono i prescelti per sostituirli. Niente turnover in avanti, dove Callejon, Hamsik e il diffidato Mertens agiscono alle spalle di Higuain, a caccia del titolo di capocannoniere dell’Europa League. Hecking lascia a casa le stelle De Bruyne e Schurrle, entrambi acciaccati, insieme a Vieirinha (tra i migliori dei biancoverdi all’andata); bocciato Dost, mai pericoloso sette giorni fa, c’è Bendtner dal primo minuto, sostenuto da Caligiuri, Arnold e Perisic. [[ge:rep-locali:repubblica:112688185]] PRIMO TEMPO DI SOFFERENZA – Se la formazione iniziale lascia immaginare un Wolfsburg rassegnato, la realtà del campo mostra ben altro già dai primissimi minuti. Ne basta uno, infatti, a Perisic per impegnare severamente Andujar. Di fatto, c’è tanto lavoro per il portiere argentino, perché i suoi compagni faticano a superare la metà campo e soffrono il pressing degli ospiti, che vanno vicini al gol della speranza con Trasch e due volte con Bendtner (sul suo diagonale, nel finale di frazione, è ancora grandissimo Andujar). Il Napoli si vede in area tedesca solo al minuto 44, quando Higuain sfiora il palo con una splendida girata al volo. CALLEJON E MERTENS BLINDANO LA QUALIFICAZIONE – La verosimile furia di Benitez, unita allo spauracchio di un nuovo ritiro punitivo, regala tutt’altro Napoli ai tifosi accorsi al San Paolo, nonostante prezzi tutt’altro che popolari (auspicati alla luce del risultato dell’andata). Dopo poco più di un minuto, Mertens suona la carica sfiorando il palo e la testa di Callejon con un destro a giro dal vertice dell’area. Per il gol che fa sospirare di sollievo Rafa Benitez bisogna attendere solo fino al 5’: contropiede azzurro, Higuain rifinisce per Callejon che si porta al limite e batte Benaglio col sinistro, complice una deviazione di Rodriguez. Passa un altro quarto d’ora ed Higuain è ancora impagabile uomo assist, addomesticando il cross di Insigne e servendolo a Mertens che centra Benaglio a botta sicura ma è bravo a ribadire nella porta sguarnita. BLACKOUT AZZURRO E PARI TEDESCO IN 2’ – Forte del vantaggio di due gol, che diventano cinque nel computo del doppio confronto, gli azzurri si rilassano e concedono al Wolfsburg di riportare in equilibrio la sfida del San Paolo: prima Timm Klose, su azione da calcio d’angolo, poi Perisic sono fin troppo liberi di colpire di testa e battere un incolpevole Andujar, il tutto nell’arco di due minuti. A quel punto i partenopei serrano le fila, Don Rafa inserisce Henrique per rafforzare la difesa e il risultato non cambierà più, nonostante i tentativi di Bendtner e Caligiuri. Alla fine, è un risultato giusto quello che non umilia il Wolfsburg ma premia giustamente un Napoli più forte nell’arco dei 180’: l’attenzione degli azzurri va ora al sorteggio di Nyon dove, è certo, saranno Fiorentina, Siviglia e Dnipro a dover temere i partenopei. NAPOLI-WOLFSBURG 2-2 (0-0, and. 4-1) NAPOLI (4-2-3-1): Andujar, Mesto, Albiol, Britos, Ghoulam, Lopez, Inler, Callejon, Hamsik (14′ st Insigne), Mertens (37′ st Henrique), Higuain (23′ st Zapata). (1 Rafael, 8 Jorginho, 77 Gargano, 77 Gargano). All.: Benitez WOLFSBURG (4-2-3-1): Benaglio, Trasch (34′ st Dost), Naldo, Klose, Rodriguez (21′ st Schafer), Guilavogui (30′ st Jung), Luiz Gustavo, Caligiuri, Arnold, Perisic, Bendtner (20 Grun, 2 Ochs, 31 Knoche, 30 Seguin). All.: Hecking ARBITRO : Cakir (Turchia) RETI : nel st 4′ Callejon, 20′ Mertens, 26′ Klose, 28′ Perisic ANGOLI : 6-3 per il Wolfsburg RECUPERO : 2′ e 3′ SPETTATORI : 20 mila. Argomenti ssc napoli wolfsburg europa league Leggi i commenti I commenti dei lettori 
NAPOLI – Nonostante un brutto primo tempo e il blackout che ha consentito al Wolfsburg di pareggiare , Rafa Benitez elogia il suo Napoli e si gode la qualificazione alle semifinali di Europa League. “Abbiamo sofferto contro una squadra forte ma i miei ragazzi sono stati strepitosi, sia all’andata sia al ritorno – dice il tecnico madrileno nel post-gara del San Paolo – Sono rimasti tre avversari di livello (Dnipro, Fiorentina e Siviglia, ndr) vediamo chi incontreremo, li affronteremo con il rispetto ma consci del nostro valore”.  Poi ha aggiunto, tornando sull'argomento ritiro: "Ho detto che è una cosa da anni '70 - ma in generale io non sono contro il ritiro, ma contro il ritiro punitivo che è solo una cosa che fa inc... i giocatori". “IL FUTURO? NULLA È CAMBIATO” – Ora, con un occhio al sorteggio di venerdì, l’allenatore azzurro chiede concentrazione ai suoi, in vista del finale di stagione: “Essere dove siamo oggi è molto positivo – chiosa Benitez – ci aspettano grandi sfide in campionato e in Europa. Il futuro? Non è cambiato nulla, aspetto di conoscere i programmi del presidente De Laurentiis e poi deciderò”. [[ge:rep-locali:repubblica:112688185]] INSIGNE: “FINALE COI VIOLA SAREBBE VETRINA PER L’ITALIA” – Pur entrato nella ripresa, Lorenzo Insigne fa in tempo a contribuire alla qualificazione azzurra, aprendo l’azione del momentaneo 2-0: “Oggi raggiungiamo un traguardo importantissimo come una semifinale europea – sottolinea l’attaccante di Frattamaggiore – Ce l’abbiamo messa tutta per arrivare fino a qui e ora daremo tutto per arrivare fino in fondo perché siamo un gruppo unito e fantastico. Speriamo di arrivare fino a Varsavia e vincere un trofeo importante. Pericolo derby con la Fiorentina? Sarebbe una grande vetrina se riuscissimo ad arrivare entrambe alla finale. Vediamo il sorteggio e, qualsiasi sia la squadra che incontreremo, ce la giocheremo. Prometto che daremo il massimo in tutte le competizioni e nelle partite che verranno per arrivare il più in alto possibile, in campionato e in Europa”. Argomenti ssc napoli europa league lorenzo insigne rafael benitez Leggi i commenti I commenti dei lettori 
FIRENZE – Una vittoria di gruppo. Montella attribuisce i meriti del successo contro la Dinamo Kiev e della qualificazione in semifinale di Europa League alla sua squadra: “Fa piacere essere passati in semifinale, per il pubblico, per la società e soprattutto per i giocatori. Per come lavorano, per come sono coesi e per come inseguono gli obiettivi in settimana. Questo gruppo se lo merita. Ora siamo lì, siamo in quattro e non potranno che essere tutte partite difficili – spiega a Mediaset il tecnico viola -. Chi eviterei è sicuramente il Napoli, le altre va bene tutte”. Vittoria netta e griffata Gomez-Vargas, nonostante un po’ di sofferenza nel finale. Per Montella è comunque una rivincita contro chi lo accusava di eccessivo turnover in campionato: “Oggi ho schierato la squadra migliore per il tipo di partita che volevo fare. Se non avessero riposato lunedì scorso non avrebbero potuto fare oggi una gara così. Gomez? Mi fa piacere che la squadra abbia vinto, che abbia segnato Mario ma anche Vargas. Contava la vittoria, non sono sicuro che sia stato fortunoso il gol di Gomez. Ci è arrivato, bisogna sempre crederci ed essere ottimisti in area di rigore”. GOMEZ: “ABBIAMO FATTO UN REGALO ALLA CITTA'” – “E stata dura, ma sono molto contento di aver fatto con i compagni questo regalo alla città. Abbiamo dato tutti il massimo”. Mario Gomez è felice per la rete che ha aperto le marcature contro la Dinamo Kiev e spianato la strada della qualificazione alla Fiorentina. “Il mio gol è stato anche fortunoso, ma poco prima ho avuto una grande occasione. Il calcio è così – ha proseguito il tedesco -, ma abbiamo fatto bene tutti insieme e siamo ancora in corsa in Europa. Domani conosceremo la nostra avversaria”. [[ge:rep-locali:repubblica:112688295]] DIEGO DELLA VALLE: “SERATA PERFETTA, GRAZIE A SQUADRA E TIFOSI” – “E’ stata una serata perfetta, bellissima partita, grande cuore, grande tifo. La Fiorentina è una squadra forte, quando gioca da Fiorentina non ce n’è per nessuno. Tutto perfetto, a cominciare dal clima allo stadio e dal grande calore dei tifosi, se continuiamo così ci divertiamo”. L’azionista di maggioranza viola, Diego Delle Valle, ha commentato con queste parole la vittoria dei viola sulla Dinamo Kiev. “Dobbiamo andare avanti in Europa e sono sicuro che la faranno. Siamo tutti contenti”, ha aggiunto. Argomenti fiorentina europa league vincenzo montella Leggi i commenti I commenti dei lettori 
