CLEVELAND - Un grand jury dell'Ohio ha deciso di non procedere contro l'agente di polizia che un anno fa uccise il dodicenne afroamericano Tamir Rice che portava alla cintola una pistola giocattolo. Il procuratore della Cuyahoga County, Tim McGinty, ha definito "indiscutibile" il fatto che il bambino stesse tirando fuori la finta arma quando venne colpito - forse per consegnarla ai poliziotti che erano intervenuti in base a una segnalazione. Ma il giudice ha aggiunto che i poliziotti non avevano avuto modo di capire che si trattasse di una pistola ad aria compressa. Lo ha definito "una tempesta perfetta di errori umani", ma senza che alcun crimine sia stato commesso. [[ge:rep-locali:repubblica:101274589]] Tamir venne abbattuto con colpi allo stomaco dall'agente di pattuglia Timothy Loehmann intervenuto nei pressi di un centro ricreativo dopo che una chiamata al servizio di emergenza aveva segnalato la presenza di un "uomo armato". Tamir aveva alla cintola una pistola presa in prestito che somigliava a un'arma vera ma era caricata con pallottole di plastica inoffensive. Non aveva il cappuccio arancione sulla canna. Un video che ha ripreso l'azione della polizia provocò una reazione emotiva molto forte nella comunità afroamericana, già colpita da altre uccisioni di membri della comunità in circostanze non chiare da parte della polizia, da Ferguson a New York. Proteste ci sono state subito dopo la decisione del jury. Decine di persone sono scese in piazza vicino alla sede della polizia. Amarezza e accuse da parte della famiglia Rice: "Il caso è stato deliberatamente sabotato. Questo processo dimostra che la razza è ancora un serio problema in questo Paese e nel sistema di giustizia penale". Immancabile la dichiarazione del frontrunner repubblicano nella corsa alla Casa Bianca, Donald Trump: "La nostra polizia è maltrattata". Argomenti ohio tamir rice 

Lo studio apre la strada a nuovi farmaci contro la Sla E' STATO identificato per la prima volta il 'killer' molecolare che uccide i neuroni del movimento in molti pazienti colpiti dalla Sclerosi laterale amiotrofica (Sla). E' un aggregato di proteine estremamente instabile e reattivo, che 'avvelena' il sistema nervoso centrale portando alla paralisi. La sua struttura tridimensionale è stata svelata per la prima volta dai ricercatori dell' Università del North Carolina . Lo studio, pubblicato sulla rivista dell'Accademia americana delle scienze ( Pnas ), apre la strada a nuovi farmaci mirati contro la Sla e getta nuova luce su altre malattie neurodegenerative accomunate dalla presenza di aggregati di proteine anomale nel cervello, come l'Alzheimer. Nel caso della Sclerosi laterale amiotrofica, i pazienti vanno incontro ad una graduale paralisi causata dalla perdita dei neuroni deputati al movimento, che controllano attività cruciali come la capacità di parlare, deglutire e respirare. In una piccola percentuale di casi (1-2%) è stata identificata una proteina mutata (chiamata SOD1) che tende a formare aggregati potenzialmente tossici nel cervello. Lo stesso fenomeno, però, sembra verificarsi in un numero ben più ampio di pazienti, anche in assenza di mutazioni genetiche. I ricercatori hanno scoperto che l'aggregato 'killer' nasce dall'unione di tre proteine SOD1 'incollate' fra loro: il complesso, estremamente instabile e reattivo, si è dimostrato capace di uccidere i neuroni motori coltivati in laboratorio. LEGGI I malati di Sla potranno esprimersi con il tracciamento oculare Per gli autori, questa ricerca potrebbe rappresentare un passo verso lo sviluppo di farmaci in grado di fermare la formazione dei grumi e la progressione della malattia. "Si tratta di un importante passo avanti perché finora nessuno aveva capito esattamente quali interazioni tossiche fossero la causa della morte dei neuroni motori nei malati di Sla - spiega la ricercatrice Elizabeth Proctor, che ha coordinato lo studio - .Conoscere la forma di queste strutture ci permetterà di ideare nuovi farmaci, per bloccarne l'azione o prevenirne addirittura la formazione". Il team prevede di approfondire la composizione di questa 'colla' che tiene insieme le proteine, al fine di trovare potenziali terapie che possano 'rompere' questi aggregati o evitare che si formino. Inoltre, questi risultati potrebbero aiutare a far luce su altre malattie neurodegenerative, come Alzheimer e Parkinson. "Ci sono molte somiglianze tra le malattie neurodegenerative - fa notare Dokholyan - . Quello che abbiamo trovato in questo caso sembra confermare ciò che era già noto sull'Alzheimer, e se riusciamo a capire di più su ciò che accade, si potrebbe potenzialmente aprire una prospettiva in grado di comprendere le radici di altre malattie neurodegenerative". La Sla colpisce prevalentemente persone adulte con una età media di esorido intorno ai 60-65 anni. Nel nostro paese i malati sono circa 6.000. Secondo le statistiche si ammalano  tre persone ogni 100.000 abitanti l'anno. 
Autobus Amt in panne e passeggeri in fuga fra una nuvola di fumo per paura di un incendio. È successo oggi pomeriggio in via Gramsci su un mezzo della linea 18, che collega Sampierdarena con l'ospedale San Martino. Il fumo si è sprigionato all'improvviso dal motore mentre il veicolo viaggiava all'altezza del mercato coperto, in direzione Principe. L'autista si è fermato e ha consentito ai viaggiatori, visibilmente spaventati, di scendere e mettersi in salvo. L'azienda ha poi spiegato che il fumo è fuoriuscito a causa della rottura di un manicotto, anche se fonti sindacali parlano di un problema al motore. Quello di oggi è solo l'ultimo di una lunga serie di guasti che hanno interessato i bus Amt. Un parco mezzi, come denunciano i sindacati, "sempre più vecchio e carente di manutenzione a causa dei tagli al bilancio". Ancora nelle scorse settimane un bus aveva preso fuoco durante la corsa , per fortuna senza danni alle persone. Argomenti genova amt bus amt 
"Tra un anno Genova avrà una metropolitana di superficie. Collegherà il Levante al Ponente con 22 stazioni, una ogni mille metri". Era la sera del 19 dicembre 2007 quando Marta Vincenzi, sindaco del capoluogo ligure, e l'architetto Renzo Piano fecero questo annuncio in grande stile al termine dell'incontro mensile di Urban Lab, il laboratorio per la revisione del Piano regolatore cittadino. "Repubblica" spiegò nei dettagli perchè quel progetto fosse irrealizzabile: sono passati otto anni e la situazione ferroviaria cittadina è rimasta identica ad allora. Impossibile non ricordarlo di fronte all'uscita di Giovanni Toti, presidente della Regione Liguria, (datata 18 novembre 2015 e confermata ieri mattina dal collega lombardo Roberto Maroni): "Spero che si possa attivare al più presto una linea diretta Milano-Genova che, con le tecnologie attuali, senza aspettare l'alta velocità possa collegare le due città in un'ora". Un'illusione, una boutade a voler essere buonisti, è concretare tale prospettiva in pochi mesi o anni. Genova Principe e Milano Centrale distano 154 chilometri e gli Intercity impiegano un'ora e 30'. Togliendo qualsiasi fermata (tra perditempo di frenata, accelerazione e sosta) si scenderebbe a un'ora e 24'. Per arrivare a soli 60 minuti si dovrebbe viaggiare a una media impensabile. Attualmente, Intercity e Frecciabianca, in rango C di velocità, toccano i 160 solo tra Voghera e Lungavilla (meno di 10 km) e in prossimità di Rogoredo, i 155 tra Cassano Spinola e Tortona e alle porte di Arquata, i 150 tra Bressana Bottarone e Pavia (13 km scarsi) e brevissimamente vicino a Locate Triulzi. Per il resto la linea consente un massimo di 120 km/h con due micidiali attraversamenti di stazioni, quelli di Ronco Scrivia (non si può andare oltre i 60) e di Tortona (80): per velocizzarli servirebbe la totale rivoluzione del piano binari. Otto anni fa il treno no-stop Principe-Rogoredo impiegava 1 ora e 10' ricorderà qualcuno. Ma, primo, il chilometraggio era più basso, e, secondo, fu il costante ritardo giornaliero di almeno 10 minuti, oltre agli orari poco appetibili dai viaggiatori, a decretarne vita breve per la bassissima frequentazione: 4 mesi durò l'offerta dal lunedì al venerdì, altrettanti la sola proposta al lunedì mattina e al venerdì sera. Allora, sottolinea il comitato viaggiatori che da anni monitora la Genova-Milano, non esisteva la ricchissima offerta per i pendolari tra Pavia e la metropoli lombarda nelle ore di punta, le stesse in cui dovrebbe inserirsi la traccia di un treno veloce da/per la Liguria che possa essere apprezzato dall'utenza (e quindi, seguendo la primaria logica di mercato delle aziende di trasporto, vedere i costi coperti dall'introito della bigliettazione). Tra le 7.30 e le 8.30 e tra le 17.30 e le 18.30 in quella tratta si arriva a distanziamenti minimi di tre minuti fra convogli di ben sette categorie, diversissimi nelle prestazioni di marcia. Direte: un treno che non ferma ovunque può superare gli altri. No, perchè fra Pavia e Milano Rogoredo non esiste più un solo binario di precedenza, tutti sacrificati allo sciagurato piano nazionale "Rete snella" messo in opera dagli anni Novanta per tagliare progressivamente il personale, disabilitando le stazioni ed eliminando migliaia di scambi, col risultato che qualunque perturbazione in linea si trasforma in un calvario (come martedì scorso quando il blocco di un treno merci a Locate Triulzi ha causato enormi ritardi). Dunque, per poter andare da Genova a Milano in ferrovia in un'ora occorre innanzitutto che la linea Pavia-Rogoredo sia quadruplicata, riservando ai treni "veloci" i nuovi binari e facendo loro guadagnare almeno 10 minuti di percorrenza: il progetto giace da anni, dimenticato, presso il Comitato Interministeriale Programmazione Economica, e al di là delle dichiarazioni di facciata né Trenord né Regione Lombardia hanno particolare interesse a togliervi da sopra la polvere. Ed è indispensabile che divenga operativo tra Genova e Novi Ligure il Terzo Valico (dove si potranno toccare i 250 km/h di velocità) col successivo raddoppio fino a Tortona. Se anche i finanziamenti venissero erogati, se i cantieri procedessero spediti, se le contestazioni mai sopite fossero superate, una prospettiva ragionevole è quella del 2020-2021. Tutto il resto è sogno (o presa in giro). Argomenti genova treni genova-milano trasporti 
VENEZIA – Trento s’inchina a Venezia e lascia scappare Milano e Reggio Emilia in vetta alla classifica. Un successo fondamentale per la Reyer che, dal canto suo, si garantisce così l’accesso alla Final Eight di Coppa Italia. A fare la differenza è stato soprattutto Owens, mvp del match, che, pur dominato a rimbalzo, ha vinto la sfida a distanza con Wright grazie ad un’ottima prestazione offensiva (21 punti). Ma merita una citazione anche la prova di capitan Goss, che ha tenuto a galla la squadra nei momenti di maggior difficoltà. PASCOLO ILLUDE TRENTO – Trascinata da un super-Pascolo (17 punti alla fine), Trento s’è illusa in avvio dopo essere volata sul +12 (20-32) al 12’. Buscaglia ha iniziato le rotazioni ma non ha trovato però eguale efficacia dalla panchina (su cui è rimasto seduto per tutto il match Sutton, complice una botta riportata al pollice sinistro). Gli ospiti hanno iniziato a perdere qualche palla di troppo (alla fine saranno ben 22) e Venezia ne ha approfittato per rientrare in partita. DECISIVO GREEN – La svolta subito dopo l’intervallo. La Reyer ha effettuato prima il sorpasso (48-46 al 22’) e poi ha preso rapidamente il largo (60-49 al 26′). Trento ha avuto un sussulto d’orgoglio risalendo fino al 66-62 al 33’ ma poi ha sbattuto contro l’intensità difensiva dei veneziani che hanno chiuso la partita confezionando con Green un parziale di 10-0 al 38’ (76-62) che, di fatto, ha chiuso la sfida. Umana Venezia-Dolomiti Energia Trentino 77-66 (16-24; 41-43; 64-56). Venezia : Peric 5, Goss 16, Bramos 10, Tonut 4, Jackson, Ambrosin ne, Green 13, Ruzzier 2, Owens 21, Ress 2, Ortner 2, Viggiano 2. All. Recalcati. Trento : Poeta 5, Sanders 6, Pascolo 17, Baldi Rossi 8, Forray, Lofberg ne, Flaccadori 5, Sutton ne, Lockett 13, Lechthaler, Wright 12. All. Buscaglia. Arbitri : Sahin, Sardella, Bartoli. Note – tiri da 2: Umana Reyer 23/44; Dolomiti Energia 21/36. Tiri da 3: Umana Reyer 7/24; Dolomiti Energia 5/21. Tiri Liberi: Umana Reyer 10/16; Dolomiti Energia 9/15. Rimbalzi: Umana Reyer 32; Dolomiti Energia 38. Falli: Umana Reyer 19; Dolomiti Energia 18. Fallo tecnico a Goss (Venezia) all’1’52” del 4/4. Nessun uscito per 5 falli. Spettatori : 3.509. Argomenti basket trento basket venezia basket basket serie a Leggi i commenti I commenti dei lettori 
Roma è pronta ad accogliere il Capodanno 2016. Sul piano dell'organizzazione, questa volta, a differenza dello scorso anno, sembra scongiurato il pericolo di massicce defezioni da parte dei vigili. L'edizione 2015 del Capodanno capitolino, infatti, fece registrare il boom di assenze: l'83% dei vigili in turno quel giorno si dichiarò in malattia. Elemento che mise in grossa difficoltà, e in imbarazzo, l'amministrazione capitolina e che suscitò indignazione e una raffica di polemiche. Ora, fanno sapere dal Campidoglio, le adesioni volontarie del personale della polizia locale di Roma per le festivita' di capodanno 2016 evidenziano una forte partecipazione, idonea ad assicurare alla città il corretto svolgimento di tutti gli eventi programmati. Più di 650 vigili hanno già confermato la loro partecipazione e altre adesioni continuano a pervenire. Un trend complessivo in netta crescita rispetto ad un anno fa e un assetto operativo che assicura tutti i servizi correlati alle manifestazioni cittadine. Sull'argomento si è espresso il segretario della Cisl Fp di Roma Capitale e Rieti Giancarlo Cosentino: "Un'inversione di tendenza che la dice lunga sul credito che i lavoratori della polizia locale danno alla gestione commissariale e la particolare affezione che hanno verso la loro città. Ci risulta difficile capire chi continua a voler gettare discredito rispetto a una categoria che si è fatta sempre trovare pronta allorquando coinvolta. Chiediamo al prefetto Tronca il massimo impegno nel definire gli impegni presi in merito alla vertenza sul nuovo contratto decentrato dei dipendenti capitolini". Anche sul piano dei trasporti giungono notizie positive, Atac ha infatti siglato con le organizzazioni sindacali Filt Cgil, Fit Cisl, Uil Trasporti, Ugl Autoferrotranvieri e Fast Confsal l'accordo per la gestione del servizio di trasporto metropolitano sulle Linee A e B/B1.  "L'intesa sottoscritta - si legge in una nota dell'Atac - prevede l'erogazione di specifiche indennità al personale coinvolto nel servizio del 31 dicembre e premia, in particolare, le adesioni volontarie ai turni che si svolgeranno oltre le 21 e sino alla chiusura del servizio, garantita per le ore 02.30 con le ultime partenze dai capolinea". Un anno fa, anche sul piano dei trasporti pubblici, i disagi furono notevoli. I ritardi nella notte di San Silvestro si registrarono soprattutto sulla linea A, dove per stessa ammissione di Atac, erano presenti solo 7 dei 24 conducenti che avrebbero dovuto garantire il regolare svolgimento del servizio. Argomenti polizia roma capitale campidoglio atac capodanno giancarlo cosentino francesco paolo tronca 
ERCOLANO. "Teniamo gli occhi aperti su questa strada". Era il 1963 e Sergio Zavoli chiudeva così l’amaro reportage sulla “tratta degli stracci” di Resina. Cinquantatré anni dopo, su via Pugliano ad Ercolano - i vicoli che si tuffano verso un mare negato, la strada dove esplose in pieno dopoguerra il noto mercato degli abiti usati, merce per poveri che sarebbe diventata micro economia post-moderna e celebrato “vintage” - bisogna ancora vigilare. Povertà e abbandono resistono. Resina è l’incompiuta della vergogna. Lavori abbandonati. Cespugli selvatici in mezzo all’asfalto. E 22 milioni di fondi europei «andati persi», non spesi in tempo dalla precedente giunta. Un cantiere anche al centro dell’inchiesta per corruzione che colpì i precedenti amministratori. Ma ora c’è Renzi, "amico del sindaco". [[ge:rep-locali:rep-napoli:130291379]] "Il governo ha promesso che farà la sua parte e ci darà una mano. La nostra Resina non può restare in quelle condizioni, non possiamo pemetterci che torni il degrado. E Roma ci darà mano anche per realizzare finalmente la caserma dei carabinieri", annuncia nella sala gremita del museo Mav, l'altra sera, Ciro Buonajuto, 38enne primo cittadino democrat in carica da sei mesi, renziano della primissima ora. A confermare il sostegno, ecco arrivare nella domenica natalizia il sottosegretario al Lavoro, Teresa Bellanova. Accompagnata dal commissario Pd cittadino, l'ex senatrice Teresa Armato, la Bellanova assiste al primo "Festival del vintage " - che però deve necessariamente tenersi "in vitro", lontano dai vicoli impercorribili di Resina - e assicura: "Noi come governo vogliamo assicurare che saremo vicini a questa comunità. Con gesti concreti. Da qui a un anno, vi chiedo di misurare la nostra vicinanza, e sono sicura che riusciremo a rimettere in piedi questi lavori e queste attese di cambiamento e di riscatto di una città che ha puntato sulla propria responsabilità". In sala il direttore della Rai di Napoli Francesco Pinto, il consigliere regionale Borrelli. E a chi scherza sulla lezione del "vintage", in funzione anti-rottamazione, la Bellanova replica: "Noi non rottamiamo persone, ma la politica dei ritardi, delle chiacchiere, degli impegni traditi". Anche Buonajuto, dallo stesso palco, affonda. "Potrei dire che chi c'era prima di me non ha saputo spendere 22 milioni. Potrei dire che mi fa molta rabbia pensare che torneranno indietro tutti quei soldi che potevano servire a costruire un altro futuro per i nostri figli, mentre i soldi che ora potrà darci il governo sarebbero andati ancora su altre iniziative. Ma ora sono io il sindaco, e spetta a me dare risposte, non guardare al passato o indicare colpe altrui. Spetta a noi dare soluzioni, costruire vie d'uscita", aggiunge. Cifre ufficiali non ce ne sono, ma dalla presidenza del Consiglio pensano a fondi per 2 milioni di euro. Logico che da questi parti, Buonajuto sia amato-odiato come solo chi ha accesso al giglio magico del capo. Da quando, la scorsa primavera, l'inchiesta della Procura di Napoli spazzò via i suoi compagni-avversari Pd, fece saltare le primarie e lasciò a lui il campo come unico candidato graditissimo anche a Roma, in molti lo toccano come si fa con la Madonna: pregano Ciro, ma pensano a Matteo. Legame a doppio filo con l'esecutivo, visto che il ministro Boschi è un'habituée all'ombra del Vesuvio, e che all'ultima Leopolda c'era Buonajuto a moderare gli interventi. C'è chi gli contesta di stare troppo tempo a Roma? Lui snocciola dati, ha fatto contare non solo i turisti, ma anche quante volte si è parlato di Ercolano e perché. Eccoli. "In questi ultimi sei mesi abbiamo avuto 30mila visitatori in più sul Vesuvio, e 15 mila turisti in più negli Scavi. E abbiamo avuto 3.582 citazioni su testate nazionali, di cui solo l8 per cento per fatti di cronaca nera; mentre nello stesso periodo del 2014 erano state 297, di cui il 78 per cento per fatti di sangue". Fenomenologia di un renziano. Ma solo i fatti sono più forti dei numeri. Che ne sarà del rione storico di Resina, di quella via abbandonata dove da sempre vivono traffici più o meno illeciti, e della caserma che la città attende da decenni? Converrà tenere a mente Zavoli. "Teniamo gli occhi aperti su questa strada. Qui non solo si compra al buio, ma si vive anche in penombra". Argomenti matteo renzi 
