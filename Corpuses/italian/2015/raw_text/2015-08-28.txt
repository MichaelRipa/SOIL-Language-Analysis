TRIESTE – L’Italbasket soffre ma supera di misura la Georgia (91-90) nella prima giornata del Torneo di Trieste, ultima tappa di preparazione prima dei Campionati Europei. Privi di Datome e senza il ‘Mago’ Bargnani per tre quarti del match, gli azzurri stringono i denti e piegano la resistenza di una squadra coriacea e mai doma. Top scorer dell’incontro è Alessandro Gentile con 22 punti. Domani la Nazionale guidata dal ct Simone Pianigiani tornerà in campo contro Michigan State (palla a due alle ore 18, diretta Sky Sport 1 HD) che nel pomeriggio aveva ceduto 93-75 alla Russia. Proprio i russi saranno gli avversari dell’Italia domenica alle 20.30 (diretta su Sky Sport 2 HD) nella partita conclusiva del quadrangolare. DISTORSIONE ALLA CAVIGLIA, BARGNANI ESCE A FINE PRIMO QUARTO – A meno di due settimane dal confronto di Tbilisi (vittoria 67-87), la Georgia recupera Shengelia mentre Pianigiani deve rinunciare precauzionalmente a capitan Gigi Datome, alle prese con qualche fastidio. Primo tempo a due marce: l’inizio degli azzurri è convincente, giocato con una difesa attenta e la ferocia giusta per strappare agli avversari i palloni del vantaggio (24-13 nei primi dieci minuti). Quasi a fil di sirena una distorsione alla caviglia toglie dalla scena Andrea Bargnani. Il secondo quarto cambia direzione, prendendo la strada di una Georgia in crescita. La squadra di coach Kokoskov accorcia, pareggia e sorpassa seppur solo di 2 punti. Sulla sirena dell’intervallo la tripla di Della Valle scrive +3 Italia (48-45). PULLEN IMPLACABILE DA 3, MA DECIDE IL CANESTRO DI DELLA VALLE – Nel terzo quarto l’Italia prova a scappare: dopo una prima fase punto a punto gli azzurri costruiscono un vantaggio di 7 lunghezze (71-64), cancellato però dalle due triple di Pullen che al 30′ segnano il 71-70. Le percentuali da dietro l’arco dello statunitense naturalizzato georgiano segnano l’ultima porzione di match, ma l’Italia è brava a restare in scia. Quando mancano 5 minuti alla fine sono Hackett e Gallinari ad accendere il PalaRubini (88-83). Incertezza fino all’ultimo, quando è Amedeo Della Valle a mettere il canestro del sorpasso e della vittoria tricolore in una partita tosta, lottata per 40 minuti e vinta grazie all’apporto di tutti i giocatori chiamati in campo, compresi coloro che fino ad ora avevano trovato poco spazio. PIANIGIANI: "LA SQUADRA MI E' PIACIUTA EMOTIVAMENTE" – “Oggi altra partita vera, giocata contro una squadra esperta che ha giocato bene e che voleva riscattarsi dopo la sconfitta casalinga – commenta il ct azzurro Simone Pianigiani al termine del successo di misura sulla Georgia – Siamo andati presto in emergenza con i falli e poi in emergenza anche con i giocatori. Ci siamo un po’ disuniti, ma poi la squadra mi è piaciuta emotivamente. Abbiamo meritato di vincere, al di là dell’ultimo tiro. E’ un bene aver giocato un match di questo tipo ed è un bene anche aver vinto. Ora abbiamo altre due gare per poter crescere ancora – conclude il coach della Nazionale – anche se, viste le assenze, saremo in emergenza”. ITALIA – GEORGIA 91-90 (24-19, 48-45, 71-70) Italia: Della Valle 5, Belinelli 14, Aradori 4, Gentile 22, Gallinari 14, Bargnani 4, Cusin 2, Cervi 2, Melli 2, Cinciarini 4, Hackett 18, Polonara, Poeta ne, Pascolo ne. All. Pianigiani. Georgia: Pullen 21, Pachulia 13, Tsintsadze 9, Shermadini 1, Markoishvili 19, Patsatsia, Sanikidze 13, Burjanadze 5, Shengelia 9, Metreveli ne, Pkhakadze ne, Sanadze ne. All. Kokoskov. Arbitri: Belosevic, Perez Pizarro, Taurino. Note - Tiri da due Ita 25/35, Geo 18/33; Tiri da tre Ita 8/23, Geo 12/23; Tiri liberi Ita 19/26, Geo 18/25. Rimbalzi Ita 25, Geo 31. Assist Ita 13, Geo 14. Argomenti basket italbasket basket europei 2015 andrea bargnani Leggi i commenti I commenti dei lettori 
None Leggi i commenti I commenti dei lettori 
CAMMINA cammina, i nostri eroi finirono davanti a una muraglia invalicabile. Ahi, quanti ostacoli sulla loro strada. Presente nel mito, visibile sulle mappe e segnata dal tratturo tarantino, in Apulia l'Appia era ignorata dai borgomastri e dai loro tirapiedi, che apertamente se ne fottevano. A valle di Altamura, in località Maccaronaro, essa era addirittura sbarrata da un immenso svincolo (Statale 99) che anziché facilitare l'incrocio, obbligava i viandanti a un'esasperante ricerca di un varco. Essi provarono e riprovarono finché, esasperati, decisero di ignorare i divieti, scavalcare le recinzioni, rimontare terrapieni e camminare contromano come lagunari. Alla malora. Un trasloco abusivo in piena regola. LO SPECIALE - TUTTE LE PUNTATE Ma il peggio venne dopo, quando la Linea magica divenne stradaccia senz'alberi costeggiata da cave di tufo, poi tratturo in abbandono fra masserie distrutte, poi bancata di calcare segnata da tracce antiche di carri, poi una serie di aperti campi di grano a piedi della Murgia chiamata Catena. Tutto questo solo per sboccare in una carrareccia costeggiata da un fiumiciattolo puzzolente di nome Jesce, fogna a cielo aperto che  -  si scoprì dalle mappe  -  dieci chilometri più in là finiva dritto nella spettacolare gravina di Matera, città rupestre destinata a essere capitale europea delle cultura. Il re spesso è nudo. Ma se ne accorge solo il rompiscatole che va a piedi. [[ge:rep-locali:repubblica:121810964]] Poi la Puglia si riscattò, con mandorli, cicale, chioccioline sul finocchietto, profumo di elicriso, alberi carichi di ciliege che è peccato mortale non rubacchiare anche se sopra c'è scritto "Attenti veleno". Ma l'italica incuria era sempre dietro l'angolo, con l'immensa, storica masseria Viglione che apparve all'incrocio di cinque strade, citata dai viaggiatori per saecula saeculorum, solitaria in una luce violenta che spinge a parlare a bassa voce, un monumento alla storia di una regione intera, ma egualmente stuprata da vetri rotti, porte sfondate e il vento che rotola cartacce nei corridoi. ... La Puglia ha la più alta densità mondiale di bed & breakfast e, anche se sul suo percorso non ne trova, il pedone avrà sempre qualcuno disposto a raccattarlo con un mezzo di trasporto. A due giorni di cammino da Taranto è Liliana Dell'Aquila (qui tutti hanno dei gran bei cognomi) che ci soccorre sullo stradone con un sorriso che incanta, per portarci tutti a far tappa a Laterza in un paesaggio rupestre che la sera ti porta via l'anima, e soprattutto per condurci il mattino seguente sul bordo di una solitaria, profonda gravina in una magnifica luce radente, in mezzo a un gracidar di rane che pare colonna sonora di una fiaba di Esopo. "D'inverno qui c'è una bella corrente fragorosa" evoca la giovane padrona di casa sull'orlo del precipizio carico di macchia mediterranea e percorso da tranquille vacche podoliche. "Da qui a Matera  -  racconta  -  tutto il territorio è crivellato, percorso da forre e nascondigli che sono stati terreno d'elezione di monaci e briganti ". Rieccoci a quell'incontro tra sacro e profano che, insieme al nesso più forte che altrove fra cristianità e paganesimo, appare la miglior cifra interpretativa del nostro Sud. ... "Ma basta, Paolo, con questo tuo viaggiare senza fine, io sogno di vederti raccontare la tua casa, la tua camera da letto, le ricette della tua cucina. Datti pace". La nuova tentazione di Sant'Antonio si materializza nella prece di un amico che (anche se nella veste del tentatore) Antonio si chiama per davvero e che, pur essendo notoriamente il migliore amico che ho in terra di Puglia, rifiuta di essere citato per cognome. Si materializza in automobile dalle parti di Castellaneta, guidando alla garibaldina con giubbotto mimetico, in località masseria Del Vecchio, annunciato dal tuono dei jet in decollo dalla base Nato di Gioia del Colle, dopo un lungo e complicato approccio telefonico reso ancor più complicato dal nostro andare per sentieri. [[ge:rep-locali:repubblica:121810973]] In realtà, Antonio ci invidia. Vedendoci far picnic sotto un magnifico filare di tigli, vorrebbe strapparsi di dosso almeno venti degli ottanta e passa anni che si porta dietro, per mettersi in viaggio con la banda dell'Appia antica. Sarebbe, anche per noi, un gran bell'andare, visto che il nostro è un pirata dalle mille vite e dalla capacità affabulatoria illimitata. Ma gli acciacchi si mettono di mezzo, e il viaggio deve per forza di cose diventare ciò per cui è stato fatto: narrazione. E così il vecchio tentatore, l'uomo che è stato pescatore, violoncellista, contadino, maestro d'ascia, libraio e altro ancora, inizia a evocare le sue terre di eremitaggi e banditi in mezzo al frastuono delle cicale, mentre il vento rimanda l'eco dei nomi di luogo. Acquaviva, Gioia del Colle, Masseria Tafuri, Malvezzi, Fradiavolo, Lama di Monte. Una meraviglia. ... Succede alle 14.12. Prima un serpentello nero (un altro demone travestito?) ci attraversa la strada, poi, in fondo a una discesa, oltre una distesa di agrumeti, appare una striscia cobalto. Tuffo al cuore: è lo Jonio, il più greco dei mari. E, poco a sinistra, sotto una massa di nubi portatrici di pioggia, un'altra visione. Una fumante cresta dentata, come quella di un drago, trapassata dai fulmini, immensa eppur lontanissima. L'Ilva. Tuona a distanza e fa un caldo tremendo. Ci fermiamo all'ombra  -  minima  -  di una centralina dell'Enel, e lì il temporale arriva, preceduto da un vento da tregenda. Scrosci, tuoni e fulmini, odore di erba bruciata e pozzanghere. La temperatura cala in un attimo a 18 gradi. Poi torna il sole e tutta l'Apulia svapora, fuma, in uno svolìo di mosche tarantine inferocite. Ormai si viaggia in discesa. (24-continua) Argomenti alla ricerca dell'appia perduta appia ilva di taranto taranto laterza 
ROMA - La direttrice di mercato Germania-Italia è sempre più calda. E nelle prossime ore Inter e Juventus dovrebbero mettere a segno i rispettivi colpi, vale a dire Perisic e Draxler, che curiosamente l’anticipo di Bundesliga mette di fronte venerdì sera, ma il Wolfsburg non schiera il primo, mentre il trequartista dello Schalke 04 è titolare in questo match. Ma questo non significa affatto che i tifosi bianconeri debbano rassegnarsi, tutt’altro. JUVENTUS VICINISSIMA A DRAXLER – Il pressing del dg Beppe Marotta sembra produrre qualche effetto significativo: non è un caso se le distanze fra Torino e Gelsenkirchen si sono ridotte. I due club sarebbero separati solo da un paio di milioni e non sono esclusi colpi di scena nelle prossime ore per scrivere la parola fine alla trattativa. Gli intermediari sono infatti al lavoro per limare le differenze che ancora esistono. Certo è che il giocatore vuole trasferirsi in Italia e ha rifiutato la proposta di rinnovo contrattuale offertagli. Lo Schalke chiede 27 milioni più 5 di bonus; gli uomini mercato bianconeri, dal canto loro, hanno alzato la base fissa da 15 a 22-23 milioni più bonus, così da toccare tutto compreso i 30 milioni. Parallelamente la Juve tiene aperta la pista Witsel: per il centrocampista belga dello Zenit servono 25 milioni.  Il Marsiglia vuole Zaza ma l’attaccante, partito Llorente, è ormai “blindato” in bianconero. PERISIC A UN PASSO DALL’INTER, CHE TENTA EDER - In contemporanea, dopo settimane di trattativa, Ivan Perisic è ormai a un passo dall’Inter. C’è l’accordo tra il club nerazzurro e il Wolfsburg ed ora mancherebbe solo l’ufficialità. La fumata bianca è arrivata dopo gli incontri tra i dirigenti delle due società a Montecarlo. Un’operazione da 20 milioni bonus complessivi, che accontenta Roberto Mancini da tempo interessato al croato. Ma Thohir potrebbe regalare anche un’altra pedina offensiva al suo tecnico, ovvero il blucerchiato Eder: pronti per Ferrero 8,5 milioni, contro i 10 richiesti, e l’oriundo nazionale azzurro pare tentato dalle lusinghe interiste. A ruota si lavorerà per Felipe Melo (sempre nei pensieri di Mancini) e per Siqueira. PRESIDENTE PSG: “LAVEZZI? SE ARRIVANO OFFERTE VALUTEREMO” – Nasser Al Khelaifi apre alla cessione di Ezequiel Lavezzi. L’ex attaccante del Napoli è stato accostato con insistenza all’Inter negli ultimi giorni e il presidente del Paris Saint Germain, in occasione della presentazione di Layvin Kurzawa, non esclude nulla: “Lavezzi ha un contratto con noi, se qualche club si farà avanti valuteremo ma dovrà decidere anche lui”, le parole di Al Khelaifi. Che chiude il mercato del Psg in entrata (“Kurzawa è il nostro ultimo acquisto, la nostra stagione comincia domenica”) e offre un futuro nel club a Maxwell: “è un grande giocatore e un grande professionista, voglio che resti nei quadri della società”. ITURBE DALLA ROMA AL GENOA, A CUI IL BENFICA DICE NO PER CRISTANTE – L’affare del giorno, questo sì già chiuso, è il passaggio di Juan Manuel Iturbe dalla Roma al Genoa. L’argentino si trasferisce in Liguria con la formula del prestito oneroso (si parla di una cifra che si aggira intorno ai 4 milioni, con un diritto di riscatto fissato a 15 milioni), ma soprattutto con maggiori garanzie sulla maglia da titolare che in questo momento nella Capitale appariva come un miraggio. Gian Piero Gasperini lo aveva auspicato nel primo pomeriggio e, poche ore dopo, l’operazione si è conclusa: il giocatore già domani sosterrà a Genova le visite per essere così a disposizione per la rifinitura del pomeriggio con i nuovi compagni. Il club di Preziosi deve al contrario incassare il no del Benfica per Bryan Cristante. Il quotidiano A Bola rivela che il Genoa avrebbe chiesto in prestito il 20enne centrocampista arrivato un’estate fa dal Milan, ma Luis Filipe Vieira, presidente del club portoghese, si sarebbe mosso in prima persona per bloccare il trasferimento, ritene l’ex rossonero importante per questa stagione. IBARBO NEL MIRINO DELLA SAMP, GARCIA CERCA BRUNO PERES – In casa Roma sempre nella lista delle possibili “uscite” Ibarbo, richiesto dalla Samp (ma c’è un problema burocratico, perché il giocatore è arrivato in prestito dal Cagliari, con una serie di bonus previsti nell’accordo), e Ljajic, nel mirino del West Ham (ma il serbo preferisce l’Inter), non interessato a Matri, secondo quanto riferito erroneamente dalla stampa britannica. Per quanto riguarda le probabili entrate, invece, sono “caldi” i nomi di Juan Jesus, Darder e Bruno Peres. Tutto ciò mentre non si capisce ancora quale sarà il secondo terzino sinistro a disposizione di Garcia. Emerson ha svolto le visite mediche però non è mai stato ufficializzato, Cole è un “separato” in casa ma non ha mai rescisso il contratto che lo lega alla Roma sino a giugno. LA LAZIO TIENE DURO SU KEITA E ANDERSON – Sull’altra sponda del Tevere dopo l’uscita di scena dalla Champions League e la “retrocessione” in Europa League, sono cambiate le prospettive di mercato della Lazio. I biancocelesti, con Klose e Djordjevic fermi ai box, non torneranno sul mercato per un nuovo attaccante e, al contempo, terranno duro per non vendere i “gioielli” Keita e Felipe Anderson. Sul primo, tornato recentemente protagonista, si è mosso proprio il Bayer Leverkusen, che dopo aver sconfitto gli uomini di Pioli sta cercando di potenziare l’attacco per affrontare i gironi di Champions. Voeller dalla Germania ha pronta un’offerta da circa 15 milioni di euro ma Lotito e Tare sembrano voler rifiutare ogni trattativa. A ruota, su Felipe Anderson c’è sempre il Manchester United, che si potrebbe “sbilanciare” sino a 35 milioni di euro più bonus per il brasiliano. Si tratta di cifre importanti, ma anche in questo caso i capitolini cercheranno di non “mollare” sino alla conclusione del mercato. MILAN E NAPOLI LAVORANO PER IL CENTROCAMPO – Il Milan, invece, ha presentato Kucka e, anche se Mihajlovic ha parlato di mercato chiuso, potrebbe piazzare un altro colpo per la linea mediana, con Soriano in pole position, anche se il Napoli è in pressing sul giocatore della Samp. In uscita Josè Mauri, vicino al Chievo. Anche il Napoli, si diceva, lavora per il centrocampo: oltre a Lemina si segue sempre Vecino, per il quale sarebbero pronti circa dieci milioni, anche se la Fiorentina continua a chiederne 12. Proprio il club partenopeo è sul punto di definire la cessione in prestito del colombiano Zuniga che prende la strada della Turchia, per indossare la maglia del Galatasaray. Al passo d’addio anche De Guzman, che potrebbe finire in Bundesliga, ad Amburgo. FIORENTINA: PRESO VERDU’ FERNANDEZ, ARRIVA BAEZ - Proprio la Fiorentina ha reso noto di aver raggiunto l’accordo economico con Joan Verdù Fernandez. Il perfezionamento dell’accordo avverrà in seguito all’esito delle visite mediche. Il 32enne spagnolo, cresciuto nella cantera del Barcellona, nel corso della sua carriera ha indossato le maglie di Espanyol, Real Betis e Deportivo La Coruna. Nell’ultima stagione ha giocato negli Emirati Arabi con il Baniyas. Un rinforzo che, di fatto, favorisce la partenza di Joaquin, pronto a tornare al Betis Siviglia. Per la giornata di domani, intanto, è programmato l’arrivo in Italia di uno degli ultimi acquisti in casa viola, l’attaccante classe ’95 Jaime Baez, che dopo le visite mediche di rito a cui sarà sottoposto firmerà un contratto con la Fiorentina della durata di cinque anni. CARPI ACQUISTA HIWAT, SALUTANO IL CHIEVO BENTIVOGLIO E BIRAGHI – Il Carpi ufficializza di aver acquisito le prestazioni sportive del centrocampista olandese Ryan Hiwat, classe ’96, che ha disputato l’ultima stagione con il Psv Eindhoven. La neopromossa emiliana insegue sempre da vicino anche Amauri. Doppia risoluzione invece in casa Chievo Verona: salutano il club gialloblù Simone Bentivoglio e Cristiano Biraghi, il quale pertanto tornerà all’Inter (era in prestito). Fra le trattative in dirittura d’arrivo quella che riguarda Lazaros Christodoulopoulos, in predicato di lasciare il Verona per indossare la maglia dell’Atalanta. Anche in questo caso, però, non è da escludere in toto una possibile pista turca. Così l’Hellas pare intenzionata a regalare un’ultima ciliegina di mercato ad Andrea Mandorlini, per rinforzare la difesa con lo svincolato Daniele Bonera, ex Milan (che piaceva anche al Carpi). Paredes è vicino all’Empoli, che riapre al Napoli per Tonelli. LIVERPOOL: BORINI VERSO ADDIO, ANCHE IN PRESTITO –  Una cosa è sicura: Fabio Borini non tornerà a indossare, almeno per questa stagione, la maglia del Liverpool. I Reds, si legge sul Liverpool Echo, si aspettano di cedere l’attaccante entro la chiusura del mercato. Il giocatore è ormai fuori rosa e difficilmente commetterà l’errore di un anno fa quando, nonostante il consiglio di Rodgers di andare a giocare altrove, rifiutò le offerte di Sunderland e Qpr per provare a ritagliarsi uno spazio ad Anfield. Per lui, alla fine, solo cinque presenze da titolare e un gol e per questo motivo al Liverpool sono certi che alla fine andrà via. Il giocatore starebbe solo prendendo tempo per valutare le varie opzioni: West Ham, Sunderland, Inter e Fiorentina avrebbero sondato il terreno e i Reds, pur preferendo la cessione a titolo definitivo, sarebbero anche disposti a darlo via in prestito. DANTE IN PARTENZA DAL BAYERN, SON AL TOTTENHAM – Rimanendo all’estero movimenti in difesa nel Bayern Monaco. Secondo Kicker, i bavaresi sono sul punto di cedere il centrale brasiliano Dante al Wolfsburg e avrebbero individuato in Aymeric Laporte il sostituto ideale. Il 21enne centrale francese dell’Athletic Bilbao è però sotto contratto fino al 2019 e ha una clausola rescissoria da 50 milioni di euro. Il Tottenham invece si assicura Heung-Min Son dal Bayer Leverkusen: il 23enne attaccante sudcoreano, 11 gol nella scorsa Bundesliga, indosserà la maglia numero 7 degli Spurs. Dal canto suo il Sunderland si è assicurato in prestito fino al termine della stagione il 29enne Ola Toivonen. L’attaccante svedese lascia il Rennes, dove era arrivato nel gennaio 2014 collezionando da allora 46 presenze e 14 gol, e sarà già a disposizione per la gara di sabato contro l’Aston Villa. CACIA DAL BOLOGNA AL PESCARA, BARI PRENDE VALIANI E MANIERO – Mercato in fermento anche in serie B. L’attaccante Cacia passa dal Bologna al Pescara (vicinissimo anche a Pasquato di proprietà della Juve), club abruzzese che sta per chiudere anche con il Palermo per il centrocampista Benali. Sempre nella cadetteria il Latina ha ceduto in prestito Francesco Valiani al Bari, che ingaggia anche l’attaccante Riccardo Maniero dal Catania. ROLANDO BIANCHI IN SPAGNA, FIRMA CON MAIORCA – Rolando Bianchi riparte dalla serie B spagnola. Rescisso il contratto col Bologna, il 32enne attaccante ha firmato col Maiorca, a cui era stato già vicino lo scorso gennaio. Bianchi, che all’estero ha già giocato nella stagione 2007-08 vestendo la maglia del Manchester City, è reduce dall’esperienza all’Atalanta, dove era anche cresciuto. In carriera il centravanti ha anche vestito le maglie di Cagliari, Reggina, Lazio, Torino e Bologna. Argomenti calciomercato Leggi i commenti I commenti dei lettori 
ISLAMABAD - E' di almeno 12 civili morti l'ultimo bilancio degli scontri scoppiati la notte scorsa al confine tra India e Pakistan tra le truppe dei due Paesi eterni rivali ed entrambi dotati di armi nucleari. Teatro delle ostilità, diversi punti della frontiera lungo la cosiddetta Linea di Controllo (Loc, che divide la regione contesa del Kashmir), all'altezza delle zone di Sialkot (nella provincia pakistana del Punjab), Harpal, Chaprar e Sucheetgarh. Le Forze Armate pakistane hanno denunciato l'uccisione di otto pakistani, tra i quali una donna e suo figlio, a causa del fuoco delle truppe indiane nei pressi di Sialkot. In un comunicato si precisa che il numero dei feriti è di circa 50 persone, per la maggior parte donne e bambini. Le forze indiane hanno denunciato la morte di quattro civili indiani, compresa una donna, in scontri lungo il confine provvisorio tra la zona del Kashmir amministrata dall'India e quella sotto il controllo del Pakistan. Un ufficiale coperto da anonimato, citato dall'agenzia di stampa Dpa, ha accusato i Ranger pakistani di aver utilizzato colpi di mortaio e armi automatiche per colpire le guardie di frontiera indiane (Bsf). Il ministero degli Esteri di Islamabad ha convocato il diplomatico indiano in Pakistan, T.C.A. Raghavan, per protestare contro "l'aggressione", mentre il capo di Stato Maggiore delle Forze Armate, Raheel Sharif, ha parlato di un attacco "vile". Preoccupazione è arrivata dal premier pakistano Nawaz Sharif. Immagini trasmesse dalle tv pakistane mostrano varie case distrutte da colpi di mortaio e muri colpiti da proiettili. I media pakistani hanno anche documentato la fuga di centinaia di persone. India e Pakistan hanno annullato la scorsa settimana un incontro previsto tra i responsabili della Sicurezza Nazionale. Resta confermato per ora, invece, il vertice previsto a Nuova Delhi dal 9 al 13 settembre tra i capi dei Ranger e delle guardie di frontiera indiane. I due Paesi - che dal 1947 hanno combattuto tre guerre, due delle quali per l'annessione del Kashmir - si scambiano regolarmente accuse di violazioni del cessate il fuoco concordato nel 2003 per contenere le tensioni legate all'annosa disputa per la regione himalayana. Oggi l'India ricorda i 50 anni dalla guerra del 1965. Argomenti kashmir nucleare 
Ancora terrore nel centro storico battuto da ronde di malavitosi che girano armati. In un vortice che sembra non avere fine. Questa volta le segnalazioni di spari arrivano dal cuore della movida. Da quella piazza Bellini che ospita caffè letterari e dove ogni sera si riuniscono intorno ai tavolini all’aperto migliaia di persone. Poco dopo mezzanotte il centralino del 113 è tempestato da telefonate: "Stanno sparando", l’allarme. Autori del raid due giovani arrivati a turbare il popolo della notte con una grossa moto rossa, una Triumph. "Uno dei due, aveva in mano un a pistola argentata", raccontano i presenti e su questo punto le testimonianze coincidono. L’uomo, con il viso nascosto da un casco, avrebbe sparato in cielo, più volte, in rapida successione, scatenando il fuggi fuggi generale nella piazza. Sull’effettiva esplosione di colpi, però, i racconti dei presenti divergono e la polizia non trova alcun bossolo. Di certo c’è la presenza della moto che poco prima del raid è intercettata in via Cesare Rosaroll da una volante della polizia. Gli agenti tentano di bloccarla, ma i centauri riescono a fuggire per ricomparire in piazza Bellini, proseguire per piazzetta Nilo e, infine, far perdere le proprie tracce nei vicoli dei Decumani, fin giù a Forcella. Sempre nella zona di via Cesare Rosaroll, meno di 24 ore prima, i residenti raccontano di un’altra sparatoria. Inoltre, nella vicina via Pontenuovo giovedì notte i carabinieri intercettano tre giovani a bordo di una moto intestata a un pregiudicato detenuto nel carcere di Secondigliano. I tre scappano, ma nella fuga perdono una 357 Magnum con sei colpi. Nella stessa strada, sempre su segnalazione degli abitanti, la polizia recupera una Berretta calibro nove. Anche i due centauri di piazza Bellini, quindi, proverrebbero da una delle zone calde dove è esplosa la cosiddetta “faida dei bambini”. Giovani gangster, terze generazioni dei Giuliano e dei Mazzarella, in guerra tra loro per il controllo del territorio. L’azione, scattata in una zona frequentatissima, potrebbe essere un segnale dimostrativo per ribadire il comando sul territorio oppure un avvertimento a qualcuno. A piazza Bellini da tempo si registrano tensioni, che la nuova guerra tra gang della camorra rischia di far aumentare. Nell’area opera un nutrito gruppo di spacciatori stranieri. Molti pusher sono stati arrestati, ma tornano subito in strada o vengono sostituiti immediatamente per tenere in piedi un business ricchissimo per le tasche di chi lo gestisce. Su quanto accaduto indagano la squadra mobile e il commissariato Vicaria. Gli investigatori stanno visionando anche alcune immagini nel tentativo di individuare i due centauri. Intanto, continua la caccia Pasquale Sibillo, il latitante di 23 anni, ritenuto, a dispetto della giovane età, a capo alla “paranza dei bimbi”. Argomenti camorra movida 

«Nella situazione attuale non legalizzare le droghe è ipocrita» Andrea Padalino, il pm torinese che si occupa anche di traffico di stupefacenti, non fa sconti e quando gli si domanda cosa pensi della questione legalizzazione usa parole forti. Ieri pomeriggio era alla Festa dell'Unità in piazza d'Armi per parlare di "Cannabis, verso la legalizzazione, un obiettivo bipartisan" con il sottosegretario agli Affari esteri, Benedetto Della Vedova, e il garante dei detenuti Bruno Mellano. Ma chi si aspettava di trovare un difensore della legge, comunque sia scritta, è rimasto deluso. «Quella di oggi è una situazione fallimentare dove chi cerca di contrastare lo spaccio vede vanificata la maggior parte degli sforzi», una posizione che ha ricevuto applausi e consensi tra la platea democratica. Il magistrato ha portato ad esempio proprio i numeri della procura torinese, in netto calo, sugli arresti per droga dal 2013 ad oggi: si è passati da 997 a 672 di un anno fa. Mentre prima erano il 32 per cento del totale degli arrestati, nel 2014 chi è finito in carcere per questioni di droga è solo il 27 per cento. Percentuali che sono in risalita nel 2015, ma i numeri assoluti sono in linea con quello di 12 mesi prima: 541 arrestati per droga su un totale di 1711. Questi numeri non sarebbero legati alla diminuzione del fenomeno dello spaccio. Come dimostrato anche dalle recenti denunce del parlamentare dem, Mauro Marino, la droga continua a essere consumata e venduta. La differenza la fa l'introduzione delle norme che hanno ridotto le pene sul piccolo spaccio, escludendo di fatto il carcere per chi vende quantità ridotte di droga: «Con le leggi introdotte nell'ultimo anno anche le forze dell'ordine non hanno l'incentivo ad arrestare i piccoli spacciatori perché sanno che saranno subito scarcerati e, soprattutto, i molti stranieri che vengono fermati torneranno in strada appena usciti e riprenderanno da dove avevano interrotto». Le statistiche sugli indagati per reati legati allo spaccio vedono i cittadini stranieri con numeri superiori al doppio degli italiani. Nonostante il calo, infatti, le carceri piemontesi continuano a ospitare in gran parte persone che hanno procedimenti a carico o condanne definitive legate al mondo degli stupefacenti, ma per Padalino è il carcere la risposta più efficace per contrastare il fenomeno: «Questo sistema rischia di essere schizofrenico — aggiunge il magistrato — Se per una pallina non si va in carcere e per dieci grammi si prendono otto anni vuol dire che qualcosa non funziona e il carcere non è la risposta giusta». Il tema della serata erano i progetti di legge di liberalizzazione che hanno avuto firmatari da diverse parti politiche, ma che per ora non hanno visto accelerazioni tali da far pensare di arrivare a una legalizzazione in tempi brevi: «La questione non è più se verrà legalizzata, ma quando — ha chiarito il sottosegretario Della Vedova — E chi lo farà per primo, avrà prima i vantaggi che produrrà rispetto a chi mantiene il proibizionismo». La necessità per Padalino sono scelte coerenti da parte del Parlamento: «Su questo mi pare che il legislatore debba prendere coscienza di quanto sta succedendo — ragionava Padalino — C'è una questione etica che si aggiunge alla confusione normativa: penso ad esempio al problema del consumo tra i minori. Se lo Stato scegliesse di assumere la gestione della vendita delle droghe dovrebbe intervenire su questo aspetto. Mi pare però che non ci si ponga le stesse remore per l'alcol e il tabacco». Argomenti festa unità torino liberalizzazione droghe padalino 
MILANO – Doveva chiudersi venerdì e invece slitta di qualche ora l’arrivo di Ivan Perisic all’Inter. Tutto è legato alle garanzie bancarie, che il Wolfsburg ha chiesto al club di Erick Thohir per dare il via libera definitivo alla cessione dell’esterno croato. In attesa dell’ok delle banche il dg Marco Fassone ha lasciato Montecarlo per tornare a Milano. Il giocatore dovrebbe arrivare domenica in Italia. Per l’attacco i nerazzurri continuano a trattare Eder. La società interista ha fatto un’offerta alla Sampdoria di 8,5 milioni. I doriani stanno valutando la proposta. Le alternative a Eder – che ha già detto sì  all’Inter - restano Lamela, e e Ljajic, che potrebbe arrivare alla corte di Roberto Mancini in cambio della cessione alla Roma di Juan Jesus. Per Schelotto sfuma il Palermo, per lui ci sono Sion e Levante. Intanto, sembra allontanarsi Ezequiel Lavezzi. Attraverso ESPN dell’ex Napoli rispondendo alle frasi del presidente del Psg Nasser Al-Khelaifi (“Ha un contratto con noi, ma se si manifesterà una squadra studieremo le possibili soluzioni”) dice: “Questo è il mio ultimo anno di contratto e uno deve riflettere bene per fare le cose nel miglior modo possibile. Ci sono sempre possibilità di andare via ma, per ora, sto bene al Psg. La mia idea è di tornare in Argentina tra due o tre anni. Ora sono diverso, sono cambiato e più aperto di mente dopo aver vissuto in Europa”. Argomenti inter serie a ivan perisic Leggi i commenti I commenti dei lettori 
