Il Bologna riaccende la luce, nel piovoso monday night del Dall’Ara ritrova la vittoria e pure il gioco. E soprattutto il secondo posto, anche se per conservarlo bisoga aspettare le partite di domani. In una partita condotta per tutti i 90 minuti dai rossoblù, l’unico brivido lo danno i riflettori del Dall’Ara che a venti dalla fine si spengono costringendo l’arbitro a sospendere per una decina di minuti. Ma si riprende, e anzi il Bologna trova il gol sicurezza subito dopo l’interruzione. La partita che un anno fa condannò la squadra alla B può segnare così la svolta per riprendere la corsa verso la A. È un Bologna diverso, il migliore degli ultimi - non esaltanti - tempi. L’atteggiamento è quello di chi sa che non c’è più tempo per aspettare prestazioni e soprattutto vittorie. Il Catania, reduce da cinque successi consecutivi, gioca a imbruttirla più che a vincerla, trovando l’unica palla gol al 58’ con un colpo di testa di Sauro. In avvio è una partita caotica, fattore cui contribuisce il campo trasformato in saponetta dal diluvio che s’abbatte sul Dall’Ara subito dopo il fischio iniziale. Krsticic prova a mettere ordine in regia, e stasera ci riesce bene, sfornando pure assist decisivi come quello per il 2-0 di Sansone. Il rientrante Laribi vuole recuperare il tempo perso provando a risolverla da solo: al 3’ bell’azione personale non coronata da un tiro all’altezza, al 7’ la conclusione è molto bella, ma da posizione impossibile, ed esce di poco. La volta che va più vicino al gol è quando non lo cerca, con un lancio da centrocampo che per poco non beffa Gillet al 35’. Mentre il pubblico fischia l’ex portiere bolognese e in tribuna applaude l’arrivo dell’allenatore della Fortitudo Matteo Boniciolli, in campo brivido quando si fa male anche Ferrari, che poi stringe i denti e risulta tra i migliori. Il tanto sospirato gol arriva al 37’, quando al limite dell’area Cacia lascia scorrere per Sansone, che la scambia di nuovo per il centravanti che si presenta davanti a Gillet e lo batte. È una liberazione per Cacia, che va vicinissimo al raddoppio allo scadere, con un colpo di testa appena a lato. Il Bologna controlla e prova a pungere dalla distanza, con Sansone e Casarini, e su calcio piazzato. Anche perché il Catania la butta in rissa, fa ammonire tutta la difesa più Castro e Calaiò. E proprio sul fallo dell’attaccante gli etnei restano in dieci, perché Calaiò manda a quel paese l’arbitro e si fa sventolare davanti pure il rosso. Al 73’ però si spegne la luce sul Bologna. Ma letteralmente, perché saltano due dei quattro fari del Dall’Ara e l’arbitro sospende mandando le squadre negli spogliatoi. Si riparte dopo undici minuti, ma il Catania resta nel tunnel: passano cinquanta secondi e Mancosu recupera palla a centrocampo su un disimpegno sciagurato degli etnei, Krsticic rifinisce per Sansone che entra in area e affonda Gillet. Finisce di fatto qui, salvo la passerella finale per Perez, all’esordio stagionale al Dall’Ara tributato da un’ovazione alla carriera. Bologna-Catania 2-0 Bologna (3-5-2): Coppola – Oikonomou, Gastaldello, Ferrari – Mbaye (20’st Ceccarelli), Casarini (42’st Perez), Krsticic, Laribi, Morleo – Sansone, Cacia (27’st Mancosu). A disp: Da Costa, Garics, Bessa, Acquafresca, Troianiello, Improta. All: Fini Catania (4-3-1-2): Gillet – Belmonte, Sauro, Ceccarelli (37’st Capuano), Mazzotta – Castro, Rinaudo, Coppola (32’st Escalante) – Rosina – Calaiò, Maniero (23’st Martinho). A disp: Terracciano, Schiavi, Gyomber, Odjer, Chrapek, Sciaudone. All: Marcolin Arbitro: La Penna di Roma Reti: 37’pt Cacia, 29’st Sansone Note: ammoniti per il Catania Ceccarelli, Mazzotta, Castro, Sauro, Belmonte, Calaiò, Capuano; per il Bologna Cacia, Mbaye, Laribi. Espulso Calaiò al 26’st. Spettatori 13243. Argomenti catania calcio 
«Si scrivevano recapitandosi le lettere su fermo posta, o nascondendole dentro “Il Mattino” di Napoli, Federico De Roberto e la sua amata, la nobildonna Ernesta Valle Ribera. Con le sue lettere, lui le mandava anche grandi fogli bianchi, dove lei a sua volta rispondeva, intrecciando così i suoi “spasimi” amorosi. E l’accordo segreto era di restituirgliele, via via, perché troppo pericoloso sarebbe stato, per una donna sposata, alla fine dell’Ottocento, conservarle o nasconderle in casa». Così Sarah Zappulla Muscarà racconta la genesi di “Si dubita sempre delle cose più belle. Parole d’amore e di letteratura”, ponderoso corpus di epistole d’amore, raccolto e curato insieme a Enzo Zappulla, edito da Bompiani che racconta la passione sconfinata che legò tra Milano e Catania lo schivo autore de “I Vicerè” a Ernesta Valle, tra il maggio del 1897 e il 1903, almeno nella sua fase più intensa, anche se poi la relazione si protrasse fino al 1916. Si svela anche un ricchissimo scorcio della vita culturale del paese, tra fine Ottocento e i primi del Novecento. Ieri pomeriggio, all’auditorium di palazzo Branciforte, Vincenzo Pirrotta e Anna Bonaiuto hanno dato voce ad una selezione delle tante pagine di quell’epistolario,  nell’incontro introdotto da Getano De Bernardis e Tommaso Romano. Partendo dalle prime lettere, i due attori si sono alternati al leggìo e hanno attraversato la storia d’amore che “Rico” e “Renata”, come usavano appellarsi, vissero fin dall’inizio con uno straordinario e incontrollabile  desiderio. «Voglio cominciare a scriverti in treno-scrive De Roberto- a Milano, mentre respiro la stessa aria che tu respiri, e vedo ancora lo stesso cielo…» o ancora: «Non voglio neppure chiamarti anima. L’anima non si sugge e io invece ti vedo, ti tocco, ti aspiro, ti odo, ti assaporo». E la Bonaiuto, leggendo le parole della Valle: «Io sono ancora qualcuno? Non sono oramai una sola persona con Rico? Non ho più personalità, io sono Rico». Commenta l’attrice, che dall’8 maggio interpreterà la “Clitennestra” diretta da Pirrotta: «Sono due creature travolte da una tempesta d’amore. Se fosse stato pubblicato allora, sarebbe stato un romanzo libertino. Eppure è evidente che sono parole dell’autore de “I Vicerè”, romanzo carico di sensualità». Argomenti lettura epistolario vincenzo pirrotta 
"Non mi candido a consigliere regionale perché mi è stato chiesto un passo indietro dalla sola persona che poteva chiedermelo: Vincenzo De Luca". Queste le prime affermazioni del sindaco di Agropoli, Franco Alfieri, dopo la decisione di fare un passo indietro e non candidarsi alle prossime elezioni regionali della Campania. "Ho accettato per la stima e l'amicizia che mi lega a lui - prosegue Alfieri - Mi spiace solo di aver deluso coloro che mi avevano spinto a candidarmi in quanto la mia campagna elettorale era solo all'inizio ed ho potuto constatare il calore e la fiducia delle persone nei miei confronti che mi ripaga del lavoro svolto sul territorio quale amministratore locale". Duro l'attacco di Alfieri al segretario Tartaglione: "Sono arrabbiato nei confronti deI segretario regionale Assunta Tartaglione la quale dopo la figuraccia di domenica scorsa in assemblea regionale Pd avrebbe dovuto dimettersi per dignità. Innanzitutto per la maniera barbara e indegna con il quale ha chiesto l'esclusione di due dirigenti del Pd, due persone perbene che sono state messe alla gogna. E poi un segretario regionale, eletta anche grazie al mio consenso, che ha fatto la proposta di escludere me ed il collega Magliulo e ha avuto trenta interventi contro, doveva lasciare perché si è dimostrata non all'altezza del suo ruolo per il metodo e il merito utilizzato". Il primo cittadino di Agropoli si preparava a raccogliere almeno 30mila preferenze. Alla domanda a chi andrà il suo pacchetto di voti afferma: "Nei prossimi giorni si vedrà e si deciderà". "I miei comitati  -  precisa  -  diventeranno i comitati a sostegno del candidato presidente Vincenzo De Luca". Non è mancata una stoccata a Simone Valiante che ha spinto più di tutti affinché il sindaco di Agropoli venisse escluso dalla lista Pd: "E' molto triste essere i primi della classe quando si è soli a gareggiare". Alfieri ha assicurato che resterà nel Pd: "Restiamo proiettati a far vincere le elezioni a De Luca, non faccio passi azzardati sebbene sono amareggiato". Si comprenderà nei prossimi giorni se De Luca ha promesso ad Alfieri, in caso venisse eletto a presidente della Regione, un assessorato. Il primo cittadino cilentano non ha mai negato di mirare ad un assessorato di peso. Magari si sarà accordato con l'ex sindaco di Salerno per avere la delega ai lavori pubblici, ruolo che ha rivestito alla Provincia di Salerno. Argomenti elezioni regionali 2015 vincenzo de luca 

ROMA - Volano con un balzo del 33% a 13,6 miliardi di dollari gli utili di Apple nel secondo trimestre fiscale terminato lo scorso 28 marzo. Lo ha annunciato la società di Cupertino. Il risultato è migliore delle attese. Gli analisti avevano previsto, in media, profitti in crescita a circa 12,6 miliardi. A tirare i conti dell'azienda è indubbiamente il boom degli iphone. Apple ne ha venduto 61,17 milioni nel secondo trimestre fiscale, anche qui ben oltre le più rosee previsioni. La società ha precisato inoltre che nel periodo le vendite di iPad sono ammontate a 12,6 milioni e che i Mac venduti sono stati 4,56 milioni. Gli analisti avevano stimato per gli iPhone vendite pari a 60 milioni. L'annuncio dei conti ha fatto salire il titolo dell'1,41% nelle contrattazioni after hours. Altro dato storico, per la prima volta le vendite di iPhone in Cina hanno superato quelle negli Stati Uniti. Lo ha detto il chief financial officer, Luca Maestri, in un'intervista a Bloomberg. "I progressi che abbiamo compiuto in Cina sono notevoli e continuiamo a investire nel paese", afferma Maestri sottolineando che "il tasso di crescita in Cina è significativamente più alto che in altre parti del mondo". Se si guarda alle aree geografiche di mercato si vede che è proprio la Cina a trascinare i conti di Apple con un balzo del fatturato del 71% a 16,82 miliardi di dollari. Nella regione americana il fatturato è salito del 19% a 21,3 miliardi di dollari mentre i ricavi in Giappone sono scesi del 15% a 3,46 miliardi. Apple ha annunciato un aumento a 200 miliardi di dollari del programma di ritorno del capitale. La società di Cupertino ha rialzato dell'11% i dividendi, da 47 centesimi a 52 centesimi per azione portando il piano di riacquisto da 90 a 140 miliardi di dollari e impegnandosi così a restituire agli azionisti 200 miliardi di dollari entro il marzo del 2017. I numeri di Apple mostrano dunque come i problemi che affliggono il resto del mercato degli smartphone non intaccano Cupertino. Le vendite di iPhone sono record perché 61,17 milioni di unità vendute rappresentano il 40% in più rispetto all'anno scorso. Bene anche le vendite di Mac e quelle realizzate sull'App Store, che raggiungono nuovi record. Sotto le attese l'iPad, ma l'amministratore delegato di Apple, Tim Cook, ribadisce la sua fiducia nel tablet. Il boom dell'iPhone spinge i conti. L'utile netto balza del 33% a 13,57 miliardi di dollari contro i 10,22 miliardi di dollari dello stesso periodo dello scorso anno, con un utile per azione che vola a 2,33 dollari dagli 1,66 precedenti. I ricavi salgono del 27% a 58,01 miliardi di dollari dai 45,65 miliardi di dollari del secondo trimestre del 2014. Per il terzo trimestre dell'esercizio fiscale, Apple stima ricavi fra i 46 e i 48 miliardi di dollari, in linea con le attese degli analisti. "Siamo contenti della forza dell'iPhone, del Mac e dell'App Store, che hanno trainato" i conti trimestrali: "Stiamo assistendo al più gran numero di sempre di persone che passano all'iPhone" afferma Tim Cook. E l'attesa è tutta per l'Apple Watch, la cui domanda "supera l'offerta". Cook - nel corso della conference call - mette in evidenza come Apple negli ultimi sei trimestri abbia realizzato 27 acquisizioni. Argomenti apple cupertino luca maestri 
ROMA - Enrico Letta manda un nuovo avviso a Matteo Renzi: sull'Italicum, dice Letta ospite di Lilli Gruber  a 'Otto e mezzo', il premier può anche ottenere il via libera della Camera, ma se ci arriverà con una forzatura, rischia di costruire la sua vittoria sulle "macerie". Soprattutto quelle del Pd. E' il rischio di una vittoria di Pirro quello che paventa l'ex premier che pure si dice colpito dagli argomenti "condivisibili e interessanti" usati oggi da Renzi nella sua 'ultima chiamata' al Pd sull'italicum. Il fatto, dice, è che non si possono mischiare come fossero la stessa cosa la riforma elettorale e le politiche del governo. Sulle seconde, dice Letta, il richiamo di Renzi alla determinazione è comprensibile. Anzi, "il governo ha l'obbligo di andare dritto anche forzando", ma "non può applicare lo stesso metodo quando si decidono le regole del gioco". Letta invita quindi il premier a tornare sui suoi stessi passi: era Renzi, ricorda, che diceva che la riforma elettorale non può essere votata a maggioranza. Per questo lui in Aula ci sarà, ma per sapere come si comporterà bisognerà vedere quali saranno i passi di Renzi. "La fiducia è un errore" continua a ripetere Letta che precisa: il suo voto dipenderà da quale sarà "l'atteggiamento sulla fiducia e dal merito della legge elettorale". Perché quello sull'italicum "è un passaggio molto delicato e importante in cui non si sa cosa succederà". Il rischio di 'macerie' rischia infatti di travolgere il partito che Letta precisa di non voler abbandonare. "Mi dimetterò solo dal Parlamento" e non, ci tiene a precisare, a settembre come qualche maligno ha voluto insinuare, ipotizzando calcoli per ottenere il vitalizio. "Smentisco categoricamente, la data di settembre è solo relativa all'inizio dell'anno accademico" in quell'università che costituirà il suo nuovo modo, afferma l'ex premier, di fare politica. Enrico Letta è combattivo anche se assicura di non volersi togliere alcun sassolino dalle scarpe. Nel fuori onda prima dell'inizio della registrazione dell'intervista con Lilli Gruber a La7 promette che gli ascoltatori si troveranno "un nuovo ospite stasera". Nessun passo indietro quindi sull'utilizzo del termine metadone usato per definire lo 'storytelling', il modo del governo Renzi di presentare le cose: "Ho usato la parola metadone perché penso si possa parlare un linguaggio che gli italiani capiscano e per dare un contributo di chiarezza", dice Letta - per definire quella "distinzione tra realtà percepita e vissuta che abbiamo visto negli ultimi vent'anni". "Il berlusconismo ha dato questo senso alla realtà e nel mio libro - aggiunge Letta - scrivo che bisogna creare una separazione tra la realtà reale e quella percepita. E' un fatto - conclude - su cui bisogna stare attenti altrimenti succedono guai. Per esempio - aggiunge -, sulla scuola ci sono state grandi promesse che non si realizzano. La gente non capisce e ed ecco che il 5 maggio c'è lo sciopero". E piccata è anche la risposta al premier che aveva bollato le sue critiche e quelle di Prodi verso il governo come una trovata per vendere libri. "Una frase del genere qualifica chi la fa... Vuol dire che applica quelle che sono le sue categorie mentali". Leggi i commenti I commenti dei lettori 
BOLOGNA – Il Bologna, almeno per una notte, è di nuovo secondo. I felsinei superano 2-0 il Catania nell’anticipo della 38a giornata e, grazie ai tre punti conquistati, scavalcano provvisoriamente Vicenza e Frosinone, impegnate domani in questo turno infrasettimanale di serie B. I rossoblu ritrovano un successo che mancava da cinque giornate (1 ko e 3 pari nelle ultime quattro uscite di campionato) e interrompono la striscia di cinque vittorie consecutive degli etnei di Marcolin. Il Catania inizia bene la gara e ci prova al 7′ con il cross di Mazzotta per la testa di Maniero, ma l’attaccante rossoazzurro è anticipato da Coppola. Al 18′ siciliani ancora pericolosi con una gran bella triangolazione Maniero-Calaiò, con palla in mezzo per Castro: Morleo interviene rischiando il calcio di rigore, ma per La Penna è tutto regolare. Il risultato si sblocca al 37′ con il vantaggio del Bologna firmato dal bomber Cacia, che chiude al meglio una combinazione con Sansone, battendo con precisione chirurgica Gillet in uscita. Nella ripresa, il Catania crede nel pari e sfiora la rete con Sauro, bravo a deviare un traversone di Rosina di poco alto sulla traversa. Le speranze di rimonta degli ospiti, però, subiscono un brutto colpo quando al 71′ Calaiò viene espulso per doppio giallo, il secondo per proteste all’indirizzo del direttore di gara.  La partita subisce anche un’interruzione di una decina di minuti per un black-out dei riflettori dello stadio Dall’Ara. Alla ripresa delle ostilità Sansone fissa il punteggio sul definitivo 2-0, mettendo la palla in rete al termine di una bella azione personale. Il Bologna riprende così la sua corsa verso la serie A, mentre il Catania vede allontanarsi l’obiettivo play-off,  che sembrava di nuovo alla portata dopo la striscia di cinque vittorie consecutive. BOLOGNA-CATANIA 2-0 (1-0) BOLOGNA (3-5-2): Coppola, Oikonomou, Gastaldello, Ferrari, Mbaye (19 s.t. Ceccarelli ), Casarini (42 s.t. Perez sv), Krsticic, Laribi, Morleo, Cacia (27 s.t. Mancosu), Sansone. In panchina: Da Costa, Garics, Bessa, Acquafresca, Improta, Troianiello Allenatore: Fini. CATANIA (4-3-1-2): Gillet; Sauro, Ceccarelli (37 s.t. Capuano sv), Belmonte, Mazzotta, Rinaudo, Coppola (30 s.t. Escalante), Rosina, Calaiò, Maniero (23 s.t. Martinho), Castro. In panchina: Terracciano, Belmonte, Gyomber, Odjer, Rosina, Rossetti Allenatore: Marcolin. ARBITRO : La Penna di Roma. RETI : 37 pt Cacia, 27 st Sansone. NOTE : 10.000 spettatori per un incasso di 103.196 euro di incasso. Espulso al 26′ st Calaio’ per doppia ammonizione. Ammoniti: Cacia, Ceccarelli, Mazzotta, Castro, Sauro, Mbaye, Belmonte, Laribi Angoli: 5-3. Recupero: 1′, 4′. Partita sospesa per circa 10 minuti al 26′ del secondo tempo per black out all’impianto di illuminazione. Argomenti serie b bologna calcio catania calcio Leggi i commenti I commenti dei lettori 
ROMA – Brindisi non molla la corsa al quarto posto. Nel posticipo della 13esima giornata di ritorno, l’Enel batte Avellino 81-67 e si porta a due soli punti di distanza dalla coppia Trento-Sassari, che condivide la quarta posizione in classifica. A trascinare la squadra di Bucchi al successo sono Denmon e Pullen, autori rispettivamente di 26 e 23 punti e mattatori nel quarto periodo, quando i padroni di casa prendono definitivamente il largo, dopo un avvio di partita molto equilibrato. La Sidigas non sembra affatto intenzionata a recitare la parte della vittima sacrificale e, dopo un primo quarto chiuso in perfetta parità (21-21), conduce la gara nel secondo periodo. Zerini e Pullen consentono a Brindisi di limitare i danni e di andare all’intervallo lungo con soli quattro punti da recuperare (33-37). Avellino mostra, infatti, un’ottima tenuta difensiva e riesce a correre in transizione, costringendo l’Enel a caricarsi di falli. Nel terzo quarto l’inerzia cambia. Brindisi colma il lieve divario e grazie a un parziale di 6-0, tutto dalla lunetta, passa a condurre per 52-47, concludendo il periodo con un +7 non ancora rassicurante (56-49). Nell’ultimo quarto, però, l’Enel gioca sul velluto: il canestro più tiro libero aggiuntivo di Pullen porta i pugliesi sul +11 (68-57) e scava un solco incolmabile per gli irpini. Gli uomini di Frates non hanno più la forza per reagire e Denmon continua il suo show, chiudendo con uno strepitoso 6/10 da tre. Le percentuali dalla lunga distanza sono quelle che alla fine incidono di più nel determinare il divario tra le due squadre: Brindisi chiude con il 40.7% (11/27), mentre Avellino con un deficitario 25% (5/20). L’Enel, dopo due ko consecutivi, torna al successo e blinda così il sesto posto in classifica. Nelle ultime due gare di regular season la squadra di Bucchi potrà cercare di dare l’assalto a Trento e Sassari per presentarsi ai play-off (ai quali sicuramente non prenderà parte Avellino) nel migliore dei modi. ENEL BRINDISI-SIDIGAS AVELLINO 81-67 (21-21, 33-37, 56-49) BRINDISI : Pullen 20, Harper, Pacifico 2, James 6, Bulleri, Cournooh, Altavilla, Denmon 26, Zerini 9, Turner 2, Mays 13, Eric ne. Allenatore: Bucchi. AVELLINO : Anosike 10, Gaines 5, Green, Hanga 13, Banks 8, Cavaliero 9, Cortese ne, Morgillo ne, Trasolini 4, Severini ne, Lechthaler, Harper 18. Allenatore: Frates. ARBITRI : Begnis, Baldini, Aronne. NOTE – Tiri liberi: Brindisi 14/20, Avellino 10/16. Uscito per cinque falli: nessuno. Argomenti basket brindisi basket avellino basket basket serie a Leggi i commenti I commenti dei lettori 
