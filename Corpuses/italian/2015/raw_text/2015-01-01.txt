Obiettivo per il 2015: 8 milioni di turisti. Un salto notevole: più trenta per cento rispetto ai 6 milioni del 2014. Effetto di tre eventi straordinari: l’Expo di Milano, l’Ostensione della Sindone, la visita del Papa. E per sfruttare il vantaggio di avere l’Expo a mezz’ora da Porta Susa, Turismo Torino sta trattando per aprire una biglietteria della Fiera milanese alla stazione di corso Bolzano. "Stiamo lavorando da mesi sull'accoglienza e la promozione degli eventi torinesi in occasione dell'Expo", spiega Maurizio Montagnese, presidente di Turismo Torino. Pacchetti di proposte importanti, illustrati nelle scorse settimane dai vertici della città. Ma l'appeal principale dell'area torinese nei prossimi mesi, è dato soprattutto dalla vicinanza geografica con Milano. Con l'istituzione della fermata dell'alta velocità a Rho-Fiera, la distanza tra le due città è ridotta a 33 minuti, molti meno di quanti sono necessari ai turisti sistemati nella zona est di Milano per raggiungere l'Expo. Da qui l'idea di realizzare una biglietteria della manifestazione milanese già alla stazione torinese: "Ne stiamo discutendo proprio in queste settimane  -  rivela Montagnese  -  e l'unico ostacolo da superare è attualmente il criterio di distribuzione dei biglietti in questa fase di prevendita. E' chiaro che Turismo Torino non può permettersi, come fanno i tour operator, di acquistare grandi quantità di biglietti in anticipo. Ma dovremmo invece riuscire a sistemare una biglietteria per il periodo della manifestazione". In questo modo Porta Susa diventerebbe, di fatto, uno dei cancelli di ingresso di Expo 2015. Il vantaggio potrebbe essere legato ai prezzi degli alberghi: l'area torinese è tradizionalmente più economica di quella milanese. "Anche se  -  fanno notare a Turismo Torino  -  per alcune date di giugno la ricettività torinese comincia ad essere in difficoltà". Il 21 giugno infatti è in programma a Torino la visita del Papa, un evento a sé dal punto di vista turistico. Perché non è detto che ad assistere alla Messa di Papa Bergoglio nella città d'origine della sua famiglia, debbano essere in prevalenza i pellegrini della Sindone. Al contrario, molti sudamericani in visita in Italia per l'Expo stanno cercando di prenotare intorno al 21 giugno per poter vedere da vicino il primo Papa argentino della storia della Chiesa. Mentre è molto più difficile immaginare che i cinesi siano interessati agli eventi del turismo religioso torinese nel 2015. Eppure i cinesi sono un altro target su cui Torino punta: saranno un milione e mezzo gli abitanti del Paese più grande del mondo in visita all'Expo. Se solo un decimo di loro decidesse di fare un viaggio di 33 minuti a ovest di Milano, i turisti cinesi supererebbero i 100 mila. Nel 2014 hanno visitato il capoluogo piemontese poco più di 3.000. Sulla base di queste considerazioni le previsioni di Turismo Torino sono chiare: i tre eventi religiosi (Ostensione della Sindone, visita del Papa e festa ad agosto per il bicentenario della nascita di don Bosco) dovrebbero portare almeno un milione di turisti in più rispetto allo scorso anno. Un altro milione aggiuntivo dovrebbe invece arrivare dall'effetto Expo, considerando che la manifestazione milanese dovrebbe attirare a Rho oltre 20 milioni di visitatori. Da qui l'obiettivo di passare da 6 a 8 milioni di presenze turistiche nel 2015, quello che sarebbe certamente un record nella storia della città. Argomenti maurizio montagnese piero fassino 
Dopo dieci anni Torino torna sotto la soglia dei 900 mila abitanti. Il dato è ancora parziale, ma è difficile che negli ultimi 30 giorni, tra nati, morti e trasferimenti di residenza si siano recuperate le quasi mille persone che permetterebbero alla Città di restare al di sopra di quota 900 mila. Al 31 novembre 2014 secondo i dati dell’anagrafe del Comune di Torino all’interno della cinta daziaria si contano 899.087 residenti, di cui 138.093 stranieri e 760.994 italiani. Se si va a dare un’occhiata alla serie storica la prima cifra con l’8 come numero iniziale la si incontra nel 2002. Dall’anno successivo la quantità di abitanti è sempre stata sopra quota 900mila, anche se di poco. Merito dell’immigrazione, costantemente in crescita, almeno fino al 2012. Ora anche gli stranieri residenti stanno diminuendo: meno 2 mila circa negli ultimi dodici mesi, più di 4 mila se si considera il biennio. Perdite che sul fronte degli italiani residenti sono più che doppie: dal 2012 ad oggi si sono persi più di 8.600 abitanti. «Non ho guardato gli ultimi dati di fine dicembre — sottolinea Maria Franca Montini, responsabile dell’Anagrafe di Torino — ma la tendenza alla diminuzione non mi stupisce così come il calo dei residenti di origine straniera». D’altronde nel suo ultimo rapporto nazionale la Caritas Migrantes ha evidenziato che il 2014 sarebbe stato il primo anno a "saldo migratorio negativo". Insomma, sono più quelli che partono di quelli che arrivano. Vistoso il crollo, negli ultimi dodici anni, dei residenti italiani: quasi 90 mila in meno. Si sono persi più abitanti “nostrani” degli spettatori che trovano spazio all’interno dei due stadi cittadini al completo. Cifra pareggiata dalla crescita degli stranieri residenti. Senza immigrati Torino sarebbe una città di poco più di 760 mila persone. Ora, però, si sta affievolendo l’arrivo di stranieri, fenomeno che associato all’indice di natalità basso, al tasso di invecchiamento della popolazione e alla tendenza a cercare altrove “fortuna”, che sia in Italia o all’estero, potrebbe portare ad un ciclo demografico negativo. Dinamiche nazionali che si riflettono anche sulla statistica di Torino, compresa la voglia di fare le valigie e andare via. Più di 3 mila persone hanno deciso nell’ultimo anno di andare all’estero, di emigrare. Una media di 250 al mese. Persone che hanno chiesto all’anagrafe centrale di via della Consolata di cambiare residenza, di essere inserite nell’elenco degli italiani residenti all’estero. Si tratta di torinesi in cerca di prospettive e di lavoro fuori dai confini nazionali, per la maggior parte sono giovani, la metà di loro ha una laurea o un diploma in tasca. Mai negli ultimi anni si era arrivati ad una cifra così alta: nel 2010 le “uscite” erano state 1.894, nel 2013 si è toccata la soglia dei 2.851 iscrizioni nel registro. In quattro anni e mezzo si tratta, in totale, di 11.337 torinesi che hanno preso residenza all’estero. Come se tutti i dipendenti del Comune avessero deciso da un giorno all’altro di sparire, lasciando scrivanie e sportelli vuoti. Venticinque anni fa i torinesi all’estero erano poco più di 9mila, ora si è arrivati a 41mila. E nella statistica non sono compresi quelli, e sembra che siano tanti, che partono ma non lo comunicano e non si registrano all’anagrafe nell’elenco speciale. Torino sta diventando sempre più piccola, almeno come popolazione, ed ora la voglia di lasciare non contagia solo gli italiani, ma pure gli stranieri che o tornano al loro Paese d’origine e puntano la loro attenzione su altri Stati. Argomenti torino 
None Leggi i commenti I commenti dei lettori 
None Leggi i commenti I commenti dei lettori 
ROMA - Fabrizio, il medico italiano di Emergency infettato dal virus Ebola in Sierra Leone, potrebbe essere dimesso domani dall'istituto Spallanzani. Una decisione che fa ben sperare per il decorso della malattia . Le condizioni del medico sono notevolmente migliorate nell'ultimo periodo e, secondo quanto si apprende, il paziente potrebbe dunque uscire dall'Istituto Nazionale per le Malattie Infettive già nella giornata di domani. Sempre per domani alle 12,30, è stata convocata una conferenza stampa presso lo Spallanzani con la partecipazione del ministro Beatrice Lorenzin, in occasione della quale i medici illustreranno le condizioni del paziente. Il medico di Emergency era stato ricoverato all'Istituto Spallanzani lo scorso 25 novembre, dopo essere stato trasportato in urgenza dall'Aereonautica Militare italiana dalla Sierra Leone presso l'Istituto Nazionale per le Malattie Infettive Spallanzani, centro di riferimento per Ebola. Dopo alcuni giorni dal ricovero le condizioni del paziente si erano improvvisamente aggravate, richiedendo il trasferimento nell'Unità di Rianimazione ad alto isolamento. Successivamente il quadro clinico ha iniziato a mostrare significativi miglioramenti, fino ad arrivare ad una condizione definita dai medici come buona. Il medico italiano è stato sottoposto ad una serie di trattamenti sperimentali dal momento che non esiste ancora una terapia standard contro l'ebola. I farmaci sperimentali, incluso il plasma derivato da sangue di pazienti guariti, sono stati ottenuti grazie ad una collaborazione internazionale che ha visto anche l'impegno di una speciale unità dell'Organizzazione Mondiale della Sanità. Presso lo Spallanzani, un team di una trentina tra medici e infermieri si è preso cura ininterrottamente del paziente zero italiano. Prima di Natale, al medico, il medico di Emergency ha ricevuto una telefonata da parte del presidente della Repubblica, Giorgio Napolitano, il quale ha sottolineato, nel suo messaggio di fine anno , come il Paese debba valorizzare simili personalità. Il 26 dicembre, il medico ha deciso per la prima volta di raccontare la propria esperienza con una lettera inviata alla sua Ong e che è stata resa pubblica . Nella lettera, il paziente ringrazia i sanitari, ricorda i colleghi impegnati in Africa nella lotta contro il virus ed afferma di non sentirsi un "eroe" ma neanche un "untore", bensì un soldato caduto in battaglia contro questo terribile virus. 
None Leggi i commenti I commenti dei lettori 
None Leggi i commenti I commenti dei lettori 
ROMA - Ancora un mercantile carico di migranti, all'apparenza abbandonato dall'equipaggio, è alla deriva nello Ionio in acque 'Sar' (ricerca e soccorso) italiane, a circa 80 miglia da Crotone. L'allarme è scattato nel pomeriggio e sono in atto i soccorsi, coordinati dalla Guardia costiera, per portare a bordo del cargo del personale in grado di riprenderne la guida e condurlo in porto. Sulla nave ci sono circa 400 persone. Il mercantile 'Ezadeen' - lungo una sessantina di metri e battente bandiera della Sierra Leone - è stato individuato da un aereo delle Capitanerie di Porto a circa 80 miglia ad est di Crotone. Via radio una persona non identificata da bordo ha detto che l'imbarcazione è stata abbandonata dall'equipaggio e che naviga senza guida al timone. A bordo, ha riferito la voce, ci sono circa 400-450 persone, tra cui bambini e donne incinta. La velocità di navigazione era di circa sette nodi prima che si verificasse il black out generale che avrebbe fermato anche i motori. Le condizioni del mare (forza 4) e del tempo non sono buone, con un vento che soffia da est/nord-est. Il coordinamento delle operazioni di soccorso è stato assunto dalla centrale operativa di Roma della Guardia costiera che, come già nel caso della petroliera attraccata l'altra notte a Gallipoli , ha attivato gli interventi d'urgenza per evitare in primo luogo che la nave potesse concludere il suo viaggio sulle scogliere. Subito è stato chiesto e ottenuto l'impiego della nave islandese Tyr della missione Frontex che ha intercettato il mercantile intorno alle 18,50. Le difficili condizioni meteo marine, la mancanza dell'equipaggio a bordo e la velocità del cargo non hanno però consentito l'abbordaggio da parte dell'equipaggio della Tyr. La Guardia costiera ha quindi invato un elicottero con una squadra che dovrà calarsi a bordo del cargo e assumerne il controllo: si tratta di sei uomini delle Capitanerie di Porto di Taranto e Gallipoli che verranno calati sul mercantile con un elicottero dell'Aeronautica Militare.  "Un HH-139 - conferma l'Aeronautica Militare - è partito dall'aeroporto di Gioia del Colle per soccorrere la nave cargo Ezadeen attualmente ferma per un black out a circa 40 miglia a largo di Capo di Leuca. A causa delle difficili condizioni meteorologiche la nave può essere raggiunta solamente per via aerea. L'elicottero dell'84mo Centro SAR (Search and Rescue), sta trasportando tre operatori della Capitaneria di Porto, per mettere in sicurezza la nave. Successivamente - prosegue la nota dell'Aeronautica - preleverà da una nave della Guarda Costiera islandese impegnata nelle operazioni Frontex, tre medici che si occuperanno delle cure alle persone a bordo. L'elicottero raggiungerà poi Galatina (LE) per caricare a bordo altri tecnici da trasportare sulla Ezadeen". La vicenda sembra confermare il copione già visto nel caso della Blu Sky M: l'allarme dato via radio, equipaggio 'scomparso', centinaia e centinaia di persone lasciate in balìa del mare. Anche stavolta gli inquirenti dovranno verificare se gli scafisti di turno siano realmente fuggiti o se, come avvenuto sul cargo sbarcato a Gallipoli , si siano solo nascosti tra i profughi sperando di farla franca. Argomenti soccorsi in mare crotone mar ionio 
