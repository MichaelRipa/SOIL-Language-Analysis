Un anno fa, quando Bologna gli rese omaggio con l'antologica "E la volpe disse al corvo", fu annunciata, da parte dell'Ateneo, la laurea ad honorem. Oggi Romeo Castellucci, regista e fondatore con Claudia Castellucci e Chiara Guidi della Societas Raffello Sanzio, la riceverà, nell'aula absidale di Santa Lucia (ore 17.30). La sua lezione magistrale è affidata a una "Lettera a un giovane artista ignoto". Domani, poi, sarà al Mambo (ore 17.30), in dialogo con Gianfranco Maraniello, per la presentazione del volume "Toccare il reale. L'arte di Romeo Castellucci", a cura di Piersandra Di Matteo. Romeo Castellucci, come vive questo riconoscimento? "Ho avuto un anno per digerire la notizia e continuo tuttora a sorprendermi, il mio lavoro è fuori dai canoni precostituiti, istituzionali. Io mi muovo in un ambito di ricerca. Sono onorato, ma mi sento estremamente a disagio, è vero. Però mi piace essere in questo luogo universitario, perché la mia formazione è classica e considero la dedizione allo studio la colonna spinale di ogni fare consapevole. Per me questa laurea è un po' come tornare a casa. E mi obbliga a guardare quello che ho fatto. Anche se non ne sono capace. Io non ho mai fatto nulla per insegnare qualcosa. Lavoro molto sul presente, non mi interessa lo sguardo in retrospettiva". Le va ormai stretta la definizione di artista controcorrente? "No, anche perché solo in Italia il teatro contemporaneo è margina-lizzato, ricade nella categoria ghetto della sperimentazione. Invece è teatro, semplicemente teatro. Io posso solo dire che il mio teatro non è illustrativo, non ha un taglio ancillare rispetto alla letteratura". Leo De Berardinis, Grotowski, Barba, Ronconi, Pina Bausch hanno ricevuto la laurea dall'Alma Mater. A chi si sente più vicino? "Mi fa onore l'affiancamento, ma non trovo affiliazione artistica con nessuno di loro. Per come eravamo fatti noi nessun legame era possibile con la generazione che ci precedeva, era la condizione di quell'epoca". Lei ha cominciato studiando arte all'Accademia di Bologna, come è arrivato al teatro? "Ci sono capitato, ci sono caduto. Con Claudia e Chiara studiavamo storia dell'arte, andavamo in giro per l'Europa a vedere mostre: siamo arrivati al teatro attraverso performance che si sono trasformate, senza neppure volerlo". Il teatro è "vedersi vedere", ha detto. "Parlerò di questo al Mambo. Il riferimento è allo spettatore, diventato un elemento essenziale dell'estetica teatrale contemporanea. Lo spettatore non è qualcuno che visita il lavoro dell'artista, qualcuno a cui riempire la testa. Siamo tutti spettatori, è una condizione esistenziale. Lo spettacolo occupa tutto, è ovunque. Che senso dare, allora, al teatro in tutto questo incendio, in questo essere in mezzo a un oceano di immagini?". Immagini di tragedie, anche. Come quelle atroci dei migranti morti in mare. Qual è il ruolo del teatro? "Non è compito del teatro reagire alla realtà, e restituire commenti. Lo scandalo deve urlare in modo più profondo. Siamo stanchi di elegie, di consolare, e di essere consolati". Argomenti interviste spettacoli interviste bologna romeo castellucci 
MARIANGELA D'Abbraccio ed il suo nuovo disco, "E chi mo canta appriesso a me?", 12 brani che hanno fatto la storia della canzone napoletana, un progetto, pubblicato da Polosud Records. Il cd sarà presentato alla libreria Feltrinelli di piazza dei Martiri giovedì alle 18. Con Mariangela D'Abbraccio ci saranno i "Musica da ripostiglio", l'ensemble che l'accompagna, prodotto dalla Polosud Records, con Luca Pirozzi, Luca Giacomelli, Emanuele Pellegrini, Raffaele Toninelli, Gianluca Casadei, Alessandro Golini, Vincenzo Gagliani, Michele Signore ed Emidio Ausiello. Una Mariangela D'Abbraccio inconsueta nelle vesti di cantante? "Quasi una vacanza per me, in cui però mi sono impegnata a lungo, ed è il terzo disco in cui faccio incontrare il mio lavoro di attrice con quello di cantante e performer". Una passione che viene da lontano? "Fin dagli anni della mia ado-lescenza, giovanissima pensavo sempre di fare l'attrice ma ho sempre avuto amici che vengono dal mondo della musica leggera, cantanti musicisti, anche quando studiavo per diventare ballerina, al Balletto Nazionale di Roma". E lei era un pesce fuor d'acqua o si sentiva a suo agio? "Ci stavo benissimo, mi divertivo, sempre pensando però a studiare danza pensando anche a recitare; eravamo cinque ragazze bravissime a cantare e ballare, ma io pensavo sempre di fare teatro e loro erano ragazzi che amavano la musica, poi un bel giorno ci venne in mente di fare un gruppo che sapesse cantare e ballare, così mi trovai improvvisamente catapultata in tournée incredibili, faticose e divertentissime". Chi erano i suoi amici? "Tanti, molto cari, Fiorella Mannoia, grande artista e grande amica, Enrico Ruggeri, Pino Daniele a cui in questo disco rendo due volte omaggio, Tony Esposito, e poi Sergio Cammariere che ha scritto le musiche originali per le canzoni di "Teresa la ladra", un'opera musicale scritta da Dacia Maraini. Ne facemmo poi un cd molto bello". Amici che continua a frequentare? "Amici come Caterina Caselli, una grandissima amica allora ed ancora ora. Allora ci incontravamo per sognare grandi produzioni, serate nei locali notturni, allegria, erano i giorni lieti dell'adolescenza, tra i 15 e i 18 anni ed era sempre per noi una gran festa". Quale fu il suo primo disco? "Fu "Il cuore di Totò'", un cd distribuito da Sony Music che raccoglieva gran parte delle canzoni scritte dal grande attore che fu anche un grande autore di canzoni, fu uno spettacolo che feci con grande piacere 15 anni fa, metteva in scena la vita di Totò, e in quella occasione ebbi l'occasione di cantare di nuovo dopo tanti anni. Liliana, la figlia di Totò, me ne fece scegliere tre inedite da cantare per la prima volta". Saper cantare è un completamento per un'attrice come lei? "In Italia non si accetta facilmente questo doppio percorso, all'estero è normale recitare ed avere un'attività musicale, anzi c'è una grande richiesta di attrici che sappiano cantare e recitare, qui invece ti guardano quasi con sospetto, sia da una parte che dall'altra, come se ognuno si sentisse tradito. Eppure credo sia giunto per me il tempo di interpretare la musica, spesso si pensa solo alla vocalità, alla tecnica, mentre è necessario essere una interprete e non è solo questione di esecuzione, anche l'interpretazione è importante ed aggiunge valore alla musica". Ha quindi qualche progetto in tal senso per il futuro? "Qualche volta mi immagino protagonista di un musical, stiamo lavorandoci con gli amici del Sistina, vedremo". Ma intanto cosa canta in questo cd che presenta a Napoli? "Dodici brani, canzoni della grande tradizione della mia città, famose nel mondo come Ma-ruzzella, Era di Maggio, Passione, e tante altre, e Chi tene 'o mare con cui saluto l'amico Pino Daniele, ed una rivisitazione dei versi di 'O mare con cui ringrazio il maestro Eduardo De Filippo ". Argomenti interviste napoli interviste spettacoli mariangela d'abbraccio 
GIANCARLO Cauteruccio, nell'Eneide di Krypton - un nuovo canto da lei scritta, diretta e interpretata con le musiche dal vivo dei Litfiba rielaborando la versione del 1983, in scena da stasera all'Argentina, che valore assume, oggi, un laser multicolor di ultima generazione? "Un laser in uno spazio tradizionale "disturba" la linea del ritorno alla parola degli attori narratori di mestiere, bravi che siano. Io provengo dall'architettura, e quest'Eneide rappresenta il mio bisogno di far vivere nello spazio una magia interdisciplinare ". Come cambia una multimedialità dopo 32 anni? "Rispettiamo l'impianto originario ma con grandi differenze. Io a 26 anni decisi di operare "contro" la parola virgiliana e di tradurre il poema in quadri visivi, assegnando alla musica il ruolo di protagonista. Ora l'esperienza induce me e i musicisti a metterci in gioco in prima persona. Allora eravamo chiusi nella cabina di regia, oggi entriamo nel lavoro coi nostri corpi, recuperiamo la parola, il suo senso poetico e ritmico, riempiendo i quadri lasciati vuoti dalla passione post-moderna di allora. Io, pur conscio della mia inadeguatezza, faccio leva sul mio corpo improbabile, e recito e canto". Cosa? "Quadro per quadro una riscrittura contemporanea dei versi di Virgilio. Nel giorno del Natale di Roma questo lavoro su Enea approda nel suo più grande teatro, e chi è Enea se non il primo migrante della storia? Il nuovo testo parla di accoglienza, di clandestini, di esuli, perché Enea mette piede in Libia, dove a Cartagine è accolto da Didone (cui dà voce "off" la cantante Ginevra Di Marco), e infine approda sulle coste latine, e dopo aver battuto Turno e i Rutuli, conquista Lavinia, dal matrimonio con la quale nascerà la fondazione di Roma". Che sonorità producono, con lei, i Litfiba- Beau Geste, i musicisti Gianni Maroccolo, Antonio Aiazzi e Francesco Magnelli? "Mi permettono d'esprimermi in maniera rock, nei brani detti, nelle canzoni, nel recitarcantando. A loro si deve se questa Eneide è definibile un'opera di teatro musicale, un teatro/concerto. E d'altronde questa riproposta è stata voluta dal Maggio Musicale Fiorentino, che ci ha appena ospitati nel nuovo Teatro dell'Opera di Firenze ". Altre differenze tra l'Eneide del 1983 e di adesso? "Al tempo fu occasione per l'uscita del primo Lp dei Litfiba, con Pelù che partecipava a un passaggio. Ora, solo per Roma, si farà anche appello a un danzatore, Fabio Ciccalè, e ogni sera un'attrice diversa attraverserà la scena. La versione attuale darà l'impressione al pubblico giovane d'essere connesso con un Ipad...". Argomenti interviste roma interviste spettacoli giancarlo cauteruccio 
IL MERCATO riparte, i mutui tornano a crescere, e anche Intesa Sanpaolo scende in campo per rispondere alla domanda. "Tra il primo trimestre del 2015 e lo stesso periodo del 2014  -  spiega Pierluigi Monceri, neodirettore regionale dell'istituto per il Lazio, Toscana, Umbria e Sardegna  -  i mutui erogati dalla banca sono aumentati dell'81% a Roma e del 67% nel Lazio. È vero che il confronto è con un periodo molto difficile, tuttavia questo dato ci dice in che modo il mercato si stia riprendendo ". Qual è la risposta della banca a questa ripresa? "Intesa Sanpaolo ha una grande fiducia sulla possibilità che il settore delle costruzioni si possa rialzare a breve e per questo annunciamo oggi il lancio di un nuovo progetto". Di cosa si tratta? "Dell'apertura, all'interno di 300 filiali in tutta Italia, di "Intesa Sanpaolo Casa", sezione specializzata per supportare i nostri clienti nell'acquisto dell'abitazione ". In sostanza diventate intermediari immobiliari? "Sì: oltre a fornire la normale attività finanziaria nell'erogazione dei mutui, ci trasformiamo in una sorta di agenzia capace di mettere in contatto la domanda e l'offerta di case, e siamo così pronti a seguire tutte le fasi dell'acquisto, dalla ricerca dell'immobile fino alla stipula del mutuo". Quale sarà il peso di questa iniziativa su Roma? "Roma e il Lazio valgono circa il 40% del nostro potenziale immobiliare, e 3 delle prime 12 filiali che inaugureranno il servizio entro giugno di quest'anno saranno nella Capitale, in particolare a via Duccio da Boninsegna, via Nicio Gallo e piazza Bologna. Il totale delle 300 sarà attivo entro il 2017, nel rispetto dei tempi previsti dal piano industriale della banca". Perché lanciarvi in un settore che ancora non sembra del tutto uscito dalla crisi? "Nei dati del nostro ufficio studi leggiamo che la fiducia delle famiglie è in continuo aumento, e questa è una delle ragioni principali che spingono la domanda di nuovi mutui. Inoltre i rapporti con tanti imprenditori clienti attivi nel settore delle costruzioni ci assicurano che saremo in grado di creare un panel ricco di potenziali opportunità per chi desidera comprare casa. Non bisogna poi dimenticare che in questo modo i tempi di vendita ma anche di concessione del mutuo si abbattono perché la banca entra dall'inizio nel processo di acquisto". Quante persone saranno destinate alla copertura del servizio? "Una volta a regime prevediamo circa 1.000 persone. Alcune di loro vengono dall'interno della banca, altre  -  con competenze specifiche nel settore immobiliare  -  saranno assunte per garantire il successo del progetto". Argomenti interviste economia interviste roma 
None Leggi i commenti I commenti dei lettori 
OGGI Meg pubblicherà il suo terzo album solista, "Imperfezione". Un nuovo capitolo dell'avventura post-99Posse per la cantautrice, che un paio di settimane fa ha lanciato sul sito internet di Repubblica il videoclip dell'omonimo singolo: set in Islanda e storia favolistica tra sagome di carote, supermarket e bancarelle di granite. Alla radice di tutto, stavolta, c'è una profonda consapevolezza: "È nell'imperfezione che si realizza la felicità possibile  -  racconta la musicista  - . Oggi mi lascio guidare dall'istinto. Tra la paura di fallire e la gioia pazzesca di lanciarsi scelgo la seconda via. La razionalità può essere spietata e autodistruttiva ". Per riassumere l'avventura in mare aperto, Maria Di Donna (Meg è il suo alias) si è affidata alla co- produzione musicale di Mario Conte, fino a realizzare una collezione di canzoni che vibrano di ritmi percussivi, electro, tra dance aspra ("Illumina la notte") e micro-techno su metriche irregolari ("Skaters"). Non trascurando la dolcezza: da "Promemoria" a "Il confine tra me e te", nel cui video duella con l'attore Elio Germano. In una strofa di "Concerto per" canta che non sa più a quale paese appartenere. "Ho lasciato Napoli e l'Italia per avere ossigeno e stare in mezzo ad altre facce. Questo brano è stato scritto a New York dove mi sono sentita sommersa da valanghe sonore; tra musicisti meravigliosi, ascoltando la New York Philharmonic. La mia costante esplorazione, come canto in "Parentesi", e la successiva cascata ritmica l'ho espressa con sintetizzatori, martelli pneumatici, omnichord. E spiego pure di quanto l'Italia sia mortificante intellettualmente. Come un secolo fa, i giovani cercano la propria dignità altrove. E finisce che all'estero hai sia la voglia di tornare a casa sia il desiderio di non farlo mai più". Napoli l'ha formata sul concetto di imperfezione? "Tantissimo. Napoli è l'addestramento quotidiano a credere tutto imperfetto. Luogo bellissimo, dalla cultura sterminata, ma troppe volte castrante". Sulla piattaforma web Musicraiser si può prenotare il suo disco in abbinamento a una serie di oggetti a tiratura limitata. "È così. L'Italia rispetto a Usa e Regno Unito è assai indietro pure su quest'argomento. All'estero, se un musicista cerca denari per produrre la sua opera non è mica un tabù. Non c'è nessuna vergogna a farlo. Spero che anche gli italiani presto lo comprenderanno". Argomenti interviste spettacoli interviste napoli meg 
