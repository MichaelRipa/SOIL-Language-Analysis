BARCELLONA – Ha indossato il vestito buono, c’era un vecchio amico da onorare e una finale di Champions nel mirino. Ha provato a far segnare gli altri, fatto impazzire difensori e centrocampisti avversari, poi ha deciso di pensarci in prima persona. Lionel Messi è semplicemente qualcosa di diverso dal resto del mondo, la lotta a distanza con Cristiano Ronaldo è un privilegio da godere per chi ha la fortuna di esserci e avrà modo di raccontarla tra dieci, venti, trenta e più anni. Ha preso per mano un gruppo che, mese dopo mese, è diventato sempre più squadra. Luis Enrique lo ha voluto allontanare dal centro dell’attacco, riportandolo alle origini e facendogli dimenticare una vita calcistica da centravanti tattico. E’ stato un braccio di ferro, si sono studiati, alla fine hanno vinto entrambi. E con loro ha vinto il Barcellona, come stasera. Il Bayern Monaco cede di schianto nella ripresa, il 3-0 è specchio forse addirittura poco fedele di una partita che ha visto i blaugrana fare quello che volevano, quando volevano, ai ritmi che volevano. LA FOLLIA DI GUARDIOLA – Forse in un impeto di affetto verso la squadra che lo ha visto primeggiare da calciatore e allenatore, Pep Guardiola si presenta al Camp Nou con una formazione priva di senso logico. Difesa a 3 con Rafinha adattato centrale di sinistra, che costringe i suoi a un continuo 3 contro 3 con il tridente atomico del Barcellona. Thiago confinato esterno destro del centrocampo a 4, Lahm al fianco di Xabi Alonso in mediana, Schweinsteiger trequartista alle spalle del recuperato Lewandowski e di un Müller costretto ad agire larghissimo. Ne esce un quarto d’ora di dominio blaugrana, con Neuer che si conferma il miglior portiere del mondo, ipnotizzando Suarez quando “el Pistolero” si presenta davanti alla sua porta con intenzioni bellicose. Diagonale destro, il gigante tedesco tiene larga la gamba e respinge. Anche Neymar va vicinissimo al bersaglio grosso, impattando un cross rasoterra proprio di Suarez: Rafinha salva a pochi metri dalla linea e Guardiola decide che è giunto il momento di scendere a più miti consigli. Difesa a 4 con Bernat che si abbassa a sinistra e l’ex Genoa che torna sulla corsia di destra, Thiago intermedio insieme a Lahm in un centrocampo a rombo. [[ge:rep-locali:repubblica:113714449]] MENO OCCASIONI, SEMPRE NEUER – Il Bayern, ora più quadrato, può provare a pungere. Lo fa con il solito Müller, che tiene vivo un pallone sulla destra e serve un cross delizioso per Lewandowski: tocco incredibilmente fuori dallo specchio. Ma è un sussulto isolato, Suarez ha fame di gol e forse toglie la sfera a Piqué sugli sviluppi di un angolo da sinistra, mettendo alto di testa. Iniesta vive una serata meno spettacolare del solito ma quando si accende è un’emozione, tocco di prima per l’inserimento di Dani Alves, il brasiliano controlla di petto e spara al volo sull’uscita di Neuer, capace ancora una volta di oscurare l’orizzonte e di respingere con la gamba. Dopo l’intervallo si riparte con gli stessi 22 e con il portiere costretto all’uscita ai 30 metri al quarto d’ora per fermare Neymar: la giocata da libero aggiunto funziona. Il Barça preme, il brasiliano è più presente nel vivo della manovra ma alza malamente un invito di un Rakitic ispiratissimo nelle due fasi di gioco. La furia blaugrana sembra però esaurirsi, il Bayern si fa vedere prima con un destro fuori misura di Thiago reso velenoso da una deviazione, poi con un cross di Lahm allontanato dalla difesa. E’ il momento decisivo. Quello di Messi. TRE SQUILLI D’AUTORE – Mentre il Camp Nou protesta (giustamente) per una trattenuta galeotta di Rafinha su Neymar in area di rigore, il Bayern può provare ad allontanare la minaccia. Bernat vuole uscire palla al piede, Dani Alves gli soffia la sfera, va in slalom e serve Messi. L’argentino ha un paio di metri di spazio per pensare e sparare dal limite dell’area, è un siluro che ha il pregio di rimanere basso e di concludere la propria corsa a un passo dal palo, dove Neuer non riesce ad arrivare. Guardiola richiama in panchina Müller – che gradisce poco, stando alla reazione – per inserire Götze. La marea blaugrana non si ferma. Rakitic vede Messi in relativa solitudine sulla destra e lo serve, la libertà diventa totale quando la “Pulce” fa fare una figuraccia a Boateng – finta di tiro e difensore che crolla a terra – e batte nuovamente Neuer con uno scavetto di destro in controtempo. Partita trasformata nel giro di due minuti e mezzo, i campioni di Germania non capiscono che è il momento di provare a limitare i danni, per il Barcellona è tutto facile. Suarez manca il tris più per un errato controllo, che lo costringe ad allargarsi troppo su assist di Neymar, che per l’effettiva imprecisione del tiro, alto sopra la traversa. Bavaresi proiettati in avanti, difesa ridotta ai minimi termini, in pieno recupero Suarez guida la transizione centrale. Schweinsteiger coglie l’attimo e abbatte da dietro l’ex Liverpool, sperando nel fischio di Rizzoli. La sfera finisce però tra i piedi di Messi, che alza la testa, vede Neymar e gli regala la corsa in solitaria davanti a Neuer. Una finta, due finte, la terza non serve, la tavola è apparecchiata per il destro del 3-0. E’ festa grande al Camp Nou, Messi aveva scelto l’abito giusto. BARCELLONA-BAYERN MONACO 3-0 (0-0) Barcellona (4-3-3): ter Stegen; Dani Alves, Piqué, Mascherano (43′ st Bartra), Jordi Alba; Rakitic (37′ st Xavi), Busquets, Iniesta (42′ st Rafinha); Messi, Suarez, Neymar. (Pinto, Adriano, Vermaelen, Pedro). All.: Luis Enrique Bayern Monaco (3-4-1-2): Neuer; Benatia, Boateng, Rafinha; Thiago, Lahm, Xabi Alonso, Bernat; Schweinsteiger; Müller (33′ st Götze), Lewandowski. (Reina, Dante, Javi Martinez, Gaudino, Weiser, Pizarro). All.: Guardiola Arbitro : Rizzoli Reti : 32′ e 35′ st Messi, 48′ st Neymar Ammoniti : Benatia, Bernat, Xabi Alonso, Dani Alves, Neymar Recupero : 0 e 4′ Argomenti champions league barcellona fc bayern monaco Leggi i commenti I commenti dei lettori 

BARCELLONA – “Non era una partita da 0-0, non poteva finire così, si è vista un’intensità pazzesca”. Luis Enrique non può nascondere il sorriso alla fine di Barcellona-Bayern Monaco. I suoi ragazzi hanno dominato i bavaresi, il 3-0 mette i blaugrana in condizione di poter amministrare la sfida di ritorno. “E’ servita la grande qualità dei nostri giocatori, di Leo Messi, di Neymar e di Luis Suarez. Con le loro giocate hanno permesso che il risultato fosse un altro”. Il successo odierno è arrivato contro un amico-nemico, Pep Guardiola. “Il calcio è così, oggi per Pep è una partita difficile, è stato complicato tornare tra i suoi vecchi tifosi e uscire con questo risultato come sarà complicato per noi a Monaco”. Stuzzicato sulla possibile finale con la Juventus, Luis Enrique rimane cauto. “Per loro sarà una partita non semplice al Bernabeu, la Juventus ha fatto il primo passo, gli manca il secondo, così come manca a noi: dobbiamo ancora fare i compiti”. [[ge:rep-locali:repubblica:113714449]] GUARDIOLA: MESSI IMMARCABILE – Di tutt’altro umore Pep Guardiola, uscito con le ossa rotte dal Camp Nou nella serata del “ritorno a casa” da avversario. “Questo è ovviamente un risultato che ci rende tristi, il talento dei giocatori del Barcellona ha fatto la differenza. Non so se è un risultato giusto”. A rovinare la notte di Guardiola ci ha pensato Lionel Messi: il tecnico esalta il suo ex fuoriclasse. “Ho detto che non è possibile fermarlo? E’ così. L’unica cosa possibile è provare a coinvolgerlo il meno possibile”. Furioso anche Manuel Neuer, autore di alcune parate strepitose prima di soccombere sotto i colpi di Messi. “Non so ancora come abbiano fatto a segnare il primo gol. Ovviamente, quando dai la palla a Messi, lui sa come colpirti”. Argomenti champions league barcellona fc bayern monaco pep guardiola luis enrique Leggi i commenti I commenti dei lettori 
Dopo l’addio di Pippo Civati al Pd c’è attesa per sapere che decisione prenderanno i civatiani di Liguria. Proprio in Liguria, a seguito dell’uscita di Sergio Cofferati dopo le contestate primarie per le regionali, l’area civatiana era sembrata ad un passo dall’addio. Ma dopo l’addio al partito di Renzi di Luca Pastorino, non ne erano seguiti altri. Ora si attende di capire, ad esempio, cosa farà Renata Briano, oggi europarlamentare e fino a poco tempo fa assessore regionale all’ambiente e alla protezione civile, poltrona poi occupata da Raffaella Paita che proprio per quella veste è stata indagata dalla procura nell’indagine sull’alluvione. Insomma, che farà Renata Briano, civatiana convinta? E da Savona, il blog Uominiliberi.it parla di un’altra possibile clamorosa uscita, quella dell’attuale vicesindaco della città della Torretta, Livio Di Tullio. Una boutade o c’è qualcosa di vero? Certo è che l’uscita di Civati obbligherà i suoi fedelissimi liguri a dire pubblicamente quali siano le loro intenzioni:  restare fedeli al loro leader del cuore o a quello del partito? Argomenti genova primarie pd pippo civati renata briano 
ROMA - La Parmareggio Modena pareggia il conto nella finale scudetto di volley. Gli emiliani davanti agli oltre cinquemila spettatori del PalaPanini superano in gara 2 Trento 3-1 (19-25, 25-23, 25-21, 26-24) e rimettono la serie in perfetto equilibrio. Intanto ci sono novità organizzative per quanto riguarda gara 3. Vista l'indisponibilità del PalaTrento per domenica all'orario originariamente programmato, la sfida tra Diatec Trentino e Parmareggio Modena si gioca alle ore 12. La decisione disposta d'ufficio dalla Lega pallavolo. Una conclusione necessaria dopo che la Lega basket ha deciso di non accordare lo spostamento della gara dell'ultimo turno di regular season Dolomiti Energia-Granarolo Bologna prevista in concomitanza nella stessa data, luogo ed orario indicati precedentemente per gara 3 (domenica ore 17.30). La sfida in Emilia mette in evidenza subito una buona Trento con Modena che sembra ancora stordita dalla rimonta subita pochi giorni fa in casa della capolista della regula season. E quando nel quarto set per la Parmareggio riaffiora la stessa situazione con due match ball annullati, proprio come a Trento, tra i tifosi di casa cala il gelo. Questa volta però alla terza occasione Petric trova la giocata giusta e chiude le ostilità. Partita dalle mille emozioni con squadre che, primo set escluso, sono sempre vicine pronte a sfruttare ogni minima distrazione. Il gioco offensivo della Parmareggio si appoggia in maniera eccessiva sulla genialità del francese Ngapeth (24 punti, un ace), genio e sregolatezza di questo giovane sestetto. Il transalpino non si tira mai indietro, ma spesso sbatte contro il muro degli avversari. Quando serve sono buone anche le percentuali di Petric autore di 19 punti. In una serata in cui il servizio degli emiliani non ha dato la consueta mano, per fortuna c'è Luca Vettori. L'opposto realizza 11 punti di cui cinque ace e risulta decisivo nel finale di terzo set chiuso praticamente dalla linea dei nove metri dal giocatore azzurro. Poche soluzioni per i centrali con Piano che fatica molto più di Verhees. Trento, senza Stoytchev in panchina per l'espulsione e con l'assistant coach Dario Simoni a dirigere le operazioni, parte meglio e rimane per tutta la gara incollata al match. La squadra dolomitica viene punita da alcuni episodi sfavorevoli nei finali di parziale. Sotto rete è spinta dall'ingresso di Giannelli in regia, capace ancora di prendere per mano la squadra e farla variare. A mettere più palloni a terra è Djuric con 20 punti. Parte bene Kaziyski, 12 punti, quattro ace e due muri, poi lo schiacciatore bulgaro si va man mano spegnendo. Ancora una serata da protagonista a muro per Solè (8 punti) che piazza quattro block vincenti sui nove della squadra. Primo set con Modena sempre in affanno che sembra non aver ancora assorbito la rimonta degli avversari di pochi giorni fa al PalaTrento. Per quanto riguarda la formazione ospite tutto fila nel modo previsto. A fare la differenza il muro e i tanti errori da parte dei canarini. In battuta si contano otto errori per la Parmareggio contro i tre della Diatec. Stessa situazione in fase offensiva con gli emiliani che in attacco sbagliano sei volte. Troppe distrazioni, in totale sono quindici errori una cifra enorme soprattutto per Modena e in particolare per una finale scudetto, per pretendere di rientrare nel set. In avvio del secondo parziale qualche timido segnale di risveglio da parte dei vincitori della coppa Italia grazie anche a una migliore e più precisa distribuzione offensiva da parte del regista brasiliano Bruno. La lucidità di Modena dura poco, prima di tornare in confusione. La sfida appare più equilibrata. Ma nel finale i padroni di casa inspiegabilmente abbassano la guardia e la "cinica" Trento rientra nel set e il finale si gioca punto a punto. Un colpo di Ngapeth e un muro di Verhees rimettono le cose a posto. Nel terzo set si va avanti nel segno della parità. Non è ancora la migliore Modena ma di sicuro è una squadra in crescita che lotta su ogni pallone. Dall'altra parte Trento tra muro e difesa diventa una squadra difficile da superare. Allora a spezzare l'equilibrio nel finale di set ci pensa Luca Vettori con una serie al servizio (dieci battute e tre ace) che porta i canarini in vantaggio. Modena più continua nel quarto set, quello decisivo. Le due squadre rimangono vicine con i padroni di casa che provano ad andare via. Trento rintuzza ogni tentativo e nel finale ancora un paio di buoni servizi e la spinta offensiva spostano l'ago della bilancia dalla parte della Parmareggio. Si va a gare 3 in parità. Argomenti volley trento volley modena volley volley superlega Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
Tanta accuratezza e pignoleria per non avere alcuna certezza. Ma solo - ancora - sospetti. La super indagine della Nfl sul cosiddetto deflategate, lo scandalo dei palloni sgonfi, non è arrivata a un verdetto certo di colpevolezza. Tuttavia rilancia ombre sui campioni del mondo, i New England Patriots e sul suo asso, uno dei migliori di tutti i tempi, il grande quarterback Tom Brady. Dunque, per gli 007 della lega, "con ogni probabilità" sono stati un paio di dipendenti dei New England Patriots a sgonfiare di proposito e in maniera illecita 11 dei 12 palloni prima della finale di conference, penultimo atto del campionato, che i padroni di casa poi vinsero, con un distacco imbarazzante, contro gli Indianapolis Colts. E lo fecero - asseriscono gli "investigatori"  - per favorire la presa del loro quarterback Tom Brady che, secondo i risultati dell'indagine, "probabilmente ne era a conoscenza almeno in maniera generica". Ecco fatto. Con l'avverbio "probabilmente" si gettano ombre sui Patriots e, soprattutto su Brady, al suo quarto titolo (QUI la sua storia e i suoi record) . E siccome chi vince non sta simpatico a (quasi) nessuno e inoltre NE non ha un recente passato proprio limpidissimo, il teorema colpevolista è servito. Con buona pace degli stessi avversari che con fantastico spirito sportivo e grande onestà avevano subito ammesso che gonfi o sgonfi, loro quei palloni non li avevano proprio visti, tanto era più forte l'avversario (QUI le parole degli sconfitti) . Ci sono volute 243 pagine per giungere a queste incerte conclusioni. Brady "possibilmente" o "genericamente" consapevole e quindi responsabile mentre il suo guru, il capo allenatore Bill Belichick viene, invece, scagionato perchè "non risultano elementi utili a dire che fosse a sua volta al corrente di tentativi deliberati di sgonfiare i palloni in maniera illegale". Così come "probabilmente" ne era all'oscuro anche il proprietario della squadra, Robert Kraft. La notizia invade i notiziari degli States. Sui social network ci si spacca subito in innocentisti e colpevolisti (la maggioranza). Brady - che assieme al coach e a Kraft ha sempre negato di aver mai saputo del sabotaggio dei palloni - viene giudicato da fan e ultrà di altri team alla stregua di un bandito o quasi. Non un bello spettacolo. Chi sa anche pochino di football e  ha visto quel match e l'intero campionato (e la fantastica e incerta finale, QUI il racconto del Super Bowl) riconosce solo meriti nella vittoria finale di Tom e compagni. "Durante questi quattro mesi di indagini abbiamo cooperato e atteso i risultati con pazienza sarebbe un eufemismo dire che siamo delusi dai risultati che non includono alcuna prova solida o incontrovertibile di un deliberato sgonfiamento dei palloni", commenta amaro Kraft, patron di NE. Ma non finisce qui. L'interrogativo del momento è: come si comporterà la Nfl davanti all'esito di questa corposa investigazione? Arriveranno sanzioni per i Patriots? E per Brady? E di che tipo? In attesa dei primi match di preseason, tv, social e siti internet del football hanno trovato di che parlare. Twitter: @jmarino63 Facebook: Giovanni Marino g.marino@repubblica.it Argomenti nfl Leggi i commenti I commenti dei lettori 
ROMA - E' stata una stagione travagliata per Morgan De Sanctis. Prima le reazioni poco gioiose della piazza per il rinnovo contrattuale firmato a dicembre; poi alcuni errori tecnici in alcuni momenti chiave dell'annata dei giallorossi (Cska-Roma e Roma-Sassuolo). Lui - che ha preso posizione anche nei confronti del Viminale sul confronto avuto con la Curva Sud dopo Roma-Fiorentina a febbraio - conferma il suo approccio grintoso in quei momenti che richiedono fermezza, razionalità e contestuale reazione repentina. Non si limita ai fatti - con gli interventi salva-risultato nelle ultime due partite (su Zaza a Sassuolo e su Iago Falque contro il Genoa) - ma si riprende i pali della porta sulle spalle, anche a parole e in ottica futura: "Chiunque sarà nella Roma l'anno prossimo a difendere la porta, se la vedrà con me". All'evento organizzato dal suo sponsor personale c'erano tifosi e curiosi bramosi di autografi e di un suo commento al momento attuale della squadra. Per tutti, la parola di Morgan De Sanctis - comunicativamente parlando tra i più carismatici dello spogliatoio - rende sempre fedelmente l'immagine dell'effettivo stato delle cose: "Stiamo facendo partite più accorte non solo dal punto di vista tattico ma come impostazione e mentalità, con gente disposta a fare una corsa all'indietro in più, rispetto a prima". Le difficoltà riscontrate dal mese di gennaio (quando la Roma distava di un solo punto rispetto al primo posto) hanno consentito comunque alla squadra di preservare il secondo posto per cui De Sanctis non teme rivali: "Siamo tornati ad essere artefici del nostro destino e quindi dobbiamo riversare tutta la concentrazione per riportare i tre punti dalla sfida contro il Milan". Formalità, per uno come lui, l'analisi del momento attuale della squadra. Meno standardizzato, invece, quando si tratta di dire la sua sul poco impiego di Francesco Totti da parte di Rudi Garcia e gli scenari per il futuro del suo capitano: "Parliamo di un contratto che scade nel 2016 e ci sarà tutto il tempo per parlarne serenamente quando le due parti lo vorranno. Francesco rappresenta la Roma e lo farà anche in futuro: c'è tutto il tempo per scegliere bene, nonostante le difficoltà date da quello che lui ha rappresentato per 23 anni. Sono convinto - ha dichiarato De Sanctis - che farà la scelta migliore per la Roma. Sa che il secondo posto è fondamentale perché i tifosi si sarebbero aspettati qualcosa in più da questa stagione, così come noi. Essere secondi ci permetterà di iniziare la stagione in un certo modo e dare dei mezzi alla società per fare dei miglioramenti. L'età? E' evidente - conclude il portiere abruzzese - che tutti i giorni ti confronti con la necessità di mantenere un altissimo livello di prestazioni e che questo non possa durare per sempre: la capacità di un giocatore deve essere quella di capire quando è il momento giusto per finire una carriera dignitosamente, e in maniera sublime laddove ti viene permesso". Lui, invece, a finire neanche ci pensa. E, invece di limitarsi a rimuovere alcuni 'sassolini' dai guantoni, fa la voce grossa sul suo futuro, spiegando la sua posizione sulla possibilità di accettare un ruolo da 'chioccia' per la prossima stagione: "Per me conta solo il campo. Qualcuno dovrebbe guardarle più attentamente le prestazioni che uno come me sta fornendo. Ho firmato un contratto dove non c'è scritto che devo giocare per forza. Chiunque sarà nella Roma l'anno prossimo per difendere la porta - dice con tono di sfida - se la vedrà con me. Credo molto nelle mie capacità e lavoro sempre per fare in modo che i risultati siano dalla mia parte". Argomenti serie a as roma morgan de sanctis Leggi i commenti I commenti dei lettori 
