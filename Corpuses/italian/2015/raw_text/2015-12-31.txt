MONACO - Un allarme scattato quando mancava meno di un'ora alla mezzanotte. E alla festa per l'arrivo del nuovo anno. La polizia di Monaco di Baviera ha evacuato due stazioni ferroviarie del capoluogo bavarese dopo aver ricevuto avvisi su un possibile attentato di matrice islamista. Si tratta della stazione centrale e della Pasinger Bahnhof, che sono state subito sgomberate - poco dopo le 23 - così come è stato bloccato il traffico dei treni per cinque ore. Le stazioni sono state riaperte all'alba. [[ge:rep-locali:repubblica:130443582]] Si temeva che attentatori suicidi dell'Is potessero colpire una delle due stazioni, ha poi spiegato alla Bbc il ministro dell'Interno della Baviera. Il capo della polizia ha aggiunto che informazioni ricevute parlavano di cinque o sette militanti. Si tratta di "indizi concreti che non possiamo nascondere sotto al tappeto", ha spiegato un portavoce della polizia. "Sono felice che fino a questo momento nulla sia accaduto e spero che continui così", ha detto il ministro Joachim Herrmann. Le due stazioni sono state riaperte questa mattina poco prima delle quattro, come ha annunciato la polizia della città bavarese in un tweet. Il ministro ha aggiunto che le informazioni provenivano da "un'agenzia di intelligence amica". Secondo media locali citati dalla Bbc, si tratterebbe dei servizi francesi. Le forze dell'ordine hanno consigliato ai cittadini di non avvicinarsi alle aree affollate e alle stazioni. Una serie di avvertimenti sono stati lanciati attraverso i social media, anche nelle lingue delle comunità straniere più diffuse (tra cui l'italiana). Esistono "indizi di un attacco terroristico in preparazione", ha avvertito la polizia via twitter. Successivamente è stata chiusa alla circolazione anche la piazza antistante la stazione centrale. E subito sono stati schierati 550 uomini delle forze dell'ordine provenienti da tutta la Baviera. Secondo il capo della polizia di Monaco, Hubertus Andrae, quello in preparazione era un attacco suicida. E i sospetti naturalmente cadono sull'Is, come ha confermato il responsabile degli Interni bavarese Joachim Herrmann. Secondo alcuni media locali, l'avviso sarebbe arrivato da autorità francesi. Per la Bild , gli avvertimenti sarebbero giunti alla polizia di Monaco da più servizi di sicurezza. L'attacco - dicono le autorità - era programmato per la mezzanotte. [[ge:rep-locali:repubblica:130445477]] A mezzanotte, la città è stata sommersa da botti e fuochi d'artificio festosi ma le forze dell'ordine non hanno abbassato la soglia di allarme. "Prendiamo la minaccia molto sul serio", ha detto un portavoce della polizia citato dall'edizione online della Süddeutsche Zeitung . In settimana erano giunti allarmi su possibili attentati in stazioni nella regione di Monaco, che erano stati valutati "non credibili". Ma nelle ultime ore, secondo la Zdf, un nuovo avviso che non è stato possibile verificare fino in fondo avrebbe convinto i responsabili della sicurezza di Monaco a non correre alcun rischio e a far scattare l'emergenza. [[ge:rep-locali:repubblica:127595870]] La Germania ha vissuto un caso simile il mese scorso. Il 17 novembre, quattro giorni dopo gli attentati a Parigi , una partita di calcio amichevole tra Germania e Olanda era stata annullata all'ultimo momento a causa di un allarme bomba. La polizia locale avevano parlato di "gravi indizi su un attentato dinamitardo previsto allo stadio". Gli investigatori hanno trovato esplosivi, ma non ci sono stati arresti. Leggi i commenti I commenti dei lettori 
Appena un paio di giorni fa esultava per il "boom di visitatori" registrato a Bologna durante le feste natalizie. Ora Matteo Lepore, assessore comunale al Turismo, si prepara al secondo grande appuntamento dicembrino. E punta a fare il bis. Spera di replicare anche a Capodanno? "Ci aspettiamo un risultato molto positivo sia per quanto riguarda le presenze negli alberghi sia per l'evento in piazza Maggiore. Dopo il calo riscontrato ad inizio dicembre, legato probabilmente agli attacchi di Parigi, abbiamo infatti registrato un notevole incremento di turisti. I visitatori, stranieri e non, sono raddoppiati rispetto allo stesso periodo del 2014". Tra allerte e attentati sventati, però, non c'è da dormire sonni tranquilli. Siete preoccupati? "Credo che Bologna abbia risposto bene in quanto a voglia di vivere la città. Gli eventi delle ultime settimane sono sempre molto partecipati. I bolognesi non hanno paura di uscire di casa. Stiamo affrontando bene il momento". Anche quest'anno avete confermato le ordinanze su botti e alcol. "Pensiamo sia un atto anche simbolico, un segnale importante da dare. In passato abbiamo assistito ad episodi molto spiacevoli, che per fortuna sono in calo". Si chiude il 2015. Un bilancio sul fronte del turismo? "Ha trovato conferma un trend stabile ormai da tempo, che vede un incremento dei visitatori del 4-5% all'anno. E in alcuni weekend le presenze sono cresciute anche del 50-60% rispetto al 2014. Numeri in costante aumento, che forniscono una conferma: non siamo mai stati una città turistica, ma lo siamo diventati". A Natale ha lodato la collaborazione dei privati. Anche loro hanno colto le potenzialità attrattive della città? "Sono tantissime le imprese e anche i singoli cittadini che investono in questo campo. E i prossimi tre anni devono essere di crescita per noi. Dobbiamo curare la nostra reputazione. Migliorare la qualità dei servizi, questo è il vero obiettivo che dobbiamo porci". Con l'anno nuovo arriva anche la fine del mandato. Cosa salva? "Sicuramente l'introduzione della tassa di soggiorno e il bando per la creazione di un unica agenzia di promozione della città ". E cosa, invece, si poteva fare meglio? " Dobbiamo dare una maggiore spinta su tutta l'area metropolitana. Bologna ormai va pensata come una città da un milione di abitanti. Sono tante le attrazioni sul territorio". Argomenti interviste bologna interviste politica matteo lepore 
"CURIOSO che Renzi abbia dovuto ricordare che Fassino è di sinistra". Giorgio Airaudo, candidato di "Torino in Comune", ironizza via tweet sulla conferenza stampa di fine anno: "Renzi si è mostrato preoccupato per Pil, banche, referendum, immigrati e... Airaudo "Domine non sum dignus" :-)". AIRAUDO, Renzi dice che tra lei e Fassino la vera sinistra è Fassino. Chi è che decide a chi va il bollino "di sinistra"? "È la gente che decide con il voto, non Renzi. Non credo che il premier possa dare patentini. Francamente mi sembra ingiusto per la storia di Fassino che la benedizione possa arrivare da Renzi. La sinistra non si riconosce dal bollino. È di sinistra chi decide di stare con chi è indietro, con chi subisce la crisi economica, e sceglie, tra chi sta bene e chi sta male, chi sta peggio, chi è più precario. E fa di tutto per evitare che le disuguaglianze aumentino, non lasciando solo nessuno". Fassino ha usato la stessa battuta pochi giorni prima ricandidarsi. Come la mettiamo? "La presenza di uno schieramento di sinistra e di un candidato di sinistra sta facendo bene al bloccone attorno al Pd. Fassino è molto più attento a certi temi, come la povertà, la crisi, le periferie. Non vengono più messi sotto il tappeto. Non si rinviano, si mettono in agenda. Questo lo considero già un risultato. Ora servirebbe una visione generale, ma la campagna elettorale è lunga. Alla fine decideranno gli elettori". In che cosa non vede una visione? "In tutte le grandi questioni che poi si riflettono nella vita quotidiana, partendo dal lavoro e dal salario". Anche lei pensa ad un reddito di cittadinanza? "In questo caso ad un salario minimo cittadino. Credo che il Comune si debba occupare delle condizioni di lavoro di chi è impegnato nelle aziende e nelle cooperative che operano in subappalto e a cui il Municipio ha esternalizzato i propri servizi. Come punto di riferimento deve essere preso il minimo del salario comunale, anche per chi ha la Partita Iva, per chi è consulente, che spesso sono prefessionisti di nome, ma precari di fatto. Altro tema di questi giorni dove è chiaro che è venuta meno una visione è lo smog. Si parla di inquinamento quando c'è l'emergenza, ma non di politiche per disinquinare". Si doveva bloccare il traffico privato? "Gli interventi spot, come il biglietto unico e la due giorni gratis, non mi appassionano. Le pedonalizzazioni promesse cinque anni fa non sono state fatte, così come le zone 30. Si fossero fatte, oggi staremmo un po' meglio. Un sindaco dovrebbe pensare a dieci anni di distanza, al 2025, immaginando di trasformare Torino nella capitale delle auto elettriche, come aveva pensato Andrea Pininfarina. Una visione non raccolta poi da nessuno. Così si sarebbe potuto creare sviluppo e lavoro per Torino producendo disinquinamento". A Torino stanno arrivando le auto di Bollorè. Non basta? "Meglio tardi che mai. È però diverso essere solo clienti rispetto ad essere produttori e clienti". In questa campagna c'è la volata al voto della Cgil. Lei come ex sindacalista ha la golden share? "Gli iscritti alla Cgil votano con la loro testa. La cinghia di trasmissione è finita negli anni 50. Io ho fatto il sindacalistà ed è stata l'esperienza umana, sociale e politica più importante della mia vita. So che è faticoso il lavoro del sindacalita: ancor più in questa fase di crisi e di assenza della politica non mi permetterei mai di chiedere a nessuno di occuparsi di me. Si devono occupare dei lavoratori. Ci sarà chi mi conosce, che mi stima e chi mi critica". C'è chi sostiene che nei prossimi mesi si ricomporrà la spaccatura a sinistra? "C'è chi mette in giro queste voci, in Unione Sovietica si sarebbe chiamata disinformazia. La nostra è una scelta ponderata che si basa su temi locali e nazionali. Come dimostra la battuta di Renzi, il voto di Torino ha una valenza nazionale". Argomenti interviste torino interviste politica airaudo 
ROMA - "Un messaggio bello, che è arrivato al cuore degli italiani, pieno in ogni sua parte di amore per il nostro Paese. Mi ha colpito, in particolare, la sottolineatura della lotta contro il pregiudizio e la diffidenza nella vita quotidiana dei nostri bambini, con un occhio partecipe sul tema delle migrazioni e della necessaria integrazione, in chiave italiana ed europea" ( qui il video ). Così il premier Matteo Renzi ha espresso telefonicamente al capo dello Stato, Sergio Mattarella , i suoi auguri e le sue congratulazioni per il messaggio di fine anno, il primo del suo settennato . [[ge:rep-locali:repubblica:130441392]] E' stata, tuttavia, del presidente emerito Giorgio Napolitano la prima telefonata di congratulazioni a Mattarella anno del suo mandato. Oltre che da Renzi, poi, telefonata di congratulazioni anche da parte di numerosi esponenti del governo e moltissime le chiamate di privati cittadini al centralino del Quirinale. Su Twitter, in serata, è il ministro per le Riforme, Maria Elena Boschi , a pubblicare un post: "Davvero belli - scrive - gli auguri del presidente Mattarella all'Italia: sarà un 2016 ricco di sfide e di impegno. Buon anno". [[ge:rep-locali:repubblica:130441011]] Ma dal proprio blog è Beppe Grillo ad attaccare Mattarella. Un contro-messaggio di fine anno caratterizzato dal consueto hashtag #ioguardobeppe, col quale prende di mira anche esponenti politici: "In Italia - ha detto il leader M5s - non abbiamo più niente, tutto è finto: un ologramma, non abbiamo un governo, non esiste un parlamento. E abbiamo un presidente della Repubblica che è ologramma di un ologramma: unico caso al mondo....". E poi: "Vi sembra possibile che esiste gente come Gasparri. Vi sembra normale che Salvini sia un leader e Brunetta un esponente del Parlamento italiano. Sono - dice - ologrammi venuti male". E dal Carroccio è Matteo Salvini a dichiarare: "Persino Mattarella sull'immigrazione dà ragione alla Lega. Bisogna espellere le centinaia di migliaia di clandestini che non scappano dalla guerra ma che Renzi e Alfano continuano ad ospitare negli alberghi. Ci dispiace, invece, che il presidente della Repubblica, come i suoi predecessori che hanno svenduto l'Italia all'Europa delle banche, continui ad affidarsi a Bruxelles che affama la nostra gente. Auguri presidente - conclude Salvini - anche se non possono essere tali fino in fondo perché non le perdonerò mai di aver difeso una legge infame come la legge Fornero che ha creato disoccupazione e disperazione". [[ge:rep-locali:repubblica:130441391]] Sull'altro versante delle opposizioni, Nicola Fratoianni di Sinistra Italiana parla di "discorso del Bene Comune". "Ed è un discorso nel quale ci riconosciamo pienamente - prosegue il parlamentare - Quella evocata da Mattarella è l'Italia vera, fatta di speranze ma anche di difficoltà e debolezze. Ci sentiamo impegnati anche noi nella difesa di quella Repubblica i cui principi basilari sono stati ricordati questa sera". Dal Pd, invece, è Ettore Rosato , presidente dei deputati Pd a dire: "È stato un discorso di alto profilo. Le parole del presidente Mattarella hanno colto la complessità delle sfide che il Paese ha davanti, riconoscendo però i grandi passi compiuti e stimolandoci a proseguire con le  riforme, non solo quelle istituzionali. Mi piace sottolineare l'aspetto del messaggio in cui viene evidenziato come nelle difficoltà nessuno deve essere lasciato solo. Un impegno, dal lavoro ai diritti, e un richiamo forte a tutti noi. Molto va ancora fatto  e siamo impegnati a farlo , proprio per superare le diseguaglianze e dare speranze a coloro che ancora vivono con  difficoltà". Gli fa eco Luigi Zanda , capogruppo dem al Senato: "Un discorso leale. Dal presidente Mattarella parole di verità. Ha ricordato i nostri problemi e il lavoro, i sacrifici che l'Italia sta facendo per uscire dalla crisi. Ha chiesto a tutti gli italiani e quindi anche al parlamento e al governo di continuare a lavorare secondo i nostri valori di giustizia ed equità". [[ge:rep-locali:repubblica:130440197]] Apprezzamento anche dall'ex segretario dem Pier Luigi Bersani : "Il presidente è uscito dal Palazzo, ha parlato con semplicità e senza politicismi, è andato al cuore dei problemi veri degli italiani. Davvero un bell'esordio", scrive su Twitter. La presidente della Camera, Laura Boldrini , commenta: "Ha un profondo significato politico la scelta del presidente mattarella di mettere al centro del suo messaggio le difficoltà e le speranze della vita quotidiana delle persone. E' questa infatti l'unica via attraverso la quale politica e istituzioni possono riavvicinarsi ai cittadini. E nella vita quotidiana delle persone, nonostante i primi positivi dati sulla ripresa, è ancora la mancanza di lavoro la questione cruciale: per i giovani che non lo trovano e per gli adulti che lo hanno perso, per il sud senza il quale l'italia non potrà ripartire". Il presidente del Senato, Pietro Grasso , è tra i primi a sottolineare alcune frasi pronunciate da Mattarella: "Tutti siamo chiamati ad avere cura della Repubblicà. L'auspicio migliore e più importante per il 2016 è che questa frase del presidente Mattarella diventi consapevolezza comune, convinzione profonda, ispirazione e punto di partenza per le nostre azioni. Nel suo discorso di fine anno, il capo dello Stato si fa interprete delle difficoltà e delle speranze della vita di ogni giorno, invitando alla 'comprensione reciproca' e ricordando le doti di coraggio, di spirito d'impresa, di dedizione agli altri, di senso del dovere e del bene comune, di capacità professionali ed eccellenza nella ricerca di cui molti italiani danno prova e testimonianza, non solo nel nostro Paese". Ma ancora dal governo è il ministro dell'Interno, Angelino Alfano , a dire: "Un messaggio di alta statura morale e politica. Tutti possono  riconoscersi nelle parole del presidente Mattarella. Ha anche riconosciuto i grandi meriti di chi si è impegnato per la sicurezza del nostro paese e pronunciato parole vere e belle sui temi dell'immigrazione". Da Scelta civica è Valentina Vezzali , schermitrice e deputata, a ringraziare Mattarella: "Grazie, presidente, a nome degli atleti che, come me, hanno dedicato la loro vita allo sport e per aver sottolineato come i nostri sforzi contribuiscano a rafforzare l'identità nazionale e a renderci ambasciatori del nostro Paese nel mondo". Mattarella, aggiunge, "ricorda nel suo discorso Nicole Orlando , la giovanissima atleta paralimpica, portabandiera ai recenti campionati mondiali dove ha conquistato quattro medaglie d'oro, un record del mondo e un argento come un esempio positivo, come un orgoglio nazionale. La sua capacità di cogliere la straordinarietà di Nicole, sottolinea implicitamente senza nulla togliere all'atleta che ha onorato al meglio l'Italia, l'alto valore dello sport, che è educazione al rigore, veicolo di integrazione, elemento su cui puntare per migliorare la qualità della vita e la salute degli adulti di domani". [[ge:rep-locali:repubblica:130440176]] Parole positive anche da Daniela Santanchè , parlamentare di Forza Italia: ""Quello di Mattarella è stato un discorso assolutamente condivisibile. Non eravamo abituati negli ultimi anni a discorsi coraggiosi e sentiti, da italiano. Sull'immigrazione - ha detto- ha parlato da italiano. Mi è piaciuto moltissimo il passaggio sulle donne perché ha riconosciuto il valore delle donne e quella parità auspicata ma mai attuata fino in fondo". Angelo Bonelli dei Verdi esprime apprezzamento perché il presidente della Repubblica "ha ritenuto di mettere al centro del suo discorso di fine anno la tutela dell'ambiente e della bellezza dei suoi paesaggi". Infine i dati che danno un'idea dell'interesse dei cittadini. Il messaggio del capo dello Stato, trasmesso a reti unificate su Rai1, Rai2, Rai3 e Rainews24, dalle 20.30 alle 20.50, è stato seguito da 7.011.000 spettatori, con uno share del 39,0%. Il picco d'ascolto si è registrato alle 20.41 con 7.138.000 spettatori pari a uno share del 39,7%. Argomenti lavoro presidente della repubblica capo dello stato sergio mattarella beppe grillo pietro grasso maria elena boschi angelino alfano laura boldrini matteo renzi matteo salvini Leggi i commenti I commenti dei lettori 
ROMA - In diretta a reti unificate, il primo discorso di Sergio Mattarella da presidente della Repubblica rompe subito gli schemi. Il presidente apre casa sua agli italiani, sceglie una location informale per il messaggio di fine anno, scritto col pensiero rivolto alla società più che alla politica. Non l'austero studio al Quirinale davanti alla scrivania di lavoro, ma il salotto del suo appartamento privato. Un discorso senza politichese, durato solo venti minuti, ma molto attento ai problemi dei cittadini, pronunciato da seduto su una poltrona accanto a un camino (spento) e con in vista il presepe e una stella di Natale. Mattarella dedica l'incipit del suo discorso al problema del lavoro ed alle "principali difficoltà e speranze della vita di ogni giorno". Per Mattarella la 'politica' sono i problemi della gente. Mattarella - in linea con la tradizione cattolico democratica cui si ispira - s'è rivolto alle categorie svantaggiate e poi ai giovani e alle donne, ha voluto restituire speranza alla gente, ponendosi dalla loro parte, senza tuttavia negare i problemi. Severissimo su temi come l'evasione fiscale, non ha risparmiato qualche stoccata alle istituzioni, come ad esempio per i problemi dell'inquinamento ambientale e la mancanza di mezzi pubblici efficienti. "Un pensiero particolare - ha detto infine - alle persone con disabilità, agli anziani che sono o si sentono soli, ai malati". Perché per l'inquilino del Quirinale, parlare di "politica" vuol dire affrontare i problemi della vita di tutti i giorni degli italiani. La Costituzione. Il presidente costituzionalista non poteva non citare la Carta suprema, ribadendo che "rispettare le regole vuol dire attuare la Costituzione, che non è soltanto un insieme di norme ma una realtà viva di principi e valori". Gli auguri ai neonati. Il presidente ha rivolto "un augurio speciale a tutti i bambini nati nel 2015: hanno portato gioia nelle loro famiglie e recano speranza per il futuro della nostra Italia". Non lasciare sole le famiglie. "Un messaggio di sostegno e di speranza alle famiglie particolarmente in affanno: non vanno lasciate sole, e chiedo l'impegno di tutti perché le difficoltà si riducano e vengano superate". L'INTEGRALE Il discorso di Mattarella L'omaggio alle donne. Un omaggio a tutte le donne, a quelle che con il loro esempio positivo possono ispirare tutti gli italiani. La prima ad essere citata è la ragazza uccisa nell'attentato di Parigi: "Abbiamo sentito, tutti, su di noi la sofferenza dei parenti delle vittime di Parigi e ci siamo stretti intorno alla famiglia di Valeria Solesin". Altre tre donne vengono nominate da Mattarella come "figure emblematiche" di quella Italia ricca di esperienze positive e sono "Fabiola Gianotti, che  assumerà la direzione del Cern, Samantha Cristoforetti, che abbiamo seguito con affetto nello spazio, e Nicole Orlando, l'altelta paralimpica che ha vinto quattro medaglio d'oro". "Nominando loro rivolgo un pensiero di riconoscenza a tutte le donne italiane. Fanno fronte a impegni molteplici e tanti compiti, e devono fare ancora i conti con pregiudizi e arretratezze. Con una parità di diritti enunciata ma non sempre assicurata; a volte persino con soprusi o con violenze". Migliora l'economia. "A tutti un buon 2016 - è il suo augurio - L'anno che sta per concludersi ha recato molte novità intorno a noi: alcune positive, altre di segno negativo. Questa sera non ripeterò le considerazioni che ho fatto, giorni fa, incontrando gli ambasciatori degli altri Paesi in italia sulla politica internazionale, e neppure quelle svolte con i rappresentanti delle nostre istituzioni. Stasera vorrei dedicare questi minuti con voi alle principali difficoltà e alle principali speranze della vita di ogni giorno". "La condizione economica dell'Italia va migliorando: questo va sottolineato. Anche le prospettive per il 2016 appaiono favorevoli". Mattarella ringrazia il Papa. Un ringraziamento e un pensiero anche per papa Francesco il cui "messaggio forte invita alla convivenza pacifica e alla difesa della dignità di ogni persona". Nel 2016 "si svolgerà il maggior percorso del Giubileo, voluto da Francesco, al quale rivolgo i miei auguri ed esprimo riconoscenza per l'alto valore del suo magistero. È un messaggio forte che invita alla convivenza pacifica e alla difesa della dignità di ogni persona". Occupazione e lavoro. "L'occupazione è tornata a crescere. Ma questo dato positivo, che pure dà fiducia, l'uscita dalla recessione economica e la ripresa non pongono ancora termine alle difficoltà quotidiane di tante persone e di tante famiglie". "Il lavoro manca ancora a troppi dei nostri giovani. Sono giovani che si sono preparati, hanno studiato, posseggono talenti e capacità e vorrebbero contribuire alla crescita del nostro Paese. Ma non possono programmare il proprio futuro con la serenità necessaria". "Accanto a loro penso a tante persone, quarantenni e cinquantenni, che il lavoro lo hanno perduto, che faticano a trovarne un altro e che vivono con la preoccupazione dell'avvenire della propria famiglia. Penso all'insufficiente occupazione femminile. Il lavoro manca soprattutto nel Mezzogiorno. Si tratta di una questione nazionale. Senza una crescita del Meridione, l'intero Paese resterà indietro". LE REAZIONI Commenti dei politici al discorso di Mattarella "Il lavoro e la società sono al centro di un grande processo di cambiamento. L'innovazione è una sfida che riguarda tutti. La competizione richiede qualità, creatività, investimenti. Impresa privata e settore pubblico, in particolare scuola, università e ricerca, devono operare d'intesa". La stoccata: bene stop auto, ma migliorare trasporti. Con un'intensità senza precendeti, Mattarella ha affrontato il problema dell'inquinamento ambientale. "In questi giorni avvertiamo allarme per l'inquinamento, specialmente nelle grandi città. Il problema dell'ambiente, che a molti e a lungo è apparso soltanto teorico, oggi si rivela concreto e centrale". L'impegno delle istituzioni, nazionali e locali, deve essere in questo campo sempre maggiore. Un esempio: si può chiedere ai cittadini di limitare l'uso delle auto private, ma, naturalmente, il trasporto pubblico deve essere efficiente. E purtroppo non dovunque è così. Il compito di difendere l'ambiente, peraltro, ricade in parte su ciascuno di noi". "Molto della qualità della nostra vita dipende dalla raccolta differenziata dei rifiuti e dal rispetto dei beni comuni". "Non dobbiamo rassegnarci alla società dello spreco e del consumo distruttivo di cibo, di acqua, di energia". Ambiente. "L'Italia è vista all'estero come il luogo privilegiato della cultura e dell'arte, e lo è davvero. Questo patrimonio costituisce una nostra ricchezza, anche economica. Abbiamo il dovere di farlo apprezzare in un ambiente adeguato per bellezza". Terrorismo islamista. Il terrorismo "di matrice islamista" ci vuole impaurire e condizionare. Non glielo permetteremo. Difenderemo le conquiste della nostra civiltà e la libertà delle nostre scelte di vita". "Le nostre forze di polizia e i nostri servizi di sicurezza stanno agendo con serietà e con competenza per difendere la tranquillità della nostra vita. Il pericolo esiste ma si sta operando con grande impegno per prevenirlo". "Tutti sappiamo che il terrorismo fondamentalista cerca di portare la sua violenza nelle città d'Europa, dopo aver insanguinato le terre medio-orientali e quelle africane. Realizzare condizioni di pace e stabilità per i popoli di quei Paesi è la prima risposta necessaria, anche per difendere l'Europa e noi stessi. La prosperità, il progresso, la sicurezza di ciascuno di noi sono strettamente legati a quelli degli altri. Non esistono barriere, naturali o artificiali, che possano isolarci da quel che avviene oltre i nostri confini e oltre le frontiere dei nostri vicini". Immigrati pericolosi espulsi. "Quegli immigrati che commettono reati devono essere fermati e puniti, come del resto avviene per gli italiani che delinquono. Quelli che sono pericolosi vanno espulsi". Migranti, accoglienza e rigore. "In questo periodo masse ingenti di persone si spostano, anche da un continente all'altro, per sfuggire alle guerre o alla fame o, più semplicemente, alla ricerca di un futuro migliore. Donne, uomini e bambini: molti di questi muoiono annegati in mare, come il piccolo Aylan e, ormai, purtroppo anche nell'indifferenza. Larghissima parte degli immigrati rispetta le nostre leggi, lavora onestamente e con impegno, contribuisce al nostro benessere e contribuisce anche al nostro sistema previdenziale, versando alle casse dello stato più di quanto ne riceva. Quegli immigrati che, invece, commettono reati devono essere fermati e puniti, come del resto avviene per gli italiani che delinquono. Quelli che sono pericolosi vanno espulsi". Le comunità straniere devono collaborare. "Le comunità straniere in Italia sono chiamate a collaborare con le istituzioni contro i predicatori di odio e contro quelli che praticano violenza". Così come "chi è in Italia deve rispettare le leggi e la cultura del nostro Paese e deve essere aiutato ad apprendere la nostra lingua, che è un veicolo decisivo di integrazione". Perchè "bisogna lavorare per abbattere, da una parte e dall'altra, pregiudizi e diffidenze, prima che divengano recinti o muri, dietro i quali potrebbero nascere emarginazione e risentimenti. A lavoratori stranieri affidiamo i nostri figli. "Molte comunità straniere si sono insediate regolarmente nel nostro territorio, generalmente bene accolte dagli italiani. Tanto che affidiamo spesso a lavoratrici e a lavoratori stranieri quel che abbiamo di più caro: i nostri bambini, i nostri anziani, le nostre case.  Sperimentiamo, giorno per giorno, sui banchi di scuola, al mercato, sui luoghi di lavoro, esperienze positive di integrazione con cittadini di altri paesi, di altre culture e di altre fedi religiose.  Il 70 per cento dei bambini stranieri in italia, lo dice l'Istat, ha come migliore amico un coetaneo italiano". "Larghissima parte degli immigrati rispetta le nostre leggi, lavora onestamente e con impegno, contribuisce al nostro benessere e contribuisce anche al nostro sistema previdenziale, versando alle casse dello Stato più di quanto ne riceva". Più aiuti dalla Ue. "Il fenomeno migratorio nasce da cause mondiali e durerà a lungo. Non ci si può illudere di rimuoverlo, ma si può governare. E si deve governare. Può farlo con maggiore efficacia l'Unione Europea e la stiamo sollecitando con insistenza". Basta corruzione, cresce il senso della legalita. "Vi è, poi, l'illegalità di chi corrompe e di chi si fa corrompere. Di chi ruba, di chi inquina, di chi sfrutta, di chi in nome del profitto calpesta i diritti più elementari, come accade purtroppo spesso dove si trascura la sicurezza e la salute dei lavoratori". "La quasi totalità dei nostri concittadini crede nell'onestà. Pretende correttezza". La esige da chi governa, ad ogni livello; e chiede trasparenza e sobrietà. Chiede rispetto dei diritti e dei doveri. Sono numerosi gli esempi di chi reagisce contro la corruzione, di chi si ribella di fronte alla prepotenza e all'arbitrio". "Oggi i più giovani esprimono il loro rifiuto per comportamenti contrari alla legge. Evasione fiscale. "Un elemento che ostacola le prospettive di crescita è rappresentato dall'evasione fiscale. Secondo uno studio, recentissimo, di pochi giorni fa, di Confindustria, nel 2015 l'evasione fiscale e contributiva in Italia ammonta a 122 miliardi di euro. 122 miliardi! Vuol dire 7 punti e mezzo di Pil. Lo stesso studio calcola che anche soltanto dimezzando l'evasione si potrebbero creare oltre trecentomila posti di lavoro: gli evasori danneggiano la comunità nazionale e danneggiano i cittadini onesti. Le tasse e le imposte sarebbero decisamente più basse se tutti le pagassero". Lotta alle mafie. Contro le mafie stiamo conducendo una lotta senza esitazioni, e va espressa riconoscenza ai magistrati e alle forze dell'ordine che ottengono risultati molto importanti. Dobbiamo avere cura della Repubblica. Mattarella è per un'idea pedagogica della Repubblica, ci tiene che gli italiani la sentano come una cosa propria, che dipende dai cittadini. "Tengo a ribadirlo all'inizio del 2016, durante il quale celebreremo i settant'anni della Repubblica. Tutti siamo chiamati ad avere cura della Repubblica". "Cosa vuol dire questo per i cittadini? Vuol dire anzitutto farne vivere i principi nella vita quotidiana sociale e civile. Rispettare le regole vuol dire attuare la Costituzione, che non è soltanto un insieme di norme ma una realtà viva di principi e valori". Italiani, non solo genio, bellezza e creatività. "Sappiamo tutti che quando si parla di noi italiani le prime parole che vengono in mente sono genio, bellezza, buon gusto, inventiva, creatività. Sappiamo anche che spesso vengono seguite da altre, non altrettanto positive: scarso senso civico, particolarismo, individualismo accentuato. Ricevo ogni giorno molte lettere e, in questo mio primo anno di presidenza, in giro per l'Italia e al Quirinale, ho incontrato tante persone e conosciuto le loro storie". "Parlano di coraggio, di impegno, di spirito d'impresa, di dedizione agli altri, di senso del dovere e del bene comune, di capacità professionali, di eccellenza nella ricerca. E non si tratta di eccezioni". Argomenti discorso capo dello stato cern attentati parigi provincia salerno economia isis - stato islamico unione europea disabili giubileo misericordia trasporti terrorismo islamista terrorismo attentati espulsioni corruzione legalità evasione fiscale repubblica costituzione quirinale mafia sergio mattarella samantha cristoforetti valeria solesin fabiola gianotti nicole orlando vaticano pontefice papa francesco Leggi i commenti I commenti dei lettori 
AL grido "Viva la banda!", il più fantasmagorico dei musicisti, Vinicio Capossela, guida stasera un San Silvestro sotto le stelle - dalle 21.30 in piazza San Carlo - che somiglia a un grande "marching fest". Sei ensemble dall'Italia e dal mondo: la Banda di Avola con i suoni della tradizione siciliana, la Bandakadabra con il meeting pot sonoro della Torino multietnica, l'Agusevi Dzambo Orkestar e i ritmi sfrenati della balkan music, e - al seguito di Capossela - la Banda della Posta con i suoi energetici ballabili, la banda comunale della Città di Calitri (Irpinia, patria di Vinicio) con i suoi ottoni e, per chiudere in bellezza, i messicani Los Mariachi Mezcal. Una festa di suoni e voci del mondo, dal titolo "Quando la banda passò..." ispirato alla canzone di Mina, per aspettare il nuovo anno ballando foxtrot, mazurke, polke e quadriglie ma anche classici della tradizione mediterranea, balcanica e klezmer. Lo spettacolo è prodotto dalla Città di Torino, realizzato dal Teatro Regio e dalla Fondazione per la Cultura con la direzione artistica di Fabio Barovero e Gipo Di Napoli che conduce con Elena Castagnoli. Se il registro è quello dell'allegria, ne sono perfetti interpreti i "magnifici dieci" - tanti i componenti della formazione che si esibisce stasera - della Bandakadabra, che portano sul palco di piazza San Carlo la loro musica senza confini: "Da ogni dove e per qualunque luogo". "Siamo meglio di una famiglia, nelle famiglie si litiga; noi invece siamo come innamorati all'inizio della storia, appassionati e mai stanchi gli uni degli altri " racconta Giulio Piola, tromba e arrangiatore dell'orchestra nata nel 2005 nel crogiolo di culture di Porta Palazzo. Piola, questo San Silvestro 2015 sembra fatto su misura per voi. Ci andate a nozze, no? "Sì, questa festa ci calza a pennello. Mi scalda il cuore un Capodanno di sole bande. Nonostante il nostro repertorio non sia quello di una banda tradizionale, abbiamo quella formazione e soprattutto l'attitudine: siamo a nostro agio nel veglione in piazza come nella festa popolare dove si suona in mezzo alla gente". Cosa rappresenta la banda? "Tutti noi di Bandakadabra siamo cresciuti e ci siamo alfabetizzati musicalmente nelle bande. Io a 10 anni suonavo la tromba in un complesso sul Lago Maggiore, poi ho studiato classica e jazz. È un ritorno alle origini, molto emozionante". Il repertorio bandistico non è solo allegria, però... "Le fanfare dei Balcani, come le marchin' band di New Orleans, e certe bande in Italia di cui si è persa la tradizione, suonano a matrimoni, funerali, feste comandate. La loro presenza sancisce il momento nel quale una comunità si raduna". Quale scaletta stasera? "C'è il brano che dà il titolo alla serata, un arrangiamento stile bossa di "Quando la banda passò", pezzo brasiliano con venatura di malinconia della saudade. C'è una rivisitazione di "Skaravan" in chiave rocksteady e il tema di James Bond sempre in versione rocksteady, tutto abbastanza giocoso e ballabile. Con finalone bandistico". Qualche sorpresa? "Un ospite che farà due pezzi cantati in modo più intimista". Quanto conta l'arrangiamento? "È come un vestito da sartoria: deve avere il taglio giusto sul brano. Dà l'atmosfera al pezzo, è la sua anima". I vostri progetti per il 2016? "Usciremo finalmente con brani originali. E una voce". Auspici per il nuovo anno? "A tutti un anno di musica genuina, vera, live. Proprio come la nostra". Argomenti interviste torino interviste spettacoli 
NAPOLI - Ancora sangue per le strade di Napoli. Un giovane di 27 anni, Maikol Giuseppe Russo, è stato ucciso in un agguato a colpi di pistola stasera in un bar in piazza Calenda, nel quartiere Forcella. Non è ancora chiaro quanti sicari siano entrati in azione: Russo è stato colpito alla testa; ferito gravemente, è giunto morto in ospedale. Sul posto sono intervenuti agenti della questura di Napoli, guidati da Michele Spina e quelli della squadra mobile. Russo avrebbe qualche precedente di polizia. Le prime indagini mirano ad appurare se abbia avuto negli ultimi tempi legami con la criminalità organizzata della zona. Argomenti napoli agguato napoli forcella criminalità napoli 
[[ge:rep-locali:repubblica:130429354]] 
