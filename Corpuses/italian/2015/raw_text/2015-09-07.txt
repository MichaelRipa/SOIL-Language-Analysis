NEW YORK - Quinto quarto (per ora). Con un'espressione che fa pensare alla cucina romana, Flavia Pennetta entra per la quinta volta fra le prime otto dello Us Open. A tutto questo va aggiunto il risultato ancora più esaltante del 2013, quando non solo raggiunse i quarti ma arrivò addirittura in semifinale (dopo un sanguinoso derby con Roberta Vinci ai quarti): perse dalla Azarenka. Quindi dovremmo parlare di sesto quarto. Flavia ha battuto, anche abbastanza agevolmente, Sam Stosur (6-4, 6-4), l'australiana che aveva fatto fuori Sara Errani. I precedenti fra Stosur e Pennetta non davano scampo alla ragazza col fisico da surfista ma con poche frecce al suo arco tennistico: 6-0 per Flavia in incontri tutti giocati sul cemento. Ora il conto è salito a 7-0. Flavia è stata più calma senza perdere intensità, ha approfittato dell'irruenza dell'avversaria che per abitudine tira, tira, tira, senza mai dare l'impressione di avere un piano. Flavia ha evitato che Stosur si trovasse troppe volte a colpire di dritto da ferma, nei momenti d'imbarazzo, quando c'era bisogno di effettuare colpi in manovra, la Stosur si affidava a dei back di rovescio che rimbalzavano molto alti, col risultato di aumentare il proprio imbarazzo senza troppo impensierire Flavia. Più era cicalona l'australiana, più Flavia si travestiva da robusta formichina, aspettando che fosse l'altra a sprecare e in qualche caso colpendola col rovescio lungolinea. Il "quinto quarto" è per Flavia un traguardo meritato. Non sta giocando al massimo dei suoi livelli, ma adesso, più che in passato, se gestire forze e definire tattiche, riuscendo sempre con destrezza a intuire le debolezze dell'avversaria o le caratteristiche da sfruttare ("Sam gioca come le spagnole, con molto spin, riesco ad adattarmi bene"). Nelle quattro edizioni in cui si era allungata sino ai quarti di Flushing Meadows, aveva perso due volte da Serena, una da Safina e una da Kerber. Partita elegante, di qualità, superiore. La strega cattiva, che aveva provato a travestirsi da "ammazza italiane" aveva cominciato bene, trovando potenza e profondità, spazzando righe e indovinando angoli. Ma è durato pochissimo questo periodo in cui la Stosur ha potuto coltivare sogni di bellezza. La sicurezza è svanita presto, soprattutto quando la prima di servizio (una sua arma) ha smesso di entrare. Flavia ha seguito la scia delle nefandezze e si è trovata sempre più al sole, riscaldata dal suo tennis maturo, quasi colto, dalla sua indole di atleta saggia che le consigliava di non affrettare mai i tempi, né i colpi. Le sono bastati due break, nel quinto gioco del primo set e nel settimo del secondo. Ha rischiato al servizio nell'ultimo gioco del primo set quando si è trovata 0-30. Stosur ha iniziato il secondo set certa di aver capito cosa fare e cosa cambiare: rischiare di più in risposta. Ma non è stata capace di assecondare il pur lodevole progetto. Era sempre meno precisa e meno mobile, con le sue gambone potenti ma ormai vuote e il suo baricentro basso. L'australiana faticava a tenere la battuta (spesso salvata da buone seconde). Flavia scivolava via. Alla fine la brindisina, che per tutta la partita ha bofonchiato com'è sua abitudine in spagnolo, urla di gioia e consiglia a tutti di andare a mangiare da "Piccola Cucina": "Lì trovate la miglior cucina italiana di New York!". Buona come la sua vittoria. Domani nei quarti l'azzurra se la vedrà con la ceca Petra Kvitova, quinta testa di serie, che ha superato per 7-5, 6-3 la sorpresa del torneo, la britannica Johanna Konta. Roberta Vinci invece torna in campo già oggi: dovrà vedersela con la francese Kristina Mladenovic, che ha sconfitto la russa Ekaterina Makarova, 13esima testa di serie, semifinalista dodici mesi fa. Negli altri match del singolare femminile dell'ottava giornata la bielorussa Victoria Azarenka ha eliminato l'americana Varvara Lepchenko per 6-3, 6-4, mentre la romena Simona Halep ha avuto la meglio sulla tedesca Sabine Lisicki per 6-7 (6/8), 7-5, 6-2. Argomenti tennis us open 2015 flavia pennetta Leggi i commenti I commenti dei lettori 

None Leggi i commenti I commenti dei lettori 
CAGLIARI – Il Cagliari comincia nel migliore dei modi l’avventura in serie B piegando per 4-0 il Crotone. Gara senza storia al Sant’Elia con i sardi che hanno confermato di essere una delle grandi favorite per la promozione. Dopo un’occasione per parte (Farias e Tounkara), i padroni di casa passano (27’): Sau lancia in area Farias che con un preciso tocco d’esterno destro in diagonale infila Cordaz in uscita. La replica del Crotone è immediata ma si esaurisce in un’azione personale di Tounkara conclusa con un destro sull’esterno della rete. CROTONE IN 10, IL CAGLIARI DILAGA – Gli uomini di Rastelli insistono e, dopo aver sfiorato di nuovo il bersaglio con Farias, approfittano dell’espulsione di Salzano (59’) per somma di ammonizioni per chiudere i conti: il raddoppio porta la firma del giovane Deiola che indovina l’angolo con un gran destro di controbalzo da 25 mt. Il Crotone alza bandiera bianca e il Cagliari, allora, dilaga. Al 67’ arriva il 3-0, opera di Sau che infila il pallone sotto la traversa con un bel tocco al colo di sinistro su cross dalla destra di Pisacane. Quindi, al 78’, tocca a Giannetti calare il poker: lanciato in area sulla sinistra in contropiede, l’ex attaccante dello Spezia, evita Claiton con un dribbling a rientrare e poi infila l’incrocio con un perfetto destro a giro. Argomenti serie b cagliari calcio crotone calcio Leggi i commenti I commenti dei lettori 
ROMA - Alla festa privata, quella con la famiglia e gli amici, ha spento le candeline sulle note di "Tanti auguri" di Raffaela Carrà. "Abbiamo ballato, è stato bellissimo" racconta la nipote Alessandra Mortelliti, fiera di avere un nonno  "che ha fatto tante cose "con coraggio e senza paura di sperimentare. Lui guardava avanti, è sempre andato oltre: è un uomo libero". Ma la festa per i 90 anni di Andrea Camilleri a Roma è in strada, in Via Asiago, di fronte alla storica sede Rai della radio, a due passi dalla casa dello scrittore. E tutti guardano su, verso il balcone illuminato. Sono in tanti ad aspettarlo, qualcuno si è portato la sedia da casa per assistere alla proiezione del documentario "Andrea Camilleri, io e la Rai" organizzata dalla Rai con il produttore Carlo Degli Esposti e i ragazzi del Cinema America. Coppola nera in testa, scortato dal  presidente della Rai Monica Maggioni, l'editore Antonio Sellerio e Degli Esposti, il papà di Montalbano è accolto come una rockstar. "Il bene che mi volete è ricambiato. Buona serata a tutti", dice sorridendo. Saluta i ragazzini seduti in prima fila. "Mi piace sentire le vostre voci argentine. Ma quanti siete? Tanti. Grazie di cuore. Voglio ringraziare la Rai Degli Esposti per quello che state facendo per me". [[ge:rep-locali:repubblica:122418335]] Ha accanto i due Montalbano delle serie tv, Michele Riondino (il commissario da giovane) e Luca Zingaretti, per milioni di italiani l'anti eroe più amato. "Mi piace questa atmosfera, è una festa di piazza con tanta gente che si riunisce per festeggiare un amico ma anche i suoi libri" dice l'attore. "Alcuni, come me, hanno avuto il privilegio di conoscerlo da vicino (Zingaretti è stato suo allievo, ndr). Andrea è  una grande persona, oltre che essere un grande scrittore. Auguriamoci di leggere presto tanti altri suoi racconti". Anche il presidente della Rai Monica Maggioni ringrazia lo scrittore, "di cuore, perché Camilleri è la Rai. Ha lavorato tanto in questa azienda. E' un signore che riesce a raccontare più di quanto lui stesso possa immaginare. Quello che lui scrive va al di là delle sue intenzioni".  Applausi e abbracci, nella folla il direttore di RaiFiction Tinni Andreatta, il direttore di RaiUno Giancarlo Leone, tanti funzionari Rai, madri con bambini, lettori appassionati che sperano in autografo o una foto. [[ge:rep-locali:repubblica:122417135]] Nel documentario Camilleri racconta il suo lavoro nella tv pubblica, un capitolo di storia italiana, un viaggio in quella che era  -  e dovrebbe ancora essere - la più grande azienda culturale del Paese.  "Quello che mi ha colpito nel fare questo film" spiega la Mortelliti " è stato scoprire come in Rai venisse data agli artisti la possibilità di sperimentare, di essere creativi. La censura era di altro genere. Il Camilleri scrittore che ammirano tutti è anche figlio di questa esperienza. Nonno ha fatto l'autore, il regista il produttore, fa molto ridere quando ricorda il lavoro all'ufficio censura". Il mondo di Camilleri s'intreccia tra teatro e televisione, dalla cattedra all'Accademia Nazionale d'Arte Drammatica Silvio D'Amico, alle lezioni al Centro Sperimentale di Cinematografia fino alla lunghissima carriera in Rai fino agli anni '80. Ed è proprio attraverso il racconto del suo rapporto con la Rai che prende vita il docufilm: prima funzionario in radio, poi delegato alla produzione all'interno del secondo canale televisivo, quindi regista. Con la sua speciale ironia, Camilleri percorre trent'anni di televisione, dove, seppur tra difficoltà di carattere censorio e politico, la "buona" e "bella" televisione era la priorità e la sperimentazione all'ordine del giorno. In questo percorso s'incontrano Raffaele La Capria e Francesca Sanvitale, Gino Cervi straordinario Commissario Maigret, le messe domenicali celebrate negli studi di via Teulada, le ballerine con abiti troppo osé, Eduardo De Filippo, il tenente Sheridan, Beckett e Pirandello... Ma Camilleri non tralascia il lato più tecnico del mezzo televisivo, spiegando l'invenzione della "taglierina" che dava la possibilità di fare i primi montaggi. Esilarante il Camilleri "ambasciatore dell'ufficio censura": "Abbe Lane ebbe l'ordine di esibirsi con lo sguardo sempre tassativamente fisso alla telecamera, senza mai voltarsi di schiena per ovvie ragioni". Esilarante il caso del maglione della ballerina Zizì Jeanmarie: le arrivava ai fianchi. "Dal Vaticano, che interveniva sempre pesantemente, un monsignore mi chiede di allungare il golf" racconta Camilleri "Vado a riferire. Lei lo allunga di due dita. Dopo la puntata, risquilla il telefono ed è lo stesso monsignore: "Camilleri, lo sa che c'è un problema? La signora alza le braccia, il maglioncino si solleva e tutti guardiamo lì". Decidemmo di non dire alla ballerina di ballare senza sollevare le braccia". Argomenti letteratura andrea camilleri 
ROMA – La Germania non trema. Passa di forza anche in Scozia (2-3) e si avvicina a grandi passi ad Euro 2016. I tedeschi hanno dovuto lottare non poco per piegare una Scozia mai doma, capace di replicare per ben due volte (autogol di Hummles al 28’ e McArthur al 34’) al vantaggio ospite (doppietta di Muller, 18’ e 34’). A decidere la sfida ha pensato, in avvio di ripresa (54’), Gundogan su assist dello scatenato Muller. La squadra di Loew resta in testa al gruppo D (19 punti) con due lunghezze di vantaggio sulla Polonia (17 punti) che si è divertita contro Gibilterra (8-1) mandando in gol per due volte Grosicki, Lewandowski e Milik. A segno anche il neo-acquisto della Fiorentina Jakub Blaszczykowski che ha trasformato il rigore del momentaneo 6-0. Nella lotta per il 2° posto non molla l’Eire che resta a -2 dalla Polonia (15 punti) grazie al successo di misura sulla Georgia firmato (69’) Walters. PORTOGALLO, E’ QUASI FATTA – E’ praticamente fatta, invece, per il Portogallo che grazie a un gol in pieno recupero (92’) dell’ex genoano Miguel Veloso (colpo di testa su calcio d’angolo) è passata in Albania mantenendo la leadership del gruppo I (15 punti). La squadra di De Biasi a lungo ha tenuto in scacco i più blasonati avversari, sfiorando anche il gol con Cikalleshi (traversa al 72’) poi però si è dovuta inchinare lasciando il 2° posto in solitario alla Danimarca (12 punti) che, pure, non è stata capace di andare oltre lo 0-0 in Armenia. Giochi, comunque, che restano apertissimi visto che la squadra di Morten Olsen ha disputato una gara in più dei balcanici (11 punti) e, inoltre, chiude in Portogallo. LAFFERTY SALVA L’IRLANDA DEL NORD – Permane l’equilibrio anche nel gruppo F dove l’Irlanda del Nord, seppur in 10 contro 11 (espulso Baird all’83’), è riuscita all’ultimo secondo a raddrizzare (1-1) lo scontro diretto con l’Ungheria. L’eroe della serata è l’ex Palermo Lafferty che al 93’ ha riposto a Guzmics che al 74’ aveva illuso i magiari, approfittando di un pasticcio del portiere McGovern. I britannici restano così in testa al girone (17 punti) con una lunghezza di vantaggio sulla Romania (16 punti), fermata a sorpresa sullo 0-0 in casa dalla Grecia. L’Ungheria, salita a quota 13, deve iniziare ora a guardarsi anche dalla Finlandia che è tornata in corsa per il 3° posto (10 punti) battendo con il minimo scarto (1-0) le Far Oer: ha deciso la sfida Pohjanpalo al 23′. Argomenti qualificazioni euro 2016 nazionale germania Leggi i commenti I commenti dei lettori 
No ad iniziative personali di accoglienza dei migranti da parte di parroci, direttori di santuari o istituti religiosi in attesa delle direttive della Prefettura che stabilirà modi, tempi e numeri per rispondere all'emergenza in atto. Lo ha stabilito il Consiglio episcopale diocesano che si è riunito oggi a Genova, presieduto dal cardinale Angelo Bagnasco, presidente della Cei e arcivescovo della città, anche per decidere come dare concretezza all'appello del Santo Padre. Secondo quanto trapelato, il Consiglio ha accolto l'invito del Papa esprimendo gratitudine per aver sollecitato iniziative di solidarietà. Dalla riunione è però emersa la volontà di attendere le disposizioni della Prefettura genovese sulla base delle quali la Diocesi darà le indicazioni necessarie per garantire interventi organici e coordinati, in pieno accordo con le istituzioni preposte alla gestione dell'emergenza, per poter rispondere all'appello del Santo Padre nel modo più generoso possibile. Argomenti migranti chiesa genova bagnasco papa francesco 
