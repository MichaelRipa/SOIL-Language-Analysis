None Leggi i commenti I commenti dei lettori 
None Leggi i commenti I commenti dei lettori 
"CHI ha un cane probabilmente non si stupirà, ma per noi è la prima vera dimostrazione scientifica". L'etologo Claudio Carere, docente all'università della Tuscia, ragiona sull'ultima scoperta del team austriaco guidato da Corsin Müller. Perché è più scontato che sia il cane a riconoscere le emozioni umane piuttosto che un altro animale? "Sono specialisti nella comunicazione, sono stati forgiati nei secoli dalla specie umana a suo servizio o compagnia". In pratica si tratta una naturale evoluzione della specie? "Sì, il cane è stato selezionato per comunicare con un'altra specie, addirittura molte razze interagiscono meglio con gli umani che con altri cani. C'è stata una selezione genetica che ha portato ad affinare il processo della distinzione naturale". Quali altre specie potrebbero riconoscere gli stati d'animo degli esseri umani? "Tutte le specie altamente sociali. I primati o gli uccelli hanno il potenziale per riconoscere gli stati d'animo di un individuo. Ma anche specie animali diverse riescono a percepire tra di loro le emozioni. Ad esempio gazzelle e leoni in alcuni casi convivono pacificamente perché le prime avvertono che i secondi non sono a caccia". E chi riconosce meglio le emozioni? "Gli uccelli che hanno una vista migliore: penso ai pappagalli e ad alcune specie in particolare. Ma non bisogna sottovalutare anche i polpi e le seppie: dei pescatori mi raccontano che riescono a distinguere i diversi esseri umani che gli danno da mangiare e, a seconda di chi va, possono anche decidere se rifiutare o meno il cibo". Argomenti interviste cultura 

ROMA – Due pareggi aprono gli ottavi di finale di Champions League. Al Psg non basta una prova generosa per piegare (1-1) il Chelsea di Mourinho mentre un Bayern inconcludente, costretto a giocare in 10 dal 65’ per l’espulsione di Xabi Alonso, non va oltre lo 0-0 nella gara d’andata a Leopoli con lo Shakhtar. PSG-CHELSEA 1-1 Il Chelsea strappa un prezioso 1-1 a Parigi e ipoteca i quarti di finale di Champions League. Il Psg parte forte ma sulla sua strada trovano un attento Courtois che s’oppone da campione alle conclusioni ravvicinate di testa di Matuidi, Ibrahimovic e Cavani. Il Chelsea soffre ma alla prima occasione, al 36’, cinicamente passa sfruttando una perfetta azione dell’intero reparto difensivo: su un cross dalla sinistra di Terry, Cahill di tacco prolunga il pallone per Ivanovic che di testa infila il pallone sotto l’incrocio. Il Psg reagisce con rabbia e, dopo una punizione di poco alta di Ibrahimovic, pareggia (54’) con un perfetto colpo di testa di Cavani su cross dalla sinistra di Matuidi. Sulle ali dell’entusiasmo la squadra di Blanc insiste ma non riesce a capovolgere il risultato con Ibrahimovic (2), David Luiz, Cavani e Lavezzi che si fa respingere sulla linea da Azpilicueta un sinistro a colpo sicuro. Il ritorno è in programma l’11 marzo a Londra. SHAKHTAR DONETSK-BAYERN MONACO 0-0 I bavaresi dominano nel primo tempo ma non vanno oltre tre conclusioni fuori misura di Schweinsteiger, Muller e Ribery. Nella ripresa le difficoltà della squadra di Guardiola si amplificano e Pyatov non rischia più nulla. Come se non bastasse, a complicare le cose si aggiunge anche Xabi Alonso che al 65’ si fa espellere per somma di ammonizioni. Lo Shakhtar non prende coraggio e finisce per accontentarsi di un risultato che, comunque, lascia i giochi ancora aperti in vista del ritorno, in programma l’11 marzo a Monaco. Argomenti champions league paris saint germain chelsea bayern monaco shakhtar donetsk Leggi i commenti I commenti dei lettori 
DOPO una ventina di anni passati a fare "whale watching", Barbara Nani, laurea in scienze naturali, lombarda trapiantata in Liguria, aveva capito che un lavoro cominciato per pura passione si poteva migliorare, rispettando meglio l'ambiente e la natura. Così è nata l'idea di creare una barca sostenibile, che sussurrasse alle balene: "Ho cominciato a fare whale watching sulla barche a vela negli Ottanta  -  spiega Barbara Nani fondatrice della cooperativa Costa Balenae  -  poi negli anni Novanta insieme al comandante Albert Sturlese, lui esperto in navigazione, io invece di biologia, abbiamo preso una barca di 26 metri che poteva ospitare fino a 200 persone, Corsara. Non mi sono accontentata, e nel 2013 ho deciso di fondare con altri soci, tutti biologi e naturalisti, la cooperativa Costa Balanae, forte della lunga esperienza, per avvicinare meglio i mammiferi con una barca più adatta, che permettesse un'attività a bordo diversa, che fosse soprattutto meno rumorosa e meno inquinante". La vostra missione cosa mette al primo posto? "Il nostro scopo è l'attività turistica, in sintonia con l'ambiente, con la natura, con il mare, con i delfini e i cetacei, sensibilizzando il più possibile i passeggeri a questo incontro, è un'emozione così forte che quando la provi ti porta a scoprire di più, inutile ricordare che la consapevolezza avvia alla conoscenza, e se tutto questo passa dai canali emotivi, diventa molto più efficace, qualcosa che non dimentichi facilmente". L'incontro ravvicinato più emotivo? "Una delle prime esperienze, la balenottera che saltava vicino a noi; è un cetaceo che difficilmente esce fuori dall'acqua, è lungo una ventina di metri, ha una mole straordinaria, ha fatto una serie di salti vicini alla barca, uno spettacolo raro. Siamo noi a cercare i mammiferi, ma spesso quando usciamo, incontriamo i delfini, e sembra quasi che siamo amici, che sono loro a venirci incontro". Perché proprio Imperia? "Precisamente Andora, è la zona migliore per partire per gli avvistamenti, normalmente a una ventina di miglia dalla costa. Le balene sono animali residenti e vivono nel Santuario di Pelagos per motivi alimentari, è una zona dove riescono a trovare abbastanza cibo". Tutelare l'ambiente e fare turismo sono aspetti compatibili? "Sono scelte possibili, la Liguria offre molto dal punto di vista del turismo, non esistono solo le spiagge e gli ombrelloni, bisogna fare rete anche con l'entroterra, creare un circuito virtuoso per valorizzare, tutelare e promuovere il territorio". Parliamo della barca, non è ancora stata costruita. A che punto siete? "E' in fase di progettazione, abbiamo già trovato lo scafo, di vetroresina; sarà lunga 19 metri e potrà trasportare un centinaio di persone. L'obiettivo è quello di permettere a tutti i passeggeri di avere una buona visibilità del mare; dove possibile useremo materiali di recupero, e poi la grande novità è il motore ibrido, gasolio ed elettrico; per uscire utilizzerà il motore tradizionale, appena avvistati i mammiferi, per non disturbarli, procederemo con quello elettrico. Poi avremo idrofoni per ascoltare gli animali, macchine fotografiche e droni per avvistarli meglio dall'alto. Pensiamo anche di sviluppare un turismo invernale". Solo turismo o anche scienza? "Collaboriamo anche con l'università, raccogliamo dati, facciamo scoperte, abbiamo individuato un'area molto frequentata dallo zifio, studiato da biologi americani che abbiamo ospitato a bordo perché sono mammiferi particolarmente sensibili agli effetti del sonar". Per quello che riguarda la parte economica come vi state organizzando? "La parte economica è la più difficile, siamo affiatati, siamo una buona squadra, ma non basta. Abbiamo fatto un business plan dettagliato, l'investimento totale è tra i 250 mila e i 300 mila euro, ne abbiamo già 120 mila, per il resto stiamo pensando a un crowdfounding. L'idea è quella di andare in mare con Delfinia già la prossima estate". Argomenti interviste genova 
GIÀ lo scorso Natale un gruppo di criminali proveniente dall'Est era salito alla ribalta delle cronache per le intrusioni nelle banche russe, ma adesso la vicenda sta assumendo dimensioni globali. Giacomo Paoni è responsabile security per Techub, azienda italiana di consulenza nel campo della sicurezza informatica: "Vorrei ricordare che non sono solo le banche ad essere attaccate, ma anche grandi retailers e aziende di public relations, forse per recuperare informazioni utili ad avere vantaggi sul mercato azionario. Ma allora qual è il fatto nuovo? "Stavolta ad essere attaccati sono stati i sistemi interni delle banche e non i loro clienti, come invece di solito accade". Qual è la metodologia usata? "Da quello che ne sappiano finora si tratta di attacchi del tipo Advanced Persistent Threat . Dopo una prima fase di raccolta di informazioni sul target le vittime vengono raggirate usando principalmente tecniche di ingegneria sociale (spear phishing o client side hacking), che consentono di infettare le vittime con malware". E poi come procedono? "Una volta ottenuto l'accesso al computer del dipendente di una banca, mirano a compromettere il resto della rete interna. Vengono installati software innocui che però consentono di mantenere l'accesso alla rete compromettendo tutti i sistemi critici, compresa la posta elettronica per spiare le comunicazioni. Solo a questo punto vengono installati software di monitoraggio sui computer degli operatori ritenuti più interessanti che, "filmati", mostrano essi stessi come mettere in atto la frode". 
None Leggi i commenti I commenti dei lettori 
