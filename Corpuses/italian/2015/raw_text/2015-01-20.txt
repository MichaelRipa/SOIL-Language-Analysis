LA RIFORMA del lavoro, i conti della Regione, gli investimenti di Fca. L'agenda dei sindacati è ricca di appuntamenti per questi primi mesi del 2015. Qualcuno fa ben sperare, altri inquietano i rappresentanti dei lavoratori. Ma quali saranno i punti caldi secondo i segretari delle tre sigle confederali piemontesi? Ecco cosa ne pensa Alessio Ferraris, leader della Cisl Piemonte. Segretario, di recente sono arrivati segnali positivi sui consumi dei piemontesi. È l'inizio della ripresa? "Non è facile fare previsioni, però penso che questa non sia una crisi ciclica ma qualcosa di più profondo. Quest'anno potrebbe confermarsi la tendenza favorevole per le aziende che esportano. A livello piemontese, le cose girano un po' meglio a Novara e Alessandria, mentre Cuneo e Vercelli stentano ancora, così come assistiamo a un miglioramento nell'automotive e nel chimico. La realtà è che c'è un problema di competitività dell'intera Europa, dove occorrerebbe allentare il contenimento della spesa. In questo contesto, l'Italia e il Piemonte hanno tanti problemi da risolvere". Quali? "Fisco e previdenza sono i temi più importanti. A febbraio partiremo con una raccolta firme per una legge che dirotti parte della pressione fiscale da buste paga, pensioni e imprese alle rendite improduttive. Queste ultime sono legittime, ci mancherebbe, però non generano un benessere comune e oggi sono tassate poco più di un terzo rispetto al lavoro. Sulla previdenza serve flessibilità in uscita. Abbiamo il sistema pensionistico più sfavorevole d'Europa". Cosa può fare la Regione per far ripartire il Piemonte? "Vista l'entità dei debiti nei confronti dei fornitori, io ho visto positivamente la nomina di Chiamparino a commissario straordinario. Riuscire a sbloccare 1,4 miliardi di risorse può avere un effetto importante sul Pil regionale". La giunta vi sta coinvolgendo a sufficienza? "Nell'urgenza sono state prese delle decisioni, ad esempio sull'Irpef, su cui non abbiamo avuto il tempo di dire la nostra. Mi auguro che d'ora in poi ci sia più condivisione, ad esempio sulle imposte che devono essere più progressive e sulla sanità". Gli investimenti di Fca a Mirafiori daranno tutti i loro frutti nel 2016. L'attesa la preoccupa? "Potrebbe essere ancora un anno di transizione, ma da vivere con più tranquillità. Abbiamo creduto fin dall'inizio in questa scommessa e ora forse è presto per dire che l'abbiamo vinta, però registriamo il fatto che oggi il gruppo si è dato una struttura più efficiente, che riassorbe in larga parte gli esuberi che si erano creati. Anzi, a Melfi arriveranno pure assunzioni". Perché la Cisl non ha scioperato contro il Jobs Act? "Abbiamo fatto tre manifestazioni e comunque abbiamo scelto di andare ai tavoli di confronto e di farli fruttare. Io sono ottimista che la riforma possa migliorare, anche se ci sono ancora questioni aperte. Per la prima volta, però, è più favorevole assumere con contratti a tempo indeterminato. E lo sarà ancor di più". Argomenti interviste torino interviste politica 
"TUTTOquello che abbiamo deciso era concordato con il ministero". Ugo Cavallera, ex-assessore alla Sanità nell'ultimo periodo della giunta Cota, dice di essere molto sereno sull'indagine della magistratura che prenderà in considerazione anche i provvedimenti decisi dalla giunta di centrodestra, delibere che potrebbero aver contribuito a causare la crisi attuale dei pronto soccorso. "D'accordo che noi siamo per tradizione brutti, malvestiti e pure cattivi, ma se i conti della sanità nel 2014 si sono chiusi in pareggio è grazie alle azioni che abbiamo fatto noi". Cavallera, cosa ci dice di quella delibera del 31 maggio 2013, il blocco totale del turn over? "Si era presa quella strada perché a metà anno avevamo praticamente esaurito il tetto del 50 per cento, ovvero era già stato sostituito il 50 per cento del personale che era andato in pensione. Per questo una via per non sforare era optare per un blocco totale. Ma è durato solo sei mesi. Infatti nel 2014, dopo l'approvazione dei piani operativi, siamo tornati ad un blocco del 50 per cento. D'altronde la situazione era tale per cui si rischiava un'epidemia di ingiunzioni da parte dei fornitori per i pagamenti. Di qui la missione con Pichetto per ottenere il decreto "sblocca crediti'". Si poteva ridurre le spese altrove e difendere l'idea che non si potesse chiedere un sacrificio di quel genere a infermieri, medici e operatori? "Respingo questa idea che non siamo intervenuti sulle altre voci di spesa. Nei piani operativi approvati alla fine del 2013 ci sono tutte le indicazioni per la riduzione dei costi su beni e servizi, farmaci e tutto il resto". Centoventi milioni di tagli sulle spese di personale le pare poco? "Su un bilancio di 8 miliardi faccia lei la percentuale, poco più dell'1 per cento". Ritiene che la riorganizzazione targata Saitta sia sostanzialmente uguale alla vostra? "I vincoli del ministero ci sono e riguardano noi e loro. Una delibera sulla continuità assistenziale per trovare posti letto l'avevamo fatta. Saitta ha bloccato tutto: scelta perfettamente legittima, ma c'è stato un rallentamento. Se l'assessore attuale mi permette un consiglio gli direi che quando si mettono le scelte nero su bianco uno dei segreti è attuare la razionalizzazione in fretta". Argomenti interviste torino interviste politica ugo cavallera 

ROMA - Doppia importante vittoria in Champions league per Lube e Piacenza impegnate rispettivamente in Francia con il Paris Volley e in casa contro i belgi del Roeselare. Entrambe vincono con lo stesso punteggio di 3-1 ma solo la Copra è sicura del secondo posto che potrebbe valere il biglietto per proseguire l'avventura europea (passano le sei migliori seconde). Viceversa i campioni d'Italia si giocano la qualificazione ai playoff 12, una sorta di ottavi di finale, nell'ultima gara della fase a gironi contro i turchi del Fenerbahce, vittoriosi a sorpresa contro i russi del Belgorod (in campo senza i big). Entrambe le formazioni si trovano a sette punti in classifica ma i turchi risultano secondi per il maggior numero di vittorie (tre contro le due marchigiane). Martedì 27 si tratterà della prima partita nel nuovo palazzetto di casa, il Palas di Civitanova Marche, subito una sfida ad alta tensione agonistica. Insomma chi vince prosegue l'avventura nell'Europa che conta. Invece gli emiliani vanno in Romania per vedersela con la capolista Constanta certi della seconda piazza matematica e con gli occhi rivolti verso l'alto. Dalla Francia torna una Lube con le idee chiare, gli uomini allenati da Alberto Giuliani sono protagonisti di una bella partita con poche sbavature e chiusa abbastanza in fretta 1-3 (18-25, 21-25, 25-23, 20-25). Sestetto compatto e positivo, in campo finalmente si vede una squadra sorridente e sicura con Sabbi 23 punti e sei ace condottiero spietato. Bene gli schiacciatori con Kurek ritrovato, 20 punti, 76 per cento in attacco, tre ace e un muro, e Parodi 10 punti e 62 per cento in attacco. I transalpini impensieriscono poco i campioni d'Italia. Solo nel set vinto riescono a stare daventi per il resto sono costretti a inseguire. Miglior realizzatore per i padroni di casa è Gjorgiev con 17 punti e 52 per cento in attacco, seguito da Bojic con 12 punti. Soddisfatto coach Giuliani: "E' arrivato questo importante successo, nonostante l'errore arbitrale sull'ultimo punto del terzo set che ci è costato il parziale. Siamo riusciti a conquistare tre punti e a tornare al successo in Europa su un campo tutt'altro che facile: dunque una vittoria non scontata come qualcuno potrebbe pensare. Abbiamo giocato un'ottima pallavolo, contro un Paris Volley che non ha mai mollato, e la mia squadra stasera ha fatto vedere un gran carattere dimostrando la propria forza. I nostri avversari francesi, come ci attendevamo, hanno dato il massimo tirando a tutta forza, specialmente al servizio, e ci hanno creato qualche problema. Nonostante questo, la linea di ricezione di Henno, Parodi e anche Kurek ha tenuto bene, con un'ottima prestazione. Ripeto, sono molto soddisfatto per questa vittoria. E ora andremo a giocarci le chance di qualificazione nell'ultima gara del girone martedì prossimo al PalaCivitanova contro il Fenerbahce, di fronte al nostro pubblico". L'importante vittoria del Fenerbahce contro i russi del Belgorod, certi della qualificazione e del primo posto, arriva al termine di una bella partita. A trascinare i prossimi avversari della Lube il solito Miljkovic con 28 punti, bene pure Bohme autore di 13 punti, l'83 per cento in attacco e tre muri. Piacenza ritrova il successo, sorride e si qualifica al turno successivo. Tutto in una notte, vincente 3-1 (21-25, 25-18, 25-18, 25-20) contro Knack Roeselare. La squadra allenata da Radici parte male, ma rimette subito le cose a posto e tiene in mano saldamente la partita. In attacco i biancorossi volano con il 50 per cento contro il 39 per cento degli ospiti. Grande pressione dal servizio con dieci ace contro appena due del Roeselare. La batteria offensiva della Copra è guidata dal cubano Poey autore di 20 punti, cinque ace, preziosa la presenza di Zlatanov con 15 punti e 54 per cento in attacco. Al centro si fa sentire Alletti con 12 punti, ottanta per cento in attacco, tre ace e un muro. Cifre positive che proiettano Piacenza verso un cammino diverso da quanto visto negli ultimi periodi. La squadra belga si appoggia molto sulle soluzioni di Rousseaux (19 punti, un ace, quattro muri e 52 per cento). Giovedì alle 20.30 tocca a Perugia contro i francesi del Tours Vb. Umbri finora imbattuti, in testa al girone e con la qualificazione in tasca mettono in palio la leadership negli ultimi due confronti. Il match è davvero importante per Grbic e i suoi ragazzi. Ovviamente per la classifica del girone che vede Perugia al comando con 11 punti tallonata da Ankara a quota 9. In attesa dello scontro diretto in Turchia di martedì 27, diventa fondamentale mantenere la prima posizione che consentirebbe un accoppiamento sulla carta meno proibitivo nella fase ad eliminazione diretta della competizione. Ma la partita con il Tours è importante anche e soprattutto per ritrovare gioco, entusiasmo e convinzione dopo le tre sconfitte accumulate in questo inizio di 2015. Tre gare che, ovviamente, hanno inciso sul morale della Sir Safety. La Champions rappresenta l'occasione per riscattarsi davanti ai propri tifosi e per conquistare la prima affermazione del nuovo anno. Argomenti volley volley champions league macerata volley piacenza volley Leggi i commenti I commenti dei lettori 
NICOLA Bignami, com'è stato il primo anno senza il Maestro? "Questo primo anno è stato di smarrimento, sia umano che artistico. Ho ancora la mente alle prove, a quel modo di fare musica che era una filosofia, un modo di stare assieme". Cosa le manca di più, di quel decennio? "La capacità di ascoltare e di far ascoltare. Il suo "just listen" era diventato un motto, una lezione di vita. "Just listen", anche solo la piccola frase di un flauto. Ascoltala, e percepirai le intenzioni dell'altro. È un concetto sociale, oltre che musicale". Com'era la vostra vita durante le prove? "Claudio era sempre presente. Non si risparmiava mai le quattro ore di prove e non mandava mai l'assistente al posto suo, come fanno spesso altri grandi nomi. Benché di poche parole, bastava un "ciao" di benvenuto con il suo sorriso per farti cambiare umore". Quale messaggio extra musicale ha assorbito più d'ogni altro? "Non avere paura. Claudio ci ha davvero convinti che la paura è il primo nemico da sconfiggere, perché ci fa fare scelte sbagliate". L'Orchestra Mozart tornerà a suonare? "Quasi un anno di silenzio è tanto. La Mozart è una creatura che aveva un bisogno estremo di Abbado. Lui era l'80%, il 90% dell'esistenza di quell'orchestra. Occorre una maturità e una forza incredibili per rimettere insieme tutti i pezzi. Il nucleo dei ragazzi storici dovrebbe fare un grande passo. Ma senza Claudio è molto più difficile ". Il primo anniversario della scomparsa poteva essere un buon motivo. "Speriamo infatti che al più presto si riesca a organizzare qualcosa di importante. Glielo dobbiamo, almeno per far riascoltare il suono che ha lasciato in noi. Ma anche solo a livello logistico non è facile: molti hanno trovato lavoro stabile all'estero. La spinta deve venire da noi rimasti a Bologna o nelle immediate vicinanze. Abbiamo il dovere morale di provarci ". Dove hanno ricominciato i suoi colleghi? "Qualcuno ha vinto un posto alla Rai di Torino; altri, come me, insegnano. Altri ancora hanno messo a frutto gli insegnamenti di Claudio nella musica da camera. Tutti i giorni, quando apriamo la custodia dello strumento, rivolgiamo un pensiero ad Abbado prima di suonare". Quali concerti non scorderà mai? "Dal punto di vista personale quello al Teatro Farnese di Parma, che Abbado era riuscito  -  e poteva farlo solo lui!  -  ad aprire al pubblico. Io ero nella prima fila di leggii, e avevo la sua bacchetta a un soffio. E poi non scorderò i concerti con Napolitano, a L'Aquila e l'ultimo a Bologna nel giugno 2013. L'ex presidente della Repubblica era molto amico della Mozart". Argomenti interviste bologna interviste spettacoli 
ROMA - Grazie a un generoso rigore concesso dall'arbitro Di Bello, la Roma salta l'ostacolo Empoli e vola ai quarti di finale dove affronterà la vincente di Fiorentina-Atalanta. Il sofferto successo, arrivato dopo 120' combattuti, conferma il momento di grande appannamento e confusione dei giallorossi che, malgrado una buona partenza, non hanno saputo chiudere anticipatamente i conti nella ripresa e sono stati costretti da un buon Empoli ai supplementari. E bene gli è andata che al 113' il direttore di gara abbia ritenuto falloso un netto intervento sul pallone di Zielinski in area ai danni di Paredes, consentendo a De Rossi di togliere le castagne dal fuoco a Garcia. GARCIA NON FA TURN-OVER - Ci si aspettava che il tecnico francese desse spazio alle seconde linee in vista della delicata trasferta di Firenze invece ha schierato quasi la migliore formazione possibile, se si eccettua lo squalificato Strootman. Ad eccezione di Skorupski, Destro e del rispolverato Cole (che la sfortuna ha tolto dal campo dopo appena 22′), infatti ha messo in campo tutti i titolari, inclusi Maicon, Pjanic e Totti. Sarri ha replicato con un Empoli offensivo con Maccarone e Tavano di punta e il figliol prodigo Saponara a sostegno. Poi ha rilanciato Mario Rui ma ha tenuto a riposo Hysaj, Rugani, Tonelli, Croce e Valdifiori dando spazio a Laurini, Barba, Bianchetti, Signorelli e Laxalt. BENTORNATO ITURBE - La Roma è partita forte e al primo affondo, al 5', ha sbloccato il risultato: tutto merito di Iturbe che, su un cross di Maicon respinto da Barba, ha saltato in dribbling stretto Bianchetti e ha battuto Bassi con un preciso destro in diagonale. Il modo migliore per festeggiare il ritorno al gol dopo tre mesi e mezzo. [[ge:rep-locali:repubblica:105393254]] TAVANO SFIORA IL PARI - L'Empoli non si è disunito e sfruttando i buoni movimenti di Saponara ha subito sfiorato (10') il pari con un destro in diagonale a fil di palo di Tavano lanciato perfettamente in area proprio dall'ex milanista. Capita l'antifona, la Roma si è chiusa meglio e non si è più fatta vedere in attacco. Anche perché nei tentativi di verticalizzazione per Destro l'attaccante giallorosso si è fatto sempre cogliere in fuorigioco. Bassi, così, è rimasto inoperoso fino al 42' quando un tiro-cross velenoso di Nainggolan dalla sinistra lo ha costretto alla deviazione oltre la traversa. LA ROMA SCIUPA, VERDI LA PUNISCE - Garcia ha strigliato i suoi nell'intervallo e la Roma è decisamente partita meglio nella ripresa, sfiorando subito il raddoppio con Destro (2) e Pjanic. L'Empoli ha avuto bisogno dell'ingresso di Zielinski al posto di uno stanco Saponara per tornare a spaventare Skorupski ma poi si è un po' spento lasciando agli avversari il comando delle operazioni. I giallorossi, con Ljajic al posto di Totti, hanno fatto sterile possesso palla e, all'80', sono stati inevitabilmente puniti: Vecino ha lanciato in verticale un altro subentrato, Verdi, che dopo aver bruciato sul tempo Astori e Skorupski ha depositato in rete. RIGORE DUBBIO - La Roma ha reagito con rabbia ma Destro e poi due volte Iturbe non hanno avuto la necessaria lucidità per impedirle di andare ai supplementari. Contro un Empoli sempre più stanco (Mario Rui e Signorelli hanno chiuso con i crampi) la squadra di Garcia ha insistito ma Nainggolan, Iturbe (salvataggio sulla linea di Mario Rui a porta vuota) e Ljajic hanno ancora fallito il bersaglio nel primo tempo. Quando ormai la conclusione ai rigori sembrava inevitabile ecco che è arrivato l'involontario aiuto di Di Bello. Un regalo gradito ai giallorossi che così volano ai quarti e  ritrovano un pizzico di morale in più per ripartire all'inseguimento della Juve in campionato. ROMA-EMPOLI 2-1 dts (1-0; 1-1, 1-1) Roma (4-3-3): Skorupski 6.5, Maicon 6.5, Yanga Mbiwa 6, Astori 5.5, Cole sv (24′ st Holebas 6), Nainggolan 6.5, De Rossi 6.5, Pjanic 5.5 (36′ Paredes 6.5), Iturbe 7, Destro 5, Totti 6 (22′ st Ljajic 6). (1 Lobont, 26 De Sanctis, 24 Florenzi 50 Somma, 44 Manolas, 91 Calabresi, 48 Hucan, 53 Verde, 9 Borriello). All.: Garcia. Empoli (4-3-1-2): Bassi 7, Laurini 6 (7′ st Hysaj 6), Bianchetti 6, Barba 7, Mario Rui 6.5, Vecino 6.5, Signorelli 6, Laxalt 6.5, Saponara 6 (11′ st Zielinski 6.5), Maccarone 5 (23′ st Verdi 7), Tavano 5.5. (1 Pugliesi, 14 Diousse, 33 Sepe, 24 Rugani, 26 Tonelli, 4 Perticone, 6 Valdifiori, 11 Croce, 20 Pucciarelli). All.: Sarri. Arbitro : Di Bello di Brindisi 4.5. Reti : nel pt 5′ Iturbe; nel st 35′ Verdi. Nel sts 9′ De Rossi (rigore). Angoli: 15 a 0 per la Roma. Recupero : 2′ e 3′; suppl. 0′ e 0′. Ammoniti : Bianchetti, Yanga Mbiwa, Zielinski per gioco falloso; Vecino per proteste. Spettatori : 11.000. Argomenti as roma empoli calcio coppa italia Leggi i commenti I commenti dei lettori 
"IL rapporto di età oggi è più giusto  -  sottolinea Lavia  -  Io da lontano posso sembrare un uomo di cinquant'anni e mia figlia appare come la descrive Pirandello: "Una fanciulla vestita anch'essa di nero ma con uno sfarzo equivoco e sfrontato, piena di gaio sdegno mordente contro un vecchio mortificato" ". Le scene sono di Alessandro Camera, i costumi di Andrea Viotti, le musiche di Giordano Corapi. Lavia, che come allora interpreta il padre, firma anche la regia. Perché "Sei personaggi" è così difficile? "È un testo che non somiglia a nessun altro. Il teatro come noi lo conosciamo, dall'antica Grecia fino ad oggi, ha la stessa struttura: ci sono gli attori, c'è un testo e ci sono gli spettatori. C'è un'opera, l'unica nella storia della drammaturgia, che è completamente diversa ed è "Sei personaggi in cerca d'autore". Perché, invece di rappresentare una storia, questi stessi personaggi si intersofferta. rogano sull'impossibilità di rappresentarla. Questo ovviamente crea problemi a chi lo mette in scena". Ha fatto un lavoro di tipo filologico sul testo? "Ho voluto prendere l'edizione del '21, però in qualche passo ho preferito mantenere quella del '25, nello stesso tempo ho introdotto come se fossero battute le annotazioni e alcuni brani di qualche novella dove si racconta la visita che l'autore riceve nello studio, in penombra, da parte di questi personaggi che lo interrogano, lo spronano. Evidentemente dentro l'anima di Pirandello questa era una storia lunga e Eppure è riuscito a scriverla, pensi un po', in tre mattine, perché al pomeriggio lavorava a "Ciascuno a suo modo" ". Il debutto, nel '21 al Teatro Valle, fu un disastro. "Il pubblico romano non capì assolutamente nulla e decretò un clamoroso fiasco. Ci furono fischi, pernacchie, grida. Dissero a Pirandello: "Vattene al manicomio!", gli tirarono le monetine. Ci sono pagine di diario di chi era presente a quella incredibile serata: il fiasco probabilmente era annunciato. Silvio D'Amico si barcamenò fingendosi malato. Tra i difensori di Pirandello c'era Galeazzo Ciano, prima di rovinarsi con la famiglia Mussolini. Poi l'opera ebbe successo a Milano, Parigi, Berlino, New York. Si resero conto che si trovavano di fronte a qualcosa che forse non capivano fino in fondo ma che cambiava il teatro di tutti i tempi". Che indicazioni ha dato a sua figlia? "Abbiamo provato tanto. E tutte le sere proviamo. Sapendo che recitare bene è troppo difficile, forse impossibile". Che ricordo ha dei "Sei personaggi" di Missiroli? "Mi ricordo perfettamente quel periodo, Mario aveva fatto una cosa bizzarra. Nella prima scena, come si sa, c'è una compagnia che sta provando "Il gioco delle parti" mentre nell'allestimento di Missiroli recitavano "Le smanie per la villeggiatura" di Goldoni. A me questo non piaceva, ma era lui il regista, erano affari suoi. Il palcoscenico era una tutta una cosa di acciaio e neanche questo mi piaceva, pensavo che sarebbe stato meglio farlo come l'aveva scritto Pirandello. Ma lui aveva avuto questa visione, voleva intervenire violentemente sopra la drammaturgia. Una scelta che non ho condiviso ma che ho rispettato. Anche se, visto che all'epoca facevo già il regista, forse molti non vedevano l'ora di assistere al battibecco del regista col regista. Siamo in Italia, sa...". Nel 2015 "Profondo rosso" compie quarant'anni. Festeggia? "Quel film è l'unica cosa importante che ho fatto nella mia vita (ride). Ancora oggi quando sono in auto e mi fermano i vigili per qualche infrazioncella mi dicono: "Ah, ma lei è quello di Profondo rosso!" e mi lasciano andare. Insomma, mi ha salvato da diverse multe. Non immaginavo allora che sarebbe diventato un classico. L'ho visto per la prima volta un paio d'anni fa, con mia figlia Lucia, e riconosco che sia nel suo genere un capolavoro, il più bel film di Dario Argento". Tornerebbe a dirigere lo Stabile di Torino? "Torino è la città della mia giovinezza. Il Tst è un teatro bellissimo e serio dove mi sono trovato molto bene. Certo che tornerei ma non esiste possibilità realistica che ciò accada. Non c'è stata alcuna proposta, non credo neanche che qualcuno ci pensi. Stiamo parlando del sesso degli angeli". Argomenti interviste torino interviste spettacoli gabriele lavia 
"LASTAGIONEdi Sergio Cofferati è un po' passata, dubito che politici come lui possano ancora aver presa perché sono persone che hanno una storia, di cui portano anche il peso. Nel Pd probabilmente non avevano nessun problema a liberarsene, perché è un personaggio ingombrante. Però, che a sinistra ci sia un forte malumore è sotto gli occhi di tutti". Il politologo Piero Ignazi, che da professore dell'Università di Bologna seguì pure il percorso di Cofferati sindaco, guarda al futuro del "cinese", legato a quello della sinistra italiana. Professor Ignazi, il malumore di Cofferati è secondo lei rappresentativo del disagio del mondo vicino alla Cgil, dopo il Jobs Act? "È sotto gli occhi di tutti che il malumore della Cgil e della sinistra ci sia e sia stato espresso, ad esempio in Emilia Romagna, alle ultime regionali attraverso l'astensione. Ora il secondo passaggio è quello dell'attivazione di qualcosa di nuovo: per ora siamo all'aspetto pre-politico di gruppi e associazioni, bisogna vedere come evolveranno". Che appeal hanno questi gruppi a sinistra del Pd? "Per il momento contano soprattutto componenti nostalgici, non è che possano mobilitare molto. Come invece credo potrebbero fare persone più legate alla politica di oggi. Quando Pippo Civati è venuto a Bologna alle Scuderie, poche settimane fa, io ho notato che il rapporto tra giovani e anziani era inversamente proporzionale a quello che si vede di solito nel Pd. La stragrande maggioranza aveva meno di trent'anni. Però io credo che sia utile, anche per Civati, restare dentro al Pd e tentare di cambiare i rapporti di forza rispetto all'attuale maggioranza. Niente è immutabile. Fuori dal Pd mi sembra, insisto, che ci siano solo potenzialità nostalgiche". Cofferati non potrebbe guidare un soggetto politico nuovo? "Il suo ritorno è faticoso, la sua stagione è un po' passata, sia facendo il sindaco a Bologna senza grandi onori, sia eclissandosi nel parlamento europeo. Poi non so cosa rappresenti lui per le giovani generazioni. Di certo comunque ha messo in luce un problema importante delle primarie". Quale? "Non c'è solo l'inquinamento del voto legato a un basso tasso di etica, è più rilevante la partecipazione non sgradita alle primarie di elettori antitetici al Pd. Questo è il problema, un fenomeno che non è stato né fermato, né smentito, né contestato. Questo è il punto grave: l'inquinamento politico del voto alle primarie". Pensa che occorrerebbe una riflessione nuova su questo strumento? "La riflessione c'è già da un po', ed è opportuno che vada avanti per evitare danni ulteriori ". Lei pensa comunque che il Pd possa tuttora definirsi un partito di sinistra? "Il Pd renziano è certamente diverso da quelli della tradizione socialdemocratica, molto diverso dalla tradizione comunista, e questo può sconcertare. In realtà non credo sia molto diverso dagli altri partiti socialisti europei. Quello che è davvero diverso, secondo me, è lo stile politico rampante e aggressivo, un po' anni '80, da "Milano da bere". C'è molta volgarità nella modalità con cui ci si rapporta. Ora il paradosso è che la sinistra radicale evoca come nume tutelare lo stesso Cofferati, contro cui si schierò quando era sindaco a Bologna". Argomenti interviste politica interviste bologna piero ignazi 
None Leggi i commenti I commenti dei lettori 
Si è allenato con il gruppo ed è stato convocato da Mihajlovic per il match di Coppa Italia contro l'Inter. Dopo la lite con Mihajlovic e il ds Osti, Okaka era al suo posto a Bogliasco. Ha partecipato alla rifinitura in vista della partita di mercoledì sera a San Siro e anzi, potrebbe anche essere in campo dal primo minuto. Per il momento rientrato, dunque, il caso, anche se Milan, Fiorentina e altri club restano alla finestra. A Bogliasco è spuntato anche Muriel, pronto ormai a firmare per i blucerchiati. Per quanto riguarda l'arrivo di Eto'o, invece, bisogna aspettare ancora. L'Everton, un po' infastidito dalla fuga di notizie sull'accordo ormai trovato fra giocatore e Sampdoria, sul suo sito ufficiale ha pubblicato un'intervista al manager Martinez: "La situazione di Samuel Eto'o è qualcosa che stiamo analizzando, le prossime due settimane saranno un periodo di riflessione per vedere quale sarà la mossa da effettuare. Da qui alla fine del mercato noi scopriremo se Samuel sarà ancora dell'Everton o no". In realtà, la Samp è sempre convinta di chiudere in tempi molto stretti. Infine il capitolo portieri: Da Costa è stato ceduto al Bologna, alla Samp dal Catania arriva Frison. Argomenti okaka sampdoria eto'o muriel 
