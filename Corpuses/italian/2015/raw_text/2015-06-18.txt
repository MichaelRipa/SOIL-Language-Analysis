
Per il terzo anno consecutivo il Comune di Parma aderisce alla Festa della Musica e lo fa proponendo un’edizione ancora più ricca, originale e partecipata che, vista la grandissima adesione ottenuta da parte dei musicisti, si svolgerà su due date: sabato 20 e domenica 21 giugno . 62 concerti , 220 musicisti , 7 palchi , 22 ore di musica dal vivo e 2 giorni di festa a partecipazione libera e gratuita : ecco i numeri dell’edizione 2015. “Quest'anno abbiamo deciso di ampliare – ha spiegato l'assessore alla Cultura Laura Maria Ferraris – le attività della Festa su due giornate, coinvolgendo molti luoghi del centro storico con una offerta musicale e culturale estremamente variegata, grazie alla generosità degli artisti che metteranno a disposizione il loro talento. La manifestazione coincide, oltretutto, con il ricco programma di Ingrediente Parma: quello di sabato 20 e domenica 21 sarà dunque un fine settimana dedicato alla musica, alla cultura e alla riscoperta dei nostri prodotti gastronomici per le strade e le piazze del centro”. “Nel nostro ruolo di banca fortemente radicata sul territorio e inserita nel Gruppo Intesa Sanpaolo, sosteniamo con entusiasmo le iniziative culturali di spessore, come la Festa della Musica – ha dichiarato a margine della conferenza stampa Erico Verderi , Direttore Generale di Banca Monte Parma – che si propone di valorizzare i luoghi del centro storico cittadino mettendoli a disposizione della comunità e dei turisti in modo nuovo e originale.” A partire dalle ore 18 di sabato 20 giugno si esibiranno dal vivo, in performance individuali o collettive, artisti di ogni genere, in una continua contaminazione di suoni e linguaggi musicali, che animeranno piazze, giardini e strade cittadine fino alla mezzanotte di domenica 21 giugno . I palchi di piazzale della Pace, borgo delle Cucine, piazzale San Bartolomeo e via Carducci saranno dedicati principalmente alla musica pop-rock, in quello di Piazza Ghiaia si esibiranno bande e gruppi folk, country e etnico, mentre il palco di Piazza della Steccata vedrà protagonista il pianoforte con musica classica e jazz, infine, il Giardino segreto del Castello dei Burattini, sarà palcoscenico dell’alternative rock. Anche l’Istituzione Casa della Musica aderirà alla Festa proponendo l’ingresso ridotto (a €1) nei propri musei (Museo dell’Opera, Casa del Suono e Museo Casa Natale Arturo Toscanini) e un concerto (ore 21, del 21 giugno) di musiche da camera di Wolfgang A. Mozart, eseguite dai “Cameristi Farnesiani”, ospitato nel suggestivo Piazzale San Francesco. Ad arricchire ancor di più questa edizione parmigiana della Festa della Musica, grazie al supporto di Banca Monte Parma , saranno due concerti con musicisti d’eccezione: i Foxhound , che si esibiranno alle ore 22 di sabato 20 giugno in piazzale della Pace , e Colapesce che chiuderà la Festa della Musica 2015 alle 22 del 21 giugno in piazzale della Pace . I Foxhound , hanno debuttato nel 2012 con il loro primo disco “Concordia” e nel 2013 sono stati selezionati per rappresentare l’Italia al prestigioso Primavera Sound di Barcellona. Hanno aperto il concerto di Peter Hook a Torino, i The XX al Traffic Festival, si sono esibiti al Miami, al Milano Film Festival, Spaziale Festival, A Night Like This. Hanno vinto la Targa Giovani MEI Supersound come Miglior Gruppo 2012 e sono stati artisti del mese su MTV con il video del singolo ‘Criticize you’ . Nel 2014 è uscito il loro secondo disco “In Primavera”. Lorenzo Urciullo, in arte Colapesce , presenterà a Parma il suo ultimo album, di grande successo, “Egomostro", da cui vengono estratti i singoli Maledetti italiani e Reale. Con l’album "Un meraviglioso declino" (2012) l’artista viene premiato con la Targa Tenco per la migliore opera prima e con il P.I.M.I. sempre per il migliore esordio. Domenica 21 giugno , ad aprire il concerto di Colapesce, saranno Ugo Cattabiani (ore 21, Borgo delle Cucine) e la band indierock Winter dies in June (ore 21.30, Piazzale della Pace) che si sono distinti per aver vinto i ParmAwards 2015, ideati da Rockaparma di Pierangelo Pettenati. Ugo Cattabiani suonerà dal vivo le canzoni del suo secondo album "Vicolo Riccardi n° 1", vincitore nella categoria miglior disco ai ParmAwards 2015. Cattabiani ha debuttato da solista con "Il Cortigiano": disco che gli è valso una segnalazione da parte del Club Tenco. Nello stesso anno ha fondato con altri cantautori parmigiani la Rigoletto Records, associazione per la promozione della musica d'autore, di cui è attualmente presidente. Nell’ambito dei ParmAwards 2025, il quintetto degli Winter dies in June ha ottenuto invece due grandi riconoscimenti: miglior video con The exception, regia di Stefano Poletti e Band dell'anno. Il gruppo parmigiano, formato da Filippo Bergonzi, Andrea Ferrari, Alain Marenghi, Luca Ori e Nicola Rossi, si è distinto fin dal primo disco, The soft century (2014) una miscela di post rock e brit pop, ottenendo un ottimo riscontro dalla stampa specializzata. In occasione della Festa della Musica proporranno brani dal loro primo disco e alcune tracce dal loro ep There's nothing to laugh about in uscita a fine anno. A presentare al pubblico Colapesce sarà Giulia Guandalini, voce di K-rock, che salirà sul palco per premiare la foto più bella del concorso MUSICA E’ , promosso da Ig_Parma, attraverso cui sarà possibile per chiunque lo desideri condividere, attraverso la pubblicazione su Instagram (hashtag #MUSICAPARMA2015 e #IG_PARMA ) le proprie foto della Festa della Musica. La Fête de la Musique , lanciata in Francia nel 1982, è una grande manifestazione popolare gratuita e aperta a tutti i musicisti, dilettanti di ogni livello o professionisti, che si tiene il 21 giugno, giorno del solstizio di estate, di ogni anno per celebrare la musica dal vivo, valorizzando e diffondendo l'ampiezza e la diversità delle pratiche musicali, così come tutti i generi musicali. E’ divenuta ormai un autentico fenomeno globale che ha preso piede, al di fuori della Francia, in oltre 120 paesi in tutto il mondo con concerti organizzati in più di 700 città. Il significato è la partecipazione come momento di socialità, creatività, espressività. La libera volontà dei partecipanti, l’assenza di forme di selezione dei generi rappresentano l’idea di una società in cui il singolo cittadino trova il proprio spazio in perfetta armonia, in un insieme in cui il contributo di ognuno è anche la sua stessa rappresentazione. Solo una festa popolare può offrire l’opportunità della libera espressione di tutte quelle persone che, al di là dell’attività professionale svolta o delle aspirazioni musicali, desiderano far conoscere la propria musica e il proprio talento pubblicamente. Si ringraziano gli artisti che prenderanno parte a questa edizione della Festa della Musica che con entusiasmo hanno aderito a questa manifestazione: Alessandro Colpani, Andrea Carri, Black Cat and the White Rabbits, Chain Collision, Colapesce, Corpo Bandistico "G. Pini" di Fontanellato, Corpo Bandistico "G. Verdi" Di Parma, Deep Floyd, Different Times, Dissidia, Dj Dado 2, Dorothy, Due Tempi, Duo Anversa/Melani, Ellephant, E-Motu, Fakir Thongs, Figli dei Fuori, Folk Band "Tullio Candian" di Montechiarugolo, Foxhound, Fra' Tak, Gian e i Cantautori Atomici, Goblin Family, I Cameristi Farnesiani, Kaptain Preemo, La Compagnie Du Pomme De Terre, La Restaurazione, L'edera, Leztze Tanze, Logan, Lonesome 4, Maghi di Carroz, Maria Caruso, Mezza Banda Di Mezzani, Monolith, Musica Cruda, Nayan, Nick & Nick, Nicholas Merzi, Normativa, Nota Gitana, Panic Room, Passo Carrabile, Priscilla Marvel, Quartetto Dispari, Raffaele Valente, Reflue, Said, Six Band, Sound Color, Strawdaze, Sugar Kandinsky, The Jacksonville, The Jacobs, The Lemon Flavour, Trio Ted, Ugo Cattabiani, Vipers And Lambs, Wet Blankets, Winter dies in June. L’organizzazione e la realizzazione della manifestazione è a cura dell’ Assessorato alla Cultura del Comune di Parma che, dopo aver raccolto le adesioni alla Festa della Musica 2015 (dal 12 al 26 maggio), ottenendo un grande adesione e un’ampia partecipazione da parte di oltre sessanta gruppi musicali principalmente di Parma (ma anche di Reggio Emilia, Modena, Imola e Genova), si è attivato per agevolare, sostenere e coordinare le decine di appuntamenti musicali in programma. La Festa della Musica 2015 di Parma ha beneficiato del sostegno di Banca Monte Parma e della sponsorizzazione tecnica di Fondazione Teatro Regio e Conad . La manifestazione è stata realizzata in collaborazione con: Comitato Via Carducci, Bar Cristallo, Caffetteria Carducci, Bar Max and Giò, Bar Cantarelli, Torrefazione Gallo, Bar Chicco D’Oro, Enoteca Bar Bollicine, Rockaparma, Rock Pigeon, Ig_Parma. 
TORINO - L'addio quasi certo di Tevez, le turbolenze di Vidal in Cile, i fari continuamente puntati su Pogba: la Juventus è sotto assedio ma Marotta non gioca solo in difesa e, dopo aver portato a casa Dybala e Khedira, ha preso Mario Mandzukic. Il bliz di Beppe Marotta a Madrid, infatti, è andato a segno. La trattativa con l'Atletico Madrid è stata chiusa attorno alla cifra di 15 milioni più bonus. Al giocatore, che firmerà un triennale con opzione per il 4° anno, andranno 3,5 milioni a stagione. La prossima settimana il giocatore arriverà a Torino per le visite mediche. SI TRATTA CON IL CHELSEA PER OSCAR - La Juve non si ferma qui. Il prossimo obiettivo è Oscar. Emissari bianconeri sono sbarcati ieri a Londra per trattare col Chelsea l'acquisto del 23enne trequartista brasiliano, oggetto del desiderio di Allegri. Un'operazione da 25 milioni di euro col via libera di Mourinho: Oscar ha perso posizioni nelle gerarchie dello Special One che dunque non si opporrebbe alla sua cessione. TUTTI VOGLIONO POGBA - Al centro dell'incontro fra Chelsea e Juve, però, solo il brasiliano: al momento non risulterebbe coinvolto il nome di Pogba, ricercatissimo. Sul francese c'è il Manchester City, il Real non molla la presa ma in Spagna assicurano che è il Barcellona in pole position, anche perchè Pogba vorrebbe giocare un'altra stagione in bianconero prima di trasferirsi nella Liga. Braida, ds blaugrana, avrebbe ottenuto una corsia preferenziale per Pogba per la prossima estate e si dovrebbe arrivare a un contratto privato fra le parti, con la Juve che conta di incassare circa 80 milioni di euro. Argomenti serie a juventus fc Leggi i commenti I commenti dei lettori 
Easyjet dà l'addio all'aeroporto di Fiumicino. I voli rimarranno, ma a partire da aprile 2016 la compagnia inglese low cost sposterà aerei ed equipaggi altrove, chiudendo di fatto la base romana. Il motivo sta nei costi del Leonardo da Vinci, più che raddoppiati dal 2012 e ritenuti quindi oggi eccessivi rispetto ad "un'esperienza di viaggio" definita invece "povera". La presenza in Italia del vettore continuerà ad aumentare nei prossimi anni, assicurano dal gruppo, ma lo farà a Milano, a Napoli e a Venezia, scali che garantiscono maggiori profitti e potenzialità. In un momento drammatico per Roma e per l'immagine della città anche all'estero, per Fiumicino arriva così un nuovo duro colpo dopo l'incendio che a maggio ha gravemente danneggiato il terminal 3 , costringendo l'aeroporto a difficoltà quotidiane fino alla decisione, arrivata poco più di una settimana fa, di una drastica riduzione dell' operatività al 60% . "La base di Roma Fiumicino - scrive senza mezzi termini la compagnia aerea - genera ritorni inferiori alle altre basi di Easyjet". Lo scalo romano, lamentano ancora gli inglesi, non brilla per "esperienza di viaggio" e questo si riflette negativamente sui livelli di puntualità e soddisfazione dei clienti, "all'interno di un trend in deterioramento" in cui la capacità aumenta in modo eccessivo rispetto ai servizi. Aeromobili e flotta non faranno quindi più base a Fiumicino dalla primavera del prossimo anno 2016, ma la decisione, tiene a precisare Easyjet, "non avrà impatto sull'occupazione". A tutti gli equipaggi basati a Roma sarà infatti offerto un impiego presso le altre basi italiane di Milano, Napoli e Venezia. La compagnia "predisporrà inoltre piani di trasferimento individuali, con l'obiettivo che tutti possano continuare a lavorare con Easyjet". Argomenti easyjet 
Dopo Malala e Tacito, la maturità si prende una pausa di riflessione: un week end lungo prima della terza prova scritta che si terrà lunedì 22. Le prime due prove scritte degli esami di Stato della scuola superiore sono trascorse senza troppi scossoni. In entrambi i casi, il ministero ha scelto tracce con almeno un tema molto familiare ai nativi digitali. Il tema più gettonato il assoluto  -  col 51 per cento di opzioni  -  è stato il saggio breve/articolo di giornale di ambito tecnologico-scientifico: "Lo sviluppo scientifico e tecnologico dell'elettronica e dell'informatica ha trasformato il mondo della comunicazione, che oggi è dominato dalla connettività. Questi rapidi e profondi mutamenti offrono vaste opportunità ma suscitano anche riflessioni critiche". Un vero invito a nozze per gli studenti italiani sempre connessi, anche durante le prove d'esame. Le prime indiscrezioni sulle tracce della prova d'Italiano, come avviene ogni anno, erano già su internet pochi minuti dopo la dettatura. Lo spauracchio della seconda prova scritta confezionata in base alle nuove indicazioni della riforma Gelmini è svanito, in quasi tutti gli indirizzi scolastici, non appena i commissari d'esame hanno distribuito i fogli con le tracce ministeriali. Secondo i commenti a caldo degli studenti, il compito di Matematica allo scientifico è stato abbastanza facile. Con uno dei due problemi a scelta del candidato che chiedeva di studiare un piano tariffario per telefonare all'estero. Discorso un po' diverso per la versione di Latino, con un brano di Tacito: gli "Ultimi giorni di Tiberio", che per la prima volta è stato accompagnato da una breve nota esplicativa. L'autore latino era abbastanza atteso, perché non usciva da dieci anni. E parecchi insegnanti curricolari hanno azzeccato la previsione. Un testo che, secondo il latinista Leopoldo Gamberale, per i ragazzi risulta ostico. Archiviati i primi due scritti, lunedì è la volta della terza prova. Sulla quale nei giorni scorsi il ministero dell'Istruzione ha sentito il dovere di intervenire per chiarire che sulla stessa non ci sarà "nessuna sorpresa". Perché il quizzone, nel caso in cui la commissione optasse per domande a risposta multipla o a risposta aperta, "non deve obbligatoriamente riguardare cinque materie, come trapelato su alcuni organi di stampa, ma fino a un massimo di cinque, secondo quanto previsto dal DM n° 429 del 2000". "La terza prova  -  concludono da viale Trastevere  -  è predisposta dalle Commissione d'esame sulla base del documento che è stato definito entro il 15 maggio scorso da ciascun consiglio di classe". Meno chiara invece la ratio della nota dello scorso 12 giugno in cui il ministero dà il via libera a commissari interni che hanno impartito lezioni private agli stessi candidati interni che esamineranno o che sono legati agli stessi da vincoli di parentela. Ogni anno, tutti i membri della commissione sottoscrivono due fogli in cui dichiarano di non avere impartito lezioni private ad alunni della commissione e di non essere legato agli stessi da vincoli di parentela entro il quarto grado. Nella nota, il Miur sottolinea "l'opportunità di evitare in assoluto la nomina dei commissari interni in situazioni di incompatibilità e la necessità di sostituire con immediatezza gli eventuali commissari esterni che si trovino in tali situazioni". Ma quest'anno, per i commissari interni, il ministero ha deciso di concedere una deroga. "Si precisa, però, che considerati i tempi di pubblicazione dell'ordinanza, solo in via eccezionale  -  prosegue la nota  -  per il corrente anno" e al fine di tutelare gli alunni delle classi interessate da queste vicende parenti e prof privati potranno interrogare i propri alunni. Perché "non si procede alla sostituzione del solo commissario interno legato dai vincoli" in questione "con un alunno o alunni interni, nel caso in cui il competente consiglio di classe non abbia ritenuto di designare un altro docente della classe con specifica e puntuale motivazione". L'ultimo atto degli esami sarà il colloquio che quest'anno vedrà la novità del Clil: l'esposizione da parte del candidato di un argomento di una materia non linguistica in Inglese, o in un'altra lingua straniera. Una facoltà che per questa prima volta è riservata soltanto ai membri interni. 
«Amo cantare, amo la musica, ma amo anche regalare un sorriso a chi ne ha bisogno. E lo posso fare grazie anche all'Unitalsi che mi permette di stare vicina agli ammalati nei pellegrinaggi». È con questo spirito che Alessandra Amoroso, cantante tra le più seguite tra i giovani e meno giovani del panorama musicale italiano ed europeo, si esibirà domenicaa Torino davanti a papa Francesco. Sarà la prima artista chiamata a cantare per Bergoglio in uno dei momenti pubblici del suo pellegrinaggio al cospetto della Sindone. Un onere ed un onore non da poco, perchè papa Francesco – come ben si sa – durante i suoi viaggi non ama assistere a spettacoli o a eventi anche vagamente mondani. In Vaticano, tre anni fa, disertò all'ultimo momento un concerto in suo onore organizzato dalla Rai. Nel viaggio a Napoli, lo scorso mese, fece annullare un concerto in piazza previsto durante i giorni della visita. A Torino e con Alessandra Amoroso, Bergoglio cambia atteggiamento. Grazie alla collaborazione dell'Ufficio della Pastorale giovanile dell'arcidiocesi, l'artista canterà assieme al coro giovanile dell'associazione Hope l'inno ufficiale della visita papale, "L'Amore più grande". Con lei sarà la prima volta che papa Francesco assisterà ad una pubblica esibizione canora. Come si sente? «Emozionata e riconoscente. È un onore grandissimo, inaspettato per me, che ho voluto condividere con la mia famiglia, nel Salento, prima di salire a Torino. Sono grata all' Unitalsi per avermi dato questa opportunità di altissimo valore artistico, ma soprattutto umano. Confesso che solo al pensiero che canterò davanti a papa Francesco mi tremano i polsi. Ma mi sto preparando con scrupolo. E poi sarò accompagnata da un coro d'eccezione». Lei canterà l'inno, "L'Amore più grande", un testo musicale inedito. Può anticipare qualche informazione? «È una canzone bellissima, orecchiabile, fresca che ben si adatta alle voci dei ragazzi e della ragazze che canteranno con me. Ed è stata composta appositamente per il Papa». Come mai è stata scelta lei? «Confesso che ho sempre sognato poter incontrare papa Francesco, una figura umana di grandissimo spessore che sta facendo tanto per l'umanità con parole e gesti spontanei, genuini, pieni di significato. L'Ufficio della Pastorale giovanile dell'arcidiocesi e l'Unitalsi credo che abbiano pensato a me perchè da tanto tempo sono vicino agli ammalati durante i pellegrinaggi. Mi piace stare accanto ai volontari nei viaggi, specie durante le visite negli ospedali dove incontriamo ammalati, medici, familiari di ricoverati e soprattutto bambini sofferenti ai quali regaliamo serenità, amicizia, sorrisi. Grazie all'Unitalsi sarò sempre vicino a questi amici sofferenti, ogni volta che i miei impegni professionali me lo permetteranno». Dopo il concerto incontrerà il Papa. Cosa gli dirà? «Non lo so. Temo che la bocca mi si chiuderà dall'emozione. Sarà un momento che porterò sempre nel cuore». Pregherà davanti alla Sindone? «Certo. Non ho mai visto da vicino il Sacro Lenzuolo. Come col Papa, non so cosa mi succederà quando sarò lì davanti. Di sicuro pregherò, lo guarderò intensamente in tutti i particolari per capire e imparare». Argomenti interviste torino interviste spettacoli alessandra amoroso 
LUSSEMBURGO - Le sanzioni Ue alla Russia, che nei giorni scorsi sono state prorogate fino al gennaio 2016, costano agli europei molto più del previsto. La conclusione dell'inchiesta della Leading European Newspaper Agency, il consorzio di Repubblica con altri sei giornali europei, ci offre più di un motivo di riflessione. Verosimilmente, dato che il Pil della Russia è pari a circa un sesto di quello europeo, in termini assoluti il prezzo che paghiamo per sanzionare l'aggressione all'Ucraina è addirittura superiore a quello che facciamo pagare a Putin, anche se l'impatto negativo sull'economia russa è proporzionalmente sicuramente superiore a quello che si abbatte sull'economia europea. L'altro dato che emerge dall'inchiesta è che la Commissione di Bruxelles non è attrezzata per valutare con precisione gli effetti di una decisione che ha motivazioni politiche e non economiche. Quando l'Europa ha combattuto dure guerre commerciali con gli Stati Uniti in seno al Wto, l'analisi dei costi e benefici era precisa e puntuale. E dunque c'era un'attenzione quasi ossessiva nell'assicurarsi che il danno provocato alla controparte fosse superiore a quello subito in modo da costringere Washington a trovare una soluzione mutualmente conveniente. Ma quella che si sta combattendo con Mosca non è una battaglia economica. E' uno scontro sui princìpi della politica internazionale. Princìpi violati quando la Russia ha occupato la Crimea e ha fomentato la secessione armata dell'Ucraina orientale. Poiché l'Europa non può, e fortunatamente non vuole, impegnarsi militarmente al fianco di Kiev in una guerra reale, usa le sanzioni come strumento di pressione sul Cremlino. Sarebbe ingiusto e sbagliato valutare l'efficacia di questa scelta solo in base al conto economico. Nessuno, al momento di decidere le misure restrittive, pensava che queste alla fine ci avrebbero fatto guadagnare qualcosa. L'unico vantaggio che ne possiamo ricavare è quello di evitare una radicalizzazione del conflitto e di costringere Putin a trattare. Questo risultato è stato in larga misura raggiunto con gli accordi di Minsk. Le sanzioni sono state prorogate perché gli accordi non sono ancora pienamente rispettati. Ma comunque si sono rivelate efficaci. E' difficile calcolare quanto l'embargo europeo abbia influito nella recessione economica che ha colpito la Russia, e che sicuramente è provocata anche dal brusco crollo dei prezzi del petrolio. Ma è certo che i russi hanno accusato il colpo.  Nel mondo globalizzato, di cui ormai anche Mosca fa parte a pieno titolo dopo che nel 2012 le abbiamo aperto le porte del Wto, l'impatto di sanzioni commerciali è inevitabilmente ripartito in modo sostanzialmente equivalente tra sanzionati e sanzionatori. Ma la Russia ha dovuto pagare un pesante sovrapprezzo in termini di isolamento internazionale. Questo sovrapprezzo è costituito dai mancati investimenti esteri e dalla fuga dei capitali che hanno penalizzato l'economica russa molto più della mancata vendita di qualche macchinario petrolifero o di qualche software militare. E' così che Putin è stato costretto, nonostante le dichiarazioni che grondano retorica nazionalista, a tenere aperto il dialogo con l'Europa e a frenare i suoi falchi in divisa. Secondo i servizi segreti tedeschi, la guerra civile in Ucraina ha fatto finora cinquantamila vittime: dieci volte di più di quanto dicano le statistiche ufficiali.  Senza le sanzioni, senza gli accordi di Misk che la pressione commerciale ha contribuito a determinare, il tributo di sangue sarebbe stato certamente molto, ma molto più alto. E' questo il metro su cui bisogna misurare il rapporto costi-benefici della decisione europea. Il costo è stato certamente più elevato del previsto. Ma senza le sanzioni il prezzo da pagare in termini di sangue versato e di sicurezza perduta sarebbe stato sicuramente ancora più alto. Argomenti sanzioni ue lena sanzioni russia russia vladimir putin 
SASSARI - Sassari riacciuffa la speranza per un soffio e si porta sul 2-1 con la Grissin Bon nella finale scudetto. La Dinamo batte una bellissima Reggio (80-77). Anzi no, Logan con un ultimo quarto da urlo (19 punti con 5/7 da tre) piega i reggiani, aiutato da un Palaserradimigni che è stato davvero l'uomo in più. Sassari vince, ma non convince, capace di andare sotto di 14 punti con un terzo quarto disastroso e di piegare gli ospiti solo con la trance agonistica dei singoli e di difendere come ha saputo fare nella serie con Milano soltanto a tratti. Reggio Emilia, invece, inciampa, ma anche se sconfitta non soltanto esce a testa alta, ma consapevole di avere in mano l'arma per finire Sassari. I reggiani sapevano che non poteva essere la Dinamo vista nelle prime due partite, ma lo è stata per gran parte della gara. Non poteva mollare soprattutto con un palazzetto che continua a crederci e i tifosi che nell'ultimo allenamento, mercoledì sera, si sono presentati in quasi 300 con gli striscioni. [[ge:rep-locali:repubblica:117212801]] Così l'ini?zio gara sembra una festa, con Logan che mette dentro un tiro da tre e il vantaggio. Basta però una distrazione in difesa e Reggio Emilia sente l'odore della bestia ferita. Si vede che è capace di azzannare, non soltanto con Kaukenas che è la solita certezza e con Cinciarini, non si lascia intimidire, perché è giovane, perché l'inno a inizio partita la meglio gioventù italiana della Grissinbon lo ha urlato e gli americani della Dinamo sono rimasti, giocoforza, muti. Il palazzetto però l'inno lo canta e le canta subito ai suoi giocatori quando, dopo un buon avvio,  Sassari sembra voler replicare la difesa molle e i tiri sconsiderati che le sono costati il due a zero nella serie. Reggio ci crede di più e va a + 6 dopo due minuti con una zona che costringe Sassari a tirare malissimo. Quel che manca di più ai padroni di casa è la difesa aggressiva con raddoppi sul play che ha affondato Milano. Menetti però al 6' dà fiato a Kaukenas e la Dinamo ha la cattiveria per approfittarne con Dyson. La difesa premia e con grande fatica il Banco riesce a chiudere il primo quarto 26 a 22. Sacchetti fa una gestione attenta degli uomini, Menetti ha il problema di Lavrinovic che ha tre falli e la difesa di Sassari comincia a girare. Si sacrificano su Kaukenas a turno Devecchi e Sanders, Logan fa capire che è in serata (chiuderà con 7 su 12 da tre) e a tre minuti dall'intervallo c'è il massimo vantaggio per la squadra di casa: 31 a 22. Basta però un soffio e la Grissinbon è sempre lì, capace di perdere la palla e recuperarla subito e soprattutto di ragionare di più, tanto che il primo tempo finisce 43 a 37. Il solito terzo quarto della Dinamo, un buio totale che coach Sacchetti non riesce a evitare, siano gare europee, campionato o serie scudetto. Il parziale è di 16 a 0, con Reggio che fa il suo lavoro e la Dinamo che butta palloni già recuperati, sceglie soluzioni improponibili un po' con tutti e dà l'idea di non aver più voglia di lottare. Della Valle è il più spietato, infila due triple, Kaukenas apre la difesa e sciorina assist tutti mettono su una zona contro cui il Banco sa solo andare a sbattere senza cercare di aprirla e di ribaltare palla. Finisce 47 a 56 e ormai sembra crederci soltanto il pubblico. [[ge:rep-locali:repubblica:117212366]] Poi il miracolo Logan: Reggio lo lascia tirare e lui infila cinque triple, Menetti chiama minuto, prova a mettere un quintetto più alto togliendo Della Valle, ma non riesce a frenare la ritrovata tranche agonistica di Sassari. Ci mettono del loro gli arbitri che non fanno capire quale sia il metro scelto e nella bagarre la Dinamo ha più sfrontatezza. Perfino il perfetto Kaukenas e il concreto Cinciarini sbagliano e a 1.40 dal termine, dopo aver inseguito quasi sempre Sassari torna in parità. Succede di tutto, con Lvrinovic che va in palla per un fallo tecnico, Sosa che sembra resuscitato e conquista il sorpasso. L'ultimo minuto è una guerra di nervi che premia Sassari. A tre secondi dalla fine Reggio avrebbe ancora la possibilità di acciuffare un supplementare perché Della Valle è in lunetta sul 78 a 73. L'ordine è di sbagliare il secondo, ma la gioventù è cosi, se sbaglia lo fa per caso, non per volontà. Infatti il libero va dentro e sulla faccia stupita e sconsolata di Della Valle, Sassari esulta. Ma ha ragione coach Menetti a dire che la sua squadra "ha giocato una gara strepitosa per 40 minuti" e che alla fine è mancata la calma e non la lucidità. Il solito Sacchetti-filosofo invece chiede una nuova regola per abolire il terzo quarto.  Si gioca di nuovo sabato sera, con Reggio che ha capito che le basta poco per violare anche il Palaserradimigni. Banco di Sardegna Sassari-Grissin Bon Reggio Emilia 80-77 (26-22, 43-37, 47-56) Banco di Sardegna Sassari : Logan25, Sosa 13, Formenti, Sanders 13, Devecchi, Lawal 7, Chessan.e., Dyson 16,Sacchetti 4,Vanuzzo, Brooks 2, Kadji. All. Sacchetti. Grissin Bon Reggio Emilia : Chikoko 8, Polonara 14, Lavrinovic 9, Della Valle18, Pechacekn.e., Pini, Kaukenas 16, Cervi, Silins 3, Casun.e., Lavacchiellin.e., Cinciarini 9. All. Menetti. Arbitri :Tolga Sahin, Dino Seghetti, Roberto Chiari. Note - tiri da due: Sassari 17/43, Reggio20/34 - tiri da tre: Sassari10/29, Reggio7/22 - totale tiri: Sassari 27/72, Reggio27/56 - tiri liberi:Sassari 16/21, Reggio16/24 - rimbalzi: Sassari39, Reggio 38. Usciti per 5 falli: Lavrinovic al 39', Dyson al 40', Silins al 40'. Spettatori: 5mila. Argomenti basket play off 2015 sassari basket reggio emilia basket Leggi i commenti I commenti dei lettori 
None Leggi i commenti I commenti dei lettori 
