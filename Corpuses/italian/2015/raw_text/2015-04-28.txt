CARPI - In una notte gravida di pioggia, tuoni e lampi, nel delirio bagnato di quattromila tifosi ammassati nella bacinella del Cabassi, più quelli appollaiati su balconi e terrazze vista stadio, il Carpi si è preso la storia, sigillando con la matematica il traguardo che ormai nessuno poteva più togliergli: la sua prima promozione in Serie A. Ottenuta con una squadra di miracoli, costata centomila euro o giù di lì, alimentata da un monte ingaggi contenuto, due milioni e mezzo di stipendi lordi. Un gruppo terribile messo in piedi dal direttore Cristiano Giuntoli, abile cacciatore di talenti low cost in periferia, e amalgamato da Fabrizio Castori, l'allenatore capace di riscattare, con questo miracolo, un recente passato personale fatto di amarezze ed esoneri, praticamente cinque di fila. Ma a Castori, che ha fatto mille mestieri e venduto scarpe, capace anche di vincere tutti i campionati che esistono in Italia (tranne la seconda categoria, vabbè), mancava giusto la promozione in A per completare il curriculum: ora sono nove, le promozioni, con quella più importante. "Oh ragazzi, ma io ho fatto undici campionati di B, non sono un novellino", rivendica lui, nel giorno della festa. E' bastato il pareggio contro il Bari , ma che fosse la serata giusta - dopo la festa rinviata dal ko di Frosinone - s'era capito subito, grazie alle notizie confortanti provenienti da Brescia, e al ko del Vicenza che rendeva persino superfluo il punto strappato dal Carpi. [[ge:rep-locali:repubblica:113094887]] Dal distretto della maglieria, tradizionalmente il cuore dell'economia in città (il boom fu raccontato da un reportage di Giorgio Bocca), sopravvissuto a una crisi partita da lontano, arrivano i soci di maggioranza - Stefano Bonacini e Roberto Marani, col marchio Gaudì - e minoranza  -  il presidente Claudio Caliumi, col marchio Madrilena - oltre allo sponsor, Blumarine della famiglia Tarabini. "E pensare che quest'anno volevamo solo salvarci e abbiamo tagliato il budget del 40 per cento", sorride Giuntoli, che ha vinto tutte le scommesse, inclusa quella del tecnico. Da formazione sconosciuta, capace in sei anni di scalare tutto il calcio fino al piano più alto, il Carpi è diventato squadra simpatia, adottata da mezza Italia dopo il Lotito-gate , lo scandalo della telefonata registrata dal dg dell'Ischia Iodice col presidente della Lazio e a sua insaputa, in cui si ipotizzavano gli effetti dannosi delle piccole come Carpi e Frosinone in serie A. Il Carpi ha vinto, il Frosinone ora è secondo e stasera sarebbe promosso se il campionato finisse qui. "Lotito stai sereno, è solo un sogno carpigiano" e "Alla faccia di Lotito", due striscioni avvistati allo stadio. La prossima impresa, ora, per la squadra biancorossa è restare a casa: giocare contro le grandi l'anno prossimo al Cabassi, che ha solo 4mila posti ed aveva la deroga già per la B. Le alternative sono l'esilio: a Parma, troppo lontana, o nella rivale Modena. "Fateci un ultimo miracolo: restiamo a Carpi", chiedevano i tifosi, nella notte in cui tutto, proprio tutto sembrava possibile. Argomenti carpi calcio serie a serie b fabrizio castori Leggi i commenti I commenti dei lettori 
ROMA - Modena è la prima finalista scudetto del massimo campionato di volley. Gli emiliani battono anche in gara 2 la Top Volley Latina 0-3 (20-25, 19-25, 22-25) e aspettano la vincente della bella fra Trento e Perugia. Infatti gli umbri pareggiano la serie vincendo in casa contro la capolista della SuperLega per 3-1 (25-22, 28-26, 12-25, 25-18). Venerdì alle ore 18 sfida decisiva al PalaTrento. Modena incanta tutti, chiude la serie in due partite e torna a giocare una finale che mancava dal 2003. La formazione emiliana  gioca una grande gara e raccoglie consensi e complimenti da parte di tutti: dagli avversari, ai propri tifosi e per chiudere il cerchio dagli appassionati di volley. La Parmareggio gioca con maggiore tranquillità, Latina sente la pressione addosso e l'obbligo di non poter sbagliare. Alla fine i canarini dominano per due set e forse solo nel secondo si vede una sfida più equilibrata fino alla fase decisiva del parziale quando sono ancora gli emiliani a far valere la legge del più forte. In effetti Modena sfodera una prestazione da elogiare, senza sbavature e con il piede sempre posizionato sull'acceleratore. Ben diretta da Bruno in regia che ha sfruttato una ricezione da percentuali alte. Il potenziale offensivo, insomma, gira alla grande. In cattedra ancora Ngapeth autore di 16 punti (due muri), seguito da Vettori e Petric con 12 punti a testa. Importante la presenza di Piano al centro che scardina le certezze degli avversari con quattro muri vincenti e tanti palloni sporcati. In totale il centrale azzurro è prezioso pure in attacco con 10 punti. Latina può recriminare per aver sprecato il tie break in gara 1 a Modena, ma in gara 2 ha incontrato parecchi problemi ed è stata sempre costretta a inseguire. Un dato su tutti per descrivere la serata storta: nessun ace. Miglior realizzatore laziale e Urnaut con 13 punti, mentre Starovic si vede meno del solito e si ferma a 10 punti. Al PalaEvangelisti si ammira una Sir Safety tutta grinta e carattere. La squadra allenata da Nikola Grbic, reduce da una delusione cocente in gara 1,  cambia mentalità ed entra in pieno clima playoff concedendo poco e rallentando solo nel terzo parziale iniziato male e finito peggio. Trento, da parte sua, non ripete la prestazione positiva di qualche giorno fa e soffre in diversi fondamentali. Perugia merita il successo e la possibilità di giocarsi la sfida decisiva, seppur in trasferta. Niente di nuovo in casa Perugia: la formazione umbra appoggia le sue soluzioni offensive su Atanasijevic, il serbo risponde presente e colleziona la bellezza di 27 punti. Le poche palle che non passano per le mani dell'opposto finiscono in quelle di Fromm (14 punti, due muri e un ace). Lo schiacciatore tedesco appare rigenerato dopo la deludente prestazione in gara 1. Al centro Buti e Braone fanno il loro onesto lavoro e contengono bene gli attaccanti avversari. E proprio gli avversari sono stati meno precisi di qualche giorno fa. A tenere in gioco Trento è soprattutto Kaziyski autore di 20 punti, conditi da quattro muri e cinque ace. Buono l'inserimento a partita in corso di Djuric al posto di Nemec. Il giocatore di passaporto greco mette a terra 13 punti (due ace  due muri). Lanza chiude con 11 punti. Solè e Birarelli non ripetono a muro la stessa prestazione della precedente sfida e i padroni di casa ne approfittano alzando le percentuali offensive. L'inizio di gara 2 è simile alla precedente sfida: Trento è molto fallosa in attacco, Perugia viceversa è efficace in fase di break e vola subito avanti. Poi entra nel vivo del gioco Atanasijevic con punti importanti soprattutto nel cambiopalla. Non basta un turno al servizio di Kaziyski positivo per rientrare nel match. Perugia è in vantaggio. Il secondo periodo è più equilibrato: cresce Trento e Perugia rallenta. Poi gli umbri a piccoli passi risalgono la china approfittando di qualche sbavatura gialloblù sino a giungere alla parità. Il punto a punto finale arriva fino ai vantaggi e premia i padroni di casa. La Trentino Volley reagisce in avvio del terzo set. Djuric, in campo al posto di Nemec già nel finale del precedente parziale, si fa sentire a muro ed in attacco e Kaziyski torna a colpire in battuta. In pochi minuti gli ospiti scavano il solco. Coach Grbic cambia tanto, ma non ottiene la risposta desiderata. La Sir Safety prova a ripartire nella quarta frazione, trascinata da Atanasijevic. Allora Stoytchev interrompe il gioco e inserisce Giannelli in regia per Zygadlo.  Trento ricuce lo strappo con Djuric, ma subisce il break di Fromm. E' lo strappo decisivo: Perugia viaggia sicura verso gara 3. Playoff - Semifinali Gara 1 Energy T. I. Diatec Trentino-Sir Safety Perugia 3-1 Parmareggio Modena-Top Volley Latina 3-2 Gara 2 Top Volley Latina-Parmareggio Modena 0-3 Sir Safety Perugia-Energy T. I. Diatec Trentino 3-1 Argomenti modena volley trento volley perugia volley latina volley volley superlega Leggi i commenti I commenti dei lettori 
None Leggi i commenti I commenti dei lettori 
MONACO DI BAVIERA - Tradito dai suoi uomini migliori nella lotteria dei rigori, il Bayern s’inchina a sorpresa al Borussia Dortmund in semifinale di Coppa di Germania e fallisce la possibilità di centrare l’ambito “triplette”. Favorita dal fattore campo e dai pronostici (37 punti dividono le due squadre in Bundesliga), la squadra di Guardiola mette la gara in discesa al 30’ con un bel gol in contropiede di Lewandowki, lanciato in verticale da Benatia. TRAVERSA DI LEWANDOWSKI, AUBAMEYANG PAREGGIA - Il Bayern non chiude i conti con lo stesso centravanti polacco che centra in pieno una traversa in avvio di ripresa e, al 75’, si fa riprendere: l’1-1 lo realizza al 75’ Aubameyang in scivolata su assist volante di Mkhitaryan. La gara si fa equilibrata fino al 108’ quando il Dortmund resta in 10 per l’espulsione di Kampl per somma di ammonizioni. Il Bayern si spinge tutto in avanti ma fallisce con Schweinsteiger il colpo del ko. BAYERN, 4 ERRORI SU 4 DAL DISCHETTO - Si va inevitabilmente ai rigori dove i bavaresi risultano inguardabili: falliscono tutti i tiri con Lahm, Xabi Alonso, Gotze e Neuer e consentono ai gialloneri, a cui bastano i gol di Gundogan e Kehl, di passare il turno. In finale a Berlino il Borussia sfiderà la vincente di Arminia Bielefeld-Wolfsburg, in programma mercoledì sera. Leggi i commenti I commenti dei lettori 
UDINE – Vittoria a Udine che avvicina l'Inter all’Europa, ma Roberto Mancini è arrabbiato per quanto abbiano sofferto i nerazzurri nel finale quando, avanti di due uomini, hanno rischiato la beffa del pareggio: ”Non capisco perchè dopo il primo gol e la doppia espulsione alcuni miei giocatori abbiano smesso di giocare e cominciato a giochicchiare. Abbiamo giocato meglio in parità numerica che in superiorità numerica e di questo dovremo parlare. A volte non pensano e questo mi da fastidio, 4-5 giocatori hanno cominciato a giochicchiare come se fosse un allenamento di mezza estate e questo non mi sta bene”. [[ge:rep-locali:repubblica:113089787]] "PODOLSKI ANDRA' VIA" – Il gol vittoria è arrivato da Podolski, che si è finalmente sbloccato, ma il cui futuro è già deciso: ”Sono contento che oggi abbia segnato, lui è un professionista serio. C’è un accordo con lui che sarebbe venuto per sei mesi e dopo sarebbe tornato a Londra, questo è l’accordo”. Ma non c’è spazio per sorridere, nonostante la vittoria: ”La squadra ha giocato, in 11 abbiamo giocato veramente bene. Non mi sono piaciuti dopo e non siamo una squadra che si può permettere questo. La palla va fatta girare e va usata la testa – conclude il tecnico nerazzurro -, poi ognuno vuole prendersi la licenza di fare cose diverse e non va bene. Hernanes è uno di quelli che negli ultimi 25′ ha smesso di giocare. Ha fatto una buonissima partita, poi si è fermato ma ora gioca perché merita di giocare”. "COMPLIMENTI AL CARPI" – Contemporaneamente è arrivata la matematica promozione in Serie A del Carpi. Mancini si congratula con la squadra emiliana: "Sono contento per Castori, il Carpi ha meritato perché è  stata la squadra migliore in Serie B. Castori sa cosa lo attende in A, ma penso sia felice. Non ha bisogno dei miei consigli" Leggi i commenti I commenti dei lettori 

UDINE – Grande spettacolo al Friuli tra Udinese e Inter nell’anticipo che ha aperto la 33esima giornata. Vittoria esterna 1-2 dei nerazzurri, che ora sono a un punto dalla Fiorentina e tornano in piena corsa per l’Europa League. Nella ripresa tutti i gol: Icardi su un dubbio rigore, pari immediato di Di Natale e gol decisivo di Podolski, entrato da pochi secondi e al primo sigillo con la maglia dell’Inter. Grande prestazione dei padroni di casa, vicini al pari nel finale nonostante la doppia inferiorità numerica per le espulsioni ingenue di Domizzi e Badu. LA CRONACA, TORNA THEREAU – Stramaccioni sfida il suo passato, ma è in emergenza difensiva e arretra così Widmer sulla linea dei difensori. In attacco torna dall’inizio Thereau al fianco di Di Natale. Mancini senza Ranocchia e Juan Jesus schiera Felipe e recupera Medel dalla squalifica. Poche occasioni nella prima parte di gara e tutte dalla distanza: Karnezis è attento sulle conclusioni di Hernanes e Guarin, dall’altra parte Allan sfiora la traversa. UDINESE IN 10 – Il primo episodio chiave è al 26′ quan ? do Domizzi lascia in 10 l’Udinese. Ammonito pochi minuti prima per proteste, il difensore bianconero atterra palesemente Hernanes e la sua squadra è costretta a giocare più di un’ora in inferiorità numerica. Stramaccioni corre ai ripari e schiera Pasquale per Guilherme. L’Inter prova ad approfittarne creando diverse azioni, soprattutto sulle fasce, ma senza creare grossi pericoli a Karnezis. LA RIPRESA, SUBITO RIGORE – All’inizio della ripresa, dopo nemmeno un minuto, un’entrata decisa in area di Danilo su Kovacic, lanciato in rete sulla sinistra, viene punita con un calcio di rigore. Decisione abbastanza dubbia da parte dell’arbitro Rocchi. Dal dischetto Icardi non sbaglia e porta in vantaggio l’Inter. Gol n. 18 per l’argentino. [[ge:rep-locali:repubblica:113089787]] DI NATALE COME BAGGIO – Sotto di un gol e di un uomo, l’Udinese non si dà per vinta e, anzi, ha una grande reazione. Azione superba di Allan, che vede centralmente Di Natale, a tu per tu con Handanovic l’attaccante bianconero non sbaglia e segna l’1-1. E’ il gol numero 205, come Roberto Baggio. FOLLIA BADU – Ma dopo pochi minuti c’è la gravissima ingenuità di Badu. Il centrocampista ghanese protesta troppo e l’arbitro Rocchi gli mostra due cartellini gialli nel giro di pochi secondi. L’Udinese è in 9. Inizia allora l’assalto tambureggiante dell’Inter e Mancini decide anche di giocarsi la carta Podolski al posto di Guarin. IL PRIMO GOL DI PODOLSKI – E per un gioco del destino, è proprio Podolski, entrato da pochi secondi, a decidere il match. Dagli sviluppi di un calcio d’angolo, l’attaccante tedesco trova un bel sinistro dove Karnezis nulla può. La strada si fa in discesa per l’Inter che trova enormi spazi nella metàcampo friulana. Ma Palacio è troppo altruista ed Hernanes sbaglia due volte il colpo del ko. L’Udinese allora trova coraggio, Stramaccioni si gioca la carta Perica e nel finale rischia di arrivare la beffa per i nerazzurri. Trascinati da un grande Allan, arriva un pallone proprio per Perica il cui tiro viene deviato in maniera decisiva da D’Ambrosio in angolo. Mancini è una furia e per sua fortuna Konè sbaglia l’ultimo tiro a disposizione. L’Inter espugna il Friuli e torna in piena corsa per l’Europa League, ma con grandissima fatica. Il pubblico del Friuli saluta con tanti applausi i ragazzi di Stramaccioni, autori di una grande partita, ma sono costate caro le ingenuità di Domizzi e Badu. UDINESE-INTER 1-2 (0-0) UDINESE (4-3-1-2): Karnezis 6; Widmer 6, Danilo 6.5, Domizzi 4,5, Piris 6.5; Allan 7, Pinzi 6, Badu 4; Guilherme 5,5 (44′ pt Pasquale 6; 41′ st Perica sv); Thereau 6, Di Natale 7 (16′ st Kone 6). In panchina: Scuffet, Meret, Fernandes, Zapata, Brubnijc, Hallberg, Gabriel Silva, Geijo, Aguirre. Allenatore: Stramaccioni. INTER (4-3-1-2): Handanovic 5.5; D’Ambrosio 6, Vidic 6,5, Felipe 6, Santon 6; Guarin 6 (20′ st Podolski 7), Medel 6.5, Kovacic 6; Hernanes 7 (45′ st Gnoukouri sv); Palacio 6, Icardi 6,5. In panchina: Carrizo, Obi, Sciacca, Puscas, Donkor, Nagatomo, Brozovic, Shaqiri, Dimarco, Bonazzoli. Allenatore: Mancini. ARBITRO: Rocchi. RETI: Icardi al 49′ su rigore, 5′ st Di Natale e Podolski al 65′. AMMONITI: Allan, Guarin, Pinzi, Karnezis, Widmer, Podolski, Palacio e Medel. ESPULSI: Domizzi al 39′ e Badu al 59′ per doppia ammonizione. ANGOLI: 6-6 per l’Inter. RECUPERO: 2′ e 4′ Leggi i commenti I commenti dei lettori 
L'EXPO è un'opportunità per l'economia romana che coincide con i primi segnali di ripresa economica, nella regione come nel Paese, con gli indici che tornano a salire: produzione industriale, export sull'onda della svalutazione, fiducia dei consumatori, immatricolazioni di auto. Il Lazio crescerà, dicono gli economisti, più della media nazionale. "È un'occasione irripetibile per rilanciare il ruolo dell'industria manifatturiera, vero motore di uno sviluppo deciso e in grado di creare occupazione", commenta Pietro Abate, segretario generale della Camera di Commercio di Roma. "Il tasso di disoccupazione è il più difficile da correggere". Roma non ha mai avuto una vocazione industriale. È la città della pubblica amministrazione, di turismo, servizi, commercio, posto fisso. Come cambiare questa mentalità? "Molto è già cambiato, e molto deve cambiare. La spending review, i blocchi del turnover, riforme come la soppressione delle province, rendono necessario abbandonare antiche mentalità. Ma ci sono le premesse: il tessuto imprenditoriale si è arricchito di molte start-up tecnologiche, si assiste a un dinamismo e una vitalità imprenditoriale nuovi e benvenuti". Perché è cruciale il ruolo dell'industria in senso stretto? "Perché è provato da autorevoli studi internazionali che l'industria manifatturiera ha costituito in ogni luogo in cui si è sviluppata un fattore di stabilizzazione, di occupazione, anche di riduzione delle diseguaglianze. È più difficile da sdradicare da un territorio e trasferire repentinamente altrove che non l'industria dei servizi: trasferire un call center è più semplice che una fabbrica". Però non mancano gli esempi anche in quest'ultimo senso... Ma qual è il livello di tecnologia che ritiene ottimale per diffondere sviluppo e occupazione? "Mi piacerebbe risponderle l'altissima tecnologia, quella che gli americani chiama disruptive, che crea nuovi prodotti innovativi dei quali nessuno può più fare a meno. Ma il sistema italiano, a partire da quello universitario dove non c'è questa competitività sfrenata fra "geni" e potenziali tali, non è fatto per le punte di innovatività. È più logico seguire il modello che indica Gianfelice Rocca, il presidente di Assolombarda, nel suo libro "Riaccendere i motori" sui settori dove imperniare la ripresa: puntare sulla media tecnologia e sulle modifiche innovative a prodotti esistenti, dalle componenti per auto ai macchinari biomedicali, per citare due settori presenti nel Lazio. È una delle leve su cui si basa il sistema Paese: è una sfida che interessa soprattutto le città e perciò servirebbe un network delle eccellenze fra grandi aree metropolitane che coinvolga imprenditori, istituzioni, camere di commercio, associazioni. Cominciamo dall'asse Roma-Milano su una base collaborativa: otterremo una più vasta diffusione di occupazione, attività, benessere. La competizione si deve giocare su questo terreno perché altrimenti abbiamo già perso: superati sulla bassa tecnologia dai Paesi in via di sviluppo per il costo della manodopera, e sulle punte hi-tech dalla Silicon Valley e simili isole di tecnologia che sono irraggiungibili". 
UDINE – Una grande Udinese, nonostante la sconfitta interna contro l’Inter. Stramaccioni è contento della prestazione dei suoi, meno per l’arbitraggio di Rocchi: ”Il rigore per me non c’era, Danilo è arrivato dopo che Kovacic aveva calciato. E nell’espulsione di Badu avrebbe potuto gestire meglio la situazione, a volte basta alzare la voce più del giocatore, eravamo già in 10”. "BRAVISSIMI I MIEI" – Udinese che ha pagato a caro prezzo le espulsioni di Domizzi e Badu, ma anche in 9 ha rischiato di strappare il pareggio. E infatti Stramaccioni non può che elogiare i suoi: ”Alla fine ho fatto i complimenti ai miei giocatori – dice a Sky – abbiamo perso ma questa partita fa il paio con quella del Milan, siamo sempre stati propositivi e sapevo che negli ultimi 10 minuti avremmo potuto creato pericoli. E’ stata una partita sfortunatissima per gli episodi, tutto quello che poteva andare storto è andato storto, ma siano usciti tra gli applausi del pubblico. Ecco, anche in una sconfitta possono esserci delle motivazioni positive”. [[ge:rep-locali:repubblica:113089787]] DI NATALE COME BAGGIO – Serata storica per Antonio Di Natale, che con il suo gol arriva a 205 come Roberto Baggio. Davanti a Baggio e Di Natale solo Piola (274), Totti (241), Nordahl (225), Meazza e Altafini (216). Stramaccioni si complimenta con il suo capitano: ”E’ un grande, un esempio per tutti. Ha raggiunto Baggio e lo ha fatto in una squadra di provincia. Mi ha chiesto il cambio perché in 9 era davvero dura” Leggi i commenti I commenti dei lettori 
