ROMA - Il rimborso del prezzo di Windows, preinstallato e da comprare  obbligatoriamente insieme a un nuovo computer. Un sistema operativo che "non si  può rifiutare" e che si deve per forza pagare, anche se l'utente/acquirente non  ha ancora sottoscritto una licenza d'uso, nè di fatto richiesto quel particolare  ambiente operativo. Questo l'obiettivo della prima Class Action italiana  contro Microsoft, un'azione collettiva coordinata dall'Aduc, possibile in Italia  dal primo gennaio 2010. La causa è di interesse per chiunque abbia acquistato un  pc con Windows (qualunque versione) preinstallato, e che ha dovuto pagare. Non  possono partecipare alla Class Action gli utenti che hanno acquistato il pc con  partita Iva. Bisogna non aver mai accettato l'utilizzo del sistema operativo. L'azione parte da Pisa e si tratta di uno dei primi casi di Class Action  in Italia. Proprio dalla Toscana era partita qualche anno fa, l'idea di una  legge che favorisse l'azione collettiva di gruppi di cittadini contro le  multinazionali. per il singolo individuo spesso è impossibile far valere i  propri diritti contro avversari così potenti e legalmente ben attrezzati. Lo  strumento dell'azione di classe nasce per tutelare il diritto del singolo  attraverso il contributo di molti, per una causa condivisa. Dividendo le spese,  non proprio alla portata di tutti in cause di alto livello e facendo massa  critica su un problema comune. In questo caso piuttosto sentito, anche se il  costo d'acquisto di una licenza di Windows per uso personale non è proibitivo,  la questione che si pone è il diritto dell'utente di non pagare per qualcosa che  non vuole. E che non è di fatto necessario per far funzionare il computer che ha  appena acquistato. Ma come riporta il  quotidiano "Il Tirreno" , ci sono relativamente a questo argomento  diverse cause individuali già avviate, e aoggi sono centinaia le segnalazioni di  utenti, con i pisani in prima fila, sull'impossibilità di ottenere il rimborso  della licenza di Windows. L'Aduc fa sapere che la causa "pilota" sull'argomento,  promossa presso il Giudice di Pace di Firenze, "può essere considerata già vinta  dagli utenti". Considerato il numero di utenti interessati, l'Aduc ha scelto  di intraprendere la strada della Class Action, nonostante i limiti alla  "versione italiana" imposti dal legislatore, che ne limitano l'efficacia. Per partecipare all'azione, è sufficiente compilare il modulo  scaricabile dal sito www.aduc.it e fornire informazioni dettagliate sulla  propria vicenda, tenendo presente i requisiti necessari per partecipare. E  sebbene sia la prima a pochi giorni dall'inizio dell'anno, questa azione  collettiva potrebbe già non essere l'ultima: altre due associazioni di  cittadini, Adusbef e Federconsumatori, hanno dato mandato ai loro legali di  studiare una class action contro il sistema bancario "che essendo proprietario  della Banca d'Italia ne condiziona pesantemente le attività di ordine  ispettivo". 
BERLINO - Clamoroso blackout nei pagamenti in plastic money in Germania,  la prima economia e la prima potenza europea. Da lunedì un 'bug', un baco  elettronico che dormiva nei sistemi dalduemila, ha impedito ai bancomat e ai  terminali di negozi, supermercati, linee aeree, tour operators e ogni altro  centro di pagamento di leggere le carte bancomat e le carte di credito dei  tedeschi e dei clienti di banche tedesche. In tutta la Germania e anche altrove  dove milioni di tedeschi erano in ferie fino a oggi. Una marea di utenti, 23,5  milioni solo quelli delle casse di risparmio e 30 milioni in tutto su un totale  di circa 82 milioni di abitanti della Bundesrepublik, sono stati colpiti dal  guasto. Entro giovedì sarà tutto risolto per le carte bancomat, dicono  ora banche, istituti, autorità, per rassicurare la gente spaventata. Ma per le  carte di credito sarà consigliabile aspettare fino a lunedì prossimo prima di  ricominciare a usarle. Il problema è nato per un 'bacò dormiente nei sistemi,  risalente all'inizio del millennio. Amara sorpresa, amaro inizio dell'anno nuovo  per i trenta milioni di vittime, stretti tra gli ultimi pagamenti dei costi  delle feste, le scadenze inevitabili di bollette d'ogni tipo e i pagamenti dei  piccoli e grandi acquisti quotidiani. Il 'bug' ha inserito  automaticamente nel sistema degli istituti tedeschi l'incapacità di leggere la  validità delle carte bancomat e carte di credito nel 2010, quindi nel secondo  decennio del nuovo millennio. Conseguenza: milioni di persone che andavano ai  terminali bancomat decisi a prelevare denaro dal conto o dal 'dispò della carta  di credito, o che volevano pagare acquisti in negozi o supermercati, si sono  visti sullo schermo la gelida, ostile risposta 'Karte ausgewiesen', la sua carta  è respinta. Un giudizio che in un paese rigoroso e perfetto come la Repubblica  federale ti fa subito sentire in colpa. Davanti a te stesso se usi il bancomat,  o vedendo lo sguardo sospettoso della commessa, della cassiera o della hostess  se volevi comprare qualcosa alla boutique, al supermarket o a una biglietteria  per voli o viaggi. Il problema è stato risolto prioritariamente per le  carte bancomat, perché queste sono il sistema di pagamento preferito dei  virtuosi tedeschi, che esitano a rischiare il rosso a fine mese con le carte di  credito. Per queste ultime tutto, così viene almeno promesso, sarà risolto entro  lunedì prossimo. Gli istituti più colpiti dal blackout sono stati Postbank e  Commerzbank, i più forti nel retail. Disagi seri hanno colpito anche i  moltissimi tedeschi ancora in viaggio alla fine delle vadanze di Natale e  Capodanno. 
Il primo passo per diventare, forse, una compagnia telefonica del futuro. Google ha presentato nel proprio quartier generale di Mountain View, California, il primo telefonino brandizzato dal motore di ricerca che utilizza l'ultima versione del sistema operativo Android, sviluppato nei laboratori della compagnia guidata dall'amministratore delegato Eric Schmidt. La scelta del giorno, alla vigilia dell'apertura del CES di Las Vegas, la più grande fiera dell'elettronica di consumo a livello mondiale, è stata studiata appositamente per fare del Googlefonino l'evento tecnologico di inizio anno. Sul palco il vicepresidente di Google, Mario Queiroz, e l'amministratore delegato di Htc, Peter Chou, che ha mostrato una demo molto efficace del nuovo cellulare. La prima sorpresa rispetto alla valanga di indiscrezioni della vigilia è che il Googlefonino arriverà in primavera anche in Europa grazie all'accordo in esclusiva con Vodafone che si aggiunge alla già nota T-Mobile e Verizon. Nexus One si presenta a tutti gli effetti come un diretto concorrente dell'iPhone di Steve Jobs. Persino la confezione per la vendita è molto simile: completamente bianca con impresso solo il nome del cellulare, formato pocket, con relativi accessori compresa una cuffia che garantisce audio di qualità. Niente tastiera, quindi, ma un grande schermo a colori con i comandi rigorosamente touch. La prima novità sembra essere proprio quella del display Amoled da 3.7 pollici con risoluzione WVGA e quattro comandi principali: back, menu, home e ricerca. Ma il vero punto di forza sembra essere la velocità di esecuzione dei comandi grazie proprio alla versione 2.1 del sistema operativo Android. L'ad di Htc Chou ha strappato applausi a scena aperta quando ha mostrato l'effetto di una ricerca con Google Earth sulla cima del monte Fuji. Google, diversamente da quanto si aspettavano molti analisti, ha puntato comunque su un prodotto di alto profilo e anche il prezzo risulta in linea: il cellulare di Google, che negli Stati Uniti sarà immediatamente in vendita sul sito, costa 529 dollari se libero da qualsiasi offerta oppure viene offerto da T-Mobile con abbinato un piano telefonico flat da 79 dollari mensili con un contratto biennale. Ottimo livello per la fotocamera, da 5 Megapixel con Led e flash automatico. Il Nexus One è dotato di accelerometro, di un sistema avanzato di GPS con localizzazione e offre la possibilità di geo-taggare le immagini sfruttando tutte le opzioni offerte dalle applicazioni Google. Un tasto permette di collegarsi immediatamente a YouTube mentre grazie al Bluetooth stereo è possibile utilizzare Nexus One in auto sfruttando anche una funzione antirumore. 
Affrettatevi prima che sia troppo tardi: nel mondo ci sono molti posti da visitare al più presto. Tutti splendidi ma a tempo determinato, che potrebbero non esistere più, o almeno non come li vediamo adesso, già fra venti 30 anni. L'allarme viene ribadito da Mother Nature Network, un sito di notizie a tematica ambientalista, che seleziona i 10 luoghi da non perdere. Ce ne sono anche due italiani, uno al 100 per cento (Venezia), l'altro in parte (le Alpi). C'e la scienza a sostegno di tesi che sembrano solo allarmistiche. E da fare a quanto pare è rimasto poco, malgrado i tentativi degli ultimi anni di bloccare gli effetti dei cambiamenti climatici prodotti dal surriscaldamento. I0innalzamento del livello dei mari, desertificazione, monsoni torrenziali, ghiacciai che sciolgono e oceani che si innalzano e acidificano: conseguenze tutte della superficialità con la quale l'uomo ha sempre trattato il pianeta. Il Glacier National Park del Montana appena un secolo fa ospitava ad esempio 150 ghiacciai. Oggi ne sono rimasti 27, e a quanto pare anche questi spariranno entro il 2030 se non prima. La maggior parte delle piante e degli animali che si trovano nella splendida area del Nord-ovest Usa hanno bisogno di acqua fredda, il che significa che l'intero ecosistema del parco si troverà a rischio quando questa possibilità verrà meno. Un altro dei luoghi che i climatologi consigliano di visitare prima dell'"ora x" è naturalmente Venezia. Lo scorso novembre la Serenissima è stata sommersa da 131 cm di acqua. Per contrastare il fenomeno dal 2003 è in corso di realizzazione il progetto Mose, che dovrebbe consentire la riduzione delle acque alte grazie a barriere mobili ancorate sul fondo delle bocche di porto della laguna, da far emergere in caso di bisogno. Anche la Grande Barriera Corallina secondo gli esperti sta scomparendo: l'innalzamento delle temperature dei mari, l'inquinamento dell'acqua, l'acidificazione degli oceani e i continui cicloni stanno distruggendo in pochi decenni ciò che la natura ha costruito in 8000 anni. La barriera di corallo più grande del mondo, che si trova a largo della costa del Queensland, Australia nord-orientale, è composta da oltre 2900 barriere coralline singole e da 900 isole. Gran parte di essa è protetta dal Parco Marino intitolato alla stessa Coral reef, che contribuisce a limitare l'impatto umano provocato da sovrasfruttamento e turismo. Molto simile la situazione per le Maldive: l'arcipelago situato nell'Oceano Indiano a sud-sudovest dell'India rischia infatti di essere completamente sommerso dall'innalzamento dei mari. L'Africa subsahariana guarda invece con preoccupazione a un altro mare, quello sabbioso. Questo territorio, ovvero la parte del continente africano situata a sud del Deserto del Sahara, viene infatti progressivamente divorato dal deserto, che avanza ad una velocità di circa 800 metri al mese. Secondo gli esperti questo processo potrebbe far scomparire entro qualche decina d'anni tutta l'Africa del nord. Stesso discorso per il sud dell'Australia, provato da una siccità che anno dopo anno si fa sempre più violenta e dai conseguenti incendi. E tra i paradisi che rischiano di diventare perduti uno dei più suggestivi è sicuramente la Patagonia. Questa terra ricca di ghiacciai risente ormai da molti anni del loro scioglimento e secondo i climatologi il paesaggio di uno dei Paesi più belli dell'America Latina potrebbe cambiare radicalmente nel giro di una cinquantina d'anni. A lungo ghiacciai come il famoso Perito Moreno, in Argentina, e il complementare ghiacciaio Grey, in Cile, erano sembrati resistere allo scioglimemto, e venivano menzionati tra le poche eccezioni dei fronti bianchi in avanzata: ma ora anche questo trend pare interrotto e anche la loro fine è inesorabile. Va deicsamente peggio al Bangradesh che, trovandosi a cavallo del tropico del Cancro, ha inverni miti da ottobre a marzo e una fase calda e umida da marzo a giugno. La stagione del monsone qui dura da giugno a ottobre e calamità naturali come inondazioni, cicloni tropicali, tornado e mareggiate si verificano quasi ogni anno, combinandosi con i danni provocati dalla deforestazione. Secondo gli esperti circa il 50% del territorio verrà completamente sommerso se il livello del mare si alzerà di ancora un metro. Gli appassionati di viaggi avventurosi e ai confini del mondo non saranno felici di sapere che tra i luoghi da visitare prima che il futuro se li mangi c'è la tundra artica dell'Alaska, messa sempre più a dura prova dall'innalzamento delle temperature. Secondo uno studio condotto da Philip Higuera e colleghi della Montana State University, il riscaldamento globale potrebbe favorire lo sviluppo di incendi nella vegetazione delle alte latitudini, portando a un ulteriore aumento del rilascio di gas serra. Infine, se non ci siete ancora stati, il consiglio è quello di andare a vedere le Alpi: studi recenti confermano che i loro ghiacciai mozzafiato potrebbero sparire entro il 2050. Difficile immaginare qualcosa di più spiazzante di un panorama alpino privo delle classiche vette bianche, ma la legge degli stravolgimenti climatici non a mai fatto sconti a nessuno. 
di LUCA PAGNI Il recente rialzo del prezzo del petrolio, salito ormai sopra quota 82 dollari sul mercato dei future, c'entra solo in parte. Se gli operatori di Borsa sono tornati a credere in Saras, la società controllata dalla famiglia Moratti che in Borsa ha chiuso la seduta in rialzo del 2,9%, buona parte del merito va alle società americane della raffinazione. La spinta agli acquisti arriva, infatti, da Wall Street, dove l'indice di settore è salito anche oggi oltre il 2%, dopo il balzo record di ieri quando ha messo a segno un +7%. Gli investitori americani scommettono sulla ripresa della produzione industriale negli Usa, che necessiterà di più energia. Considerando che il dato delle scorte di petrolio, comunicato solo da due giorni, ha messo in evidenza un dato al di sotto delle aspettative, segno che si dovrà raffinare più petrolio per ricostituirle. Da Wall Street, il giudizio positivo si è spostato anche in Europa, dove Saras è leader di settore soprattutto per la lavorazione del gasolio, grazie agli investimenti realizzato già da qualche anno al mega-impianto di Sarroch in Sardegna, a pochi chilometri da Cagliari. Piazza Affari ha così riscoperto i titoli dei Moratti, che negli ultimi tre mesi avevano perso il 17% del loro valore, proprio per la debolezza dei margini di raffinazione (ovvero quanto petrolio viene trasformato in combustibile). Secondo gli addetti ai lavori, a sostenere il titolo sono le previsioni meteo che danno il prossimo scorcio di inverno con temperature rigide: il che ha fatto salire i margini del gasolio, pari a circa 9 dollari al barile rispetto a una media di 8 dollari registrata nei mesi di dicembre e novembre 2009. C'è da dire che, a differenza di altre società quotate a Piazza Affari, Saras non ha ancora recuperato i valori di un anno fa, quando le azioni della famiglia Moratti - spinte anche dal rialzo del petrolio, avevano raggiunto quota 2,87%. Il che equivale a dire che Saras deve salire almeno di un altro 25%, prima di tornare a quei livelli, Per non dire della distanza "siderale" che la separa dal prezzo con cui è stata collocato in Borsa: una quotazione a 6 euro per azione che ha scottato più di un piccolo azionista e su cui sta indagando ancora - a tre anni di distanza - la procura di Milano. 
