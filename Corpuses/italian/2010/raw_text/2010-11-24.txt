GENOVA - Era già successo con il Grosseto, e ancora una volta al Genoa servono i tempi supplementari per superare il turno di Coppa Italia. A salvare i rossoblù con il Vicenza e a mandarli agli ottavi per la sfida con l'Inter ci ha pensato di nuovo Luca Toni, entrato a metà ripresa e autore di due reti, per il 3-1 finale di Marassi. Dopo un primo tempo dalle poche emozioni, nella ripresa il Vicenza passa in vantaggio grazie ad un gol in contropiede di Salifu, che sorprende Scarpi con un tiro da fuori area. Un gol che risveglia i rossoblù. Ballardini inserisce Milanetto, Palacio e Toni nell'arco di pochi minuti. Il Genoa prende coraggio chiudendo i biancorossi nella propria tre quarti e pareggia su rigore, segnato e procurato dallo stesso Toni. Ai supplementari il Grifone chiude la pratica sempre grazie a Toni autore al 2' del primo tempo supplementare del gol del vantaggio, con un gran colpo di testa che ha mandato la palla all'incrocio. Il Vicenza subisce il colpo e al 7' Destro chiude definitivamente la gara con un rasoterra che passa sotto le gambe di Frison per il 3-1 finale. Genoa-Vicenza 3-1 dts (1-1) GENOA (4-3-3): Scarpi 6, Tomovic 5, Ranocchia 6, Kaladze 6, Moretti 5.5; Rafinha 6, Veloso 5.5 (18' st Milanetto 6), Zuculini 6 (23' st Toni 7), Jankovic 5 (18' st Palacio 5.5), Destro 6, Rudolf 6. (Perin, Dainelli, Mesto, Modesto). All.: Ballardini 6. VICENZA (4-4-2): Frison 5.5, Di Matteo 6, Giani 5.5, Martinelli 5.5, Tonucci 5.5; Rossi 6  (2' st Gavazzi 5.5), Botta 5.5, Salifu 6 (4' pts Alemao), Minieri 5.5;  Arma 6 (36' st Soligo), Baclet 6.5. (Acerbis, Zanchi, Minesso, Oliveira). All.: Maran 6 Arbitro : Gervasoni 6 Reti : 17' st Salifu, 42' Toni (rigore); 2' pts Toni, 7' pts Destro. Recupero : 1' e 5'. Angoli : 7-2 per il Genoa. Spettatori : 4.384 per un incasso di 45.903 euro. Ammoniti : Salifu, Kaladze, Botta per gioco scorretto; Frison per comportamento non regolamentare. Leggi i commenti I commenti dei lettori 
«IL Pd è il primo partito in Italia a usare le primarie e il primo partito al mondo che le perde». È la feroce battuta di Corrado Guzzanti alla trasmissione di Fazio e Saviano. Più modestamente, a Napoli il centrosinistra pare la coalizione più affezionata alle primarie e la più incline a rimandarle. Ieri il tavolo dei partiti ha puntualmente optato per un rinvio dei termini di presentazione delle candidature, che erano stati fissati al 27 novembre. Motivo: difficile chiudersi in una stanza a esaminare moduli e firme mentre fuori impazzano i rifiuti. I primi a proporre il differimento sono stati due giorni fa quelli della Federazione della sinistra (Rifondazione più Pdci più Socialismo 2000). Gli altri hanno aderito prontamente. Anche il Pd, che oggi esaminerà la questione in una riunione di direzione già convocata precedentemente per discutere di rifiuti e eventuale crisi di governo. Ci saranno infatti anche dei dirigenti nazionali: Maurizio Migliavacca (coordinatore della segreteria), Davide Zoggia (Enti locali) e Stella Bianchi (Ambiente). «Non è in discussione la celebrazione delle primarie il 23 gennaio», dice il segretario Nicola Tremante. Ma non è neanche un segreto che a Roma l’attuale congiuntura suggerisce di attendere, di vedere un po’ cosa succederà il 14 dicembre. Berlusconi ancora in sella o una crisi di governo sono scenari radicalmente diversi. Il secondo forse chiamerebbe in causa anche i possibili accordi con l’Udc e manderebbe all’aria le primarie fin qui delineate, con il duello fra Umberto Ranieri e Nicola Oddati. Sull’altare di questo attendismo è stata sacrificata anche la candidatura di Raffaele Cantone. Il giudice ha avvertito le incertezze intorno e si è sfilato. Il suo nome avrebbe chiuso i giochi e messo in offside il favorito, Ranieri, che è pur sempre considerato uomo gradito al Quirinale. Una cosa è bruciarlo adesso, dopo averlo mandato avanti, altra è sacrificarlo per uno scenario politico più complesso. Di questo si è accorto anche Antonio Bassolino, che a sua volta sta tenendo a freno le ambizioni di Andrea Cozzolino. Il legame con Bersani è stato ricostruito, anche sui rifiuti, come dimostra l’attivismo dell’ex governatore in materia e i suoi suggerimenti al segretario nazionale. Meglio seguirne le orme dunque, magari in vista di una ricandidatura in Parlamento, invece di vedere Cozzolino irrompere nella cristalleria delle primarie, andare a uno scontro fratricida con Oddati, provocare ulteriori fibrillazioni al partito e fastidi a Bersani. Una strategia dell’attesa che trova riscontro nelle decisioni di queste ore. Ufficialmente i partiti di Napoli parlano di rinvio dovuto ai rifiuti e che dovrebbe durare per pochi giorni. Ma anche i vendoliani di Sinistra e libertà, orfani di Cantone, non fremono dalla voglia di scegliere il loro nome di bandiera (nella rosa Grazia Francescato, Gennaro Migliore, Luigi Mascilli Migliorini, Massimo Brancato). Sarà difficile dunque resistere alla tentazione più generale di svoltare oltre il 14 dicembre. Anche se nel Pd si alzano già le proposte. I rottamatori seguaci di Matteo Renzi dicono che contrasteranno «in ogni modo il tentativo di disarticolare le primarie» e che «non è consentito a nessuno di portare al suicidio politico il Pd e il centrosinistra a Napoli». E Luca Stamati, leader dell’area Marino, ritiene eventuali rinvii delle primarie «una scelta irricevibile e suicida». 
ROMA - Oltre all'Inter fanno festa anche Tottenham, Schalke, Lione, Manchester Utd, Valencia e Barcellona, che centrano l'obiettivo ottavi tutte assieme con un turno d'anticipo. Nel girone dei nerazzurri il Tottenham spazza via senza problemi (3-0) un rimaneggiatissimo Werder Brema. Nel gruppo B lo Schalke schianta il Lione (3-0) nello scontro diretto ma fa festa assieme ai francesi grazie al clamoroso ko (3-0) del Benfica a Tel Aviv con l'Hapoel. Nel gruppo C il Manchester Utd si mette al sicuro vincendo il derby britannico a Glasgow con i Rangers mentre il Valencia timbra il passi umiliando (6-1) i modesti turchi del Bursaspor. Il Barcellona chiude ogni discorso maramaldeggiando (0-3) ad Atene col Panathinaikos. Infine torna a sperare nella qualificazione il Rubin Kazan che piega di misura (1-0) il Copenhagen. TOTTENHAM-WERDER BREMA 3-0 Dopo l'Inter il Tottenham umilia anche il Werder approdando in scioltezza agli ottavi. Gli inglesi passano al primo affondo: Lennon al 6' va via sulla destra e serve un assist d'oro a Kaboul che lo tramuta in gol con un pregevole destro al volo in mezza girata. La replica dei tedeschi è inconsistente e allora il Tottenham ne approfitta per raddoppiare al 44' con Modric che infila la porta con un gran destro al volo sfruttando una torre di Crouch. Il Werder non c'è ma il Tottenham fatica a lungo a chiudere i conti. Colpa di Bale che prima non è fortunato (traversa su punizione) e poi (54') calcia addosso a Wiese un rigore concesso dall'arbitro Benquerenca per un evidente fallo di Kroos su Modric. Si continua comunque a giocare ad una porta sola e, dopo un'altra traversa di Bale, arriva l'inevitabile 3-0, opera di Crouch che, al 79', gira in rete di destro un assist dalla destra di Lennon. SCHALKE-LIONE 3-0 Lo Schalke schianta il Lione sorpassandolo nella corsa al 1° posto nel girone. I tedeschi partono forte e sbloccano il risultato dopo appena 13' con Farfan che riprende una corta respinta della difesa francese e infila l'angolo più lontano con un preciso sinistro rasoterra dagli 11 mt. Il Lione fallisce l'1-1 con Bastos e, subito dopo, è punito da Huntelaar che, al 20', raddoppia con un destro in diagonale su cross dalla sinistra di Kluge. La reazione della squadra di Puel è sterile e allora lo Schalke ne approfitta per dilagare nel finale ancora con l'ex attaccante del Milan che si fa perdonare due errori commessi in precedenza triplicando in contropiede all'89' con un destro dai 10 mt deviato, in maniera decisiva, da Reveillere. HAPOEL-BENFICA 3-0 Il Benfica crolla inopinatamente a Tel Aviv ed esce anzitempo dalla Champions. I lusitani fanno la partita ma vengono bucati al primo tiro in porta dai padroni di casa che passano al 24' con un perfetto colpo di testa all'incrocio di Zahavi su punizione-cross dalla trequarti destra di Abutbul. A questo punto diventa decisivo il difensore dell'Hapoel Douglas da Silva che prima (55') salva sulla linea un colpo di testa a colpo sicuro di Luisao e poi (75') chiude il risultato con un destro in scivolata da due passi risolvendo una mischia susseguente a azione d'angolo. Il Benfica crolla psicologicamente e, al 92', subisce anche il 3-0 da Zahavi che batte Roberto in contropiede con un preciso destro in diagonale. RANGERS-MANCHESTER UTD 0-1 Lo United passa in zona Cesarini a Glasgow e vola agli ottavi. Gara a lungo equilibrata: alle grandi occasioni sciupate da Miller (2) e Naismith gli uomini di Ferguson replicano con una traversa di Rooney nel primo tempo e altre due opportunità non concretizzate da Berbatov e dallo stesso centravanti inglese nella ripresa. Quando ormai lo 0-0 sembra inevitabile ecco che, invece, ci pensa Naismith a regalare, all'87', la vittoria allo United commettendo uno scomposto fallo da rigore in area ai danni di Fabio. Sul dischetto va Rooney che trasforma con freddezza. VALENCIA-BURSASPOR 6-1 Il Valencia avanza agli ottavi prendendosi la soddisfazione di centrare la più rotonda vittoria nella sua storia di Champions League a spese del Bursaspor. Dopo due occasioni mancate da Aduriz e Joaquin ed una clamorosa palla-gol sciupata, sul fronte opposto, in contropiede, da Yildirim, solo a tu per tu con Moya, i padroni di casa sbloccano il risultato al 17' con Mata che trasforma un rigore concesso dall'arbitro Paixao per netto fallo di Erdogan ai danni di Aduriz. Il Bursaspor accusa il colpo e al 21' subisce il 2-0 da Soldato che infila Ivankov con un destro in diagonale su lancio smarcante di Mata. I turchi sbandano e al 30' incassano il 3° gol da Aduriz che insacca da due passi a porta vuota riprendendo una corta respinta del portiere ospite dopo una sua prima conclusione. Passano altri 7' e ci pensa Joaquin a calare il poker con un magnifico destro a giro dal limite all'incrocio dei pali. In avvio di ripresa Soldado mette a segno la doppietta personale concludendo un perfetto contropiede con un destro sotto la traversa dopo aver evitato anche Ivankov in uscita. Al 69' il Bursaspor si toglie la soddisfazione di siglare il primo gol nella fase a gironi di Champions con Batalla che insacca da due passi su cross dalla destra di Yildirim. Infine, al 79', fissa il punteggio sul 6-1 il subentrato Dominguez che batte Ivankov con un preciso destro in diagonale su nuovo assist di Mata. PANATHINAIKOS-BARCELLONA 0-3 Il Barcellona dà una lezione di calcio al Panathinaikos e conquista, contemporaneamente, qualificazione e 1° posto nel gruppo D. Dopo due limpide palle-gol, una per parte, sciupate da Cissé ed Adriano, sono i catalani a passare al 27' con un preciso destro in diagonale di Pedro, smarcato in area da Dani Alves. La replica del Panathinaikos è inesistente e allora i blaugrana ne approfittano per mettere al sicuro il successo con Messi che, al 62', chiude una splendida azione corale con un tocco a porta vuota da due passi su cross dalla sinistra di Adriano. I greci alzano bandiera bianca e, al 69' incassano lo 0-3 da Pedro che insacca di sinistro in corsa raccogliendo un assist dalla sinistra di Iniesta. RUBIN KAZAN-COPENHAGEN 1-0 Il Rubin batte nello scontro diretto il Copenhagen e torna a sognare la qualificazione agli ottavi. Dopo 45' senza acuti, ci pensa Gronkjaer, con un ingenuo fallo di mano in area, a ravvivare l'incontro in pieno recupero di 1° tempo: l'arbitro Atkinson decreta l'inevitabile rigore che Noboa trasforma con freddezza. Nella ripresa la replica dei danesi è tardiva e non va oltre un paio di conclusioni pericolose di N'Doye e Zohore, sventate da Ryzhikov. Leggi i commenti I commenti dei lettori 
Divieti e multe. È l’ultima arma che sfodera il Comune per fare fronte all’emergenza rifiuti. Il sindaco Rosa Russo Iervolino firma un’ordinanza per la riduzione della quantità dei rifiuti in città. Oggi in strada ci sono 2900 tonnellate. E, a complicare la situazione, il maltempo: ieri sera la violenza della pioggia ha trascinato i sacchetti (abbandonati fuori dai cassonetti) sui tombini delle fogne, otturandoli. Decine le telefonate ai vigili del fuoco. Chiamati all’appello cittadini e commercianti, che però ribattono: «Il Comune ci metta nelle condizioni di fare la raccolta differenziata. Altrimenti è tutto inutile». E ora in campo scende anche la polizia municipale: «Sì, ci sono i divieti e le multe, ma l’ordine ai miei uomini è quello di fare informazione — premette il generale Luigi Sementa — . Ho spiegato al sindaco che noi non possiamo fare tutto, ma i miei uomini ora saranno impiegati per andare porta a porta nei condomini, nei mercati, tra i negozi, per far conoscere l’ordinanza. Anche noi vogliamo fare la nostra parte per uscire da questa emergenza. Solo in un secondo momento scatterà la fase di controllo e repressione. Per ora punteremo sulla prevenzione». Il passaggio più discusso dell’ordinanza è la richiesta ai commercianti di frutta e verdura di vendere esclusivamente prodotti vegetali senza foglie, per ridurre i rifiuti organici abbandonati per strada. «C’è già una legge europea che vieta la vendita di prodotti non locali con foglie — interviene Nunzio Vitolo, presidente regionale di Fac Campania e di Unico mercati nazionale — ora il sindaco ci chiede un ulteriore sacrificio. Siamo pronti a rispondere all’appello. Ai mercati generali sarà difficile agire. Lo dovranno fare i venditori al dettaglio. Ma il Comune deve non solo firmare un’ordinanza, ma fare anche un censimento di negozi e mercati rionali e poi attrezzare queste aree con bidoni per la raccolta dell’umido e organizzare un servizio efficiente. Altrimenti il divieto fine a se stesso servirà a poco». L’ordinanza prescrive, poi, a bar e ristoranti «l’utilizzo di bottiglie di vetro a rendere» e a tutti i commercianti e agli uffici pubblici di «predisporre nei propri locali contenitori per il conferimento differenziato dei rifiuti (carta, cartone, plastica, metallo». «Non è né complicato né impossibile organizzarsi sia per il vuoto a rendere sia per i cestini dedicati a carta, plastica e metallo. Possiamo farlo anche in 48 ore — interviene Giuseppe Ioimo, rappresentante Ascom per i bar cittadini — . Ma vorremmo che il Comune nello stesso tempo in cui firma un’ordinanza di questo genere ci assicuri una raccolta certa, ad orari prestabiliti. Perché non serve a niente se noi mettiamo fuori dal bar i sacchetti dei vari colori e nessuno poi li raccoglie — sarebbe solo l’ennesima presa in giro di questa emergenza. Un modo per mettersi a posto la coscienza». Nell’ordinanza vengono ricordate anche le regole già stabilite, per gli orari in cui gettare i rifiuti (dalle 19 alle 22) e il servizio Asìa per gli ingombranti. Tra i divieti anche quello di distribuire volantini pubblicitari. All’Asìa si chiede la rimozione prioritaria dei cumuli di rifiuti nelle adiacenze delle scuole e degli ospedali e case di cura e una raccolta in tutti i quartieri della città. All’Asl il compito «di distribuire prodotti disinfettanti sui cumuli di rifiuti, lavando anche i cassonetti e le aree dove la raccolta si effettua». «Attesa la situazione di particolare emergenza — conclude l’ordinanza — tutte le sanzioni previste dalla normativa vigente in materia di rifiuti sono applicate nella misura massima prevista», cioè 619,75 euro di multa per ogni infrazione. L’ordinanza, immediatamente esecutiva, ha efficacia fino al 31 dicembre 
MILANO - La panchina di Benitez è salva. E' l'ad dell'Inter, Paolillo, a chiarirlo subito dopo il match: "Con Benitez non c'erano problemi prima, non ci sono problemi adesso. Quindi proseguiamo con lui". Poi anche Moratti: "Basta stringersi la mano". Per i nerazzurri una vittoria sofferta ma doppiamente importante, come spiega lo stesso tecnico spagnolo: "Se un allenatore è in difficoltà - spiega Benitez a Sky - è perché lo sono anche società e squadra. Per tutti noi era importante vincere, si è visto lo sforzo dei ragazzi: dopo il gol hanno cercato il secondo, è il carattere che fa la differenza". "ORA RECUPERIAMO GLI INFORTUNATI" - Il tecnico nerazzurro è convinto che la sua squadra abbia fatto meglio nella ripresa rispetto al primo tempo ("Ma anche lì abbiamo avuto un paio di occasioni"), e spiega che ora "la differenza la fanno gli infortunati. Già con Cambiasso e Stankovic siamo andati meglio, adesso dobbiamo recuperarne altri. Per domenica, Motta, che era in panchina, potrebbe giocare un po', Muntari e Mariga invece stanno lavorando ma non ce la faranno, così come Milito". Benitez sottolinea che "ero convinto che avremmo vinto ed abbiamo vinto bene. Chi parla della preparazione come unica causa degli infortuni è un ignorante. Io lavoro da 25 anni così come i miei collaboratori. Questa è una squadra spremuta nella passata stagione al 100%, con giocatori che hanno avuto infortuni l'anno scorso e due anni fa". Poi la chiusura, una sintesi del suo credo: "Io non leggo i giornali, non guardo la tv, quando sono in difficoltà penso sia meglio concentrarsi sul lavoro e basta". Però ora può tirare un sospiro di sollievo. Benitez dopo la partita ha visto Moratti: "Ci siamo incontrati ed è tutto a posto". MORATTI: "ORA BASTA INFORTUNI" - Il presidente nerazzurro ha confermato l'incontro con Benitez: "Non abbiamo fatto tanti discorsi, basta stringersi la mano, sorridere ed essere entrambi felici", ha detto Moratti. "Questa vittoria dà più serenità, ma domenica dopo domenica bisogna fare bene e serve che i giocatori non si infortunino", ha aggiunto il numero uno nerazzurro. Moratti ha anche smentito che Cambiasso gli abbia chiesto di sostituire Benitez: "E' falso, i giocatori non si permetterebbero mai di chiedere una cosa del genere, nè io farei in modo che possa accadere" CAMBIASSO: "GIOCHIAMO PER LA SOCIETA'" - Il match winner della serata analizza la partita e l'importanza dei tre punti: "Vittoria per Benitez? Giochiamo per la società - dice Cambiasso a fine partita - , Benitez è tranquillo perché sa che ce la stiamo mettendo tutta tutti, abbiamo dimostrato compattezza e questo è importante". L'argentino non nasconde le difficoltà: "Sappiamo che continua ad essere un momento difficile perché c'è mezza squadra fuori, ora cercheremo di recuperare quelli che mancano, ma con la squadra al completo sarà diverso". Un gol importante quello dell'argentino, anche perché non ne segna molti. "Quando uno non ne fa tanti sono tutti bellissimi per lui. Era molto importante una vittoria stasera, da un po' che non vincevamo, era importante per mettere in cassaforte la qualificazione, ora dobbiamo pensare alle due gare di campionato ed al Mondiale per club". Leggi i commenti I commenti dei lettori 
Si dice spesso che un grande scrittore è capace di esprimere con semplicità cose che gli altri pensano confusamente. Una frase lineare al posto di un groviglio nella testa. Poi, a volte, ti viene un dubbio. Prendiamo Paul Auster, di cui ho sempre letto qualunque cosa venisse pubblicata, rimanendo soddisfatto anche quando non lo ero, perché avevo comunque ascoltato una voce amica. Amando molto alcuni libri ("La trilogia di New York", "Il paese delle ultime cose", "Leviatano"), salvando pezzi di altri ("Il libro delle illusioni", "Invisibile") e poco di alcuni ("Le follie di Brooklyn", "Il palazzo della luna"). Ed ecco che mi sono letto l'ultimo, "Sunset Park". Oddio. Ma no, dai. Oddio di nuovo. Alla fine ringrazia la moglie a cui deve l'espressione: "the strangeness of being alive", la stranezza di essere al mondo. E' una frase che tormenta un personaggio femminile. Auster le fa dire alla sorella, guardandone i figli gemelli: "Ah, la stranezza di essere al mondo. Pensa, una sera tuo marito ti infila l'uccello e nove mesi dopo spuntano questi due ometti. Non ha senso, non trovi?". Ecco, a volte uno scrittore, una voce amica, che continuerai ad ascoltare comunque, è capace di esprimere qualcosa che tu eviteresti di dire, perché ne avresti pudore, perché oddio certo che non ha senso, ma neppure dopo che lo hai scritto, non trovi? 
Gianni Punzo non ci sta e, all’indomani della sua uscita dall’Unione industriali e dell’elezione alla presidenza di Paolo Graziano, mette nero su bianco le ragioni del dissenso, in sei punti. Primo: Punzo si è impegnato direttamente negli ultimi mesi per trovare un percorso unitario per l’Unione, «dando pieno sostegno alla candidatura di Graziano». Secondo: Graziano chiese a Punzo di entrare nella squadra di presidenza e di coinvolgere altri imprenditori napoletani di eccellenza. Questa circostanza era stata negata da Graziano, che poi ha dovuto ammetterla. Terzo: il Cis-Interporto non ha mai messo alcun veto sulla presenza delle Ferrovie nella squadra di presidenza. Al contrario la presenza del Gruppo Fs ai massimi livelli «è sempre stata data per acquisita e considerata un valore per l’Unione». Quarto: a 48 ore dalla presentazione della squadra, Graziano ha informato che Mauro Moretti, amministratore delegato di Fs, e la presidente di Confindustria Emma Marcegaglia «avevano messo un veto sulla partecipazione del Gruppo CisInterporto alla presidenza». Quinto: Punzo ha ritenuto inaccettabile per il CisInterporto subire tale veto, «anche considerando che il Gruppo Fs è concorrente di Interporto Servizi Cargo, la società di treni merci che il Gruppo CisInterporto ha costituito un anno fa al fine di collegare il distretto con le principali destinazioni del Nord Italia e che, negli ultimi 12 mesi, Interporto Servizi Cargo e Fs si sono confrontate più volte anche ricorrendo alle Autorità di controllo sulla concorrenza nei servizi ferroviari». Sesto: la società Ntv non ha alcun legame societario con il CisInterporto, non è iscritta all’Unione degli industriali di Napoli e «non ha nulla a che fare con questa vicenda». In definitiva, il CisInterporto ha chiesto all’Unione «esclusivamente che gli fosse riconosciuta pari dignità rispetto al Gruppo Fs. Così non è stato. Ciò ha reso purtroppo inevitabile il ritiro delle aziende dall’Unione». Punzo ritiene «che in un momento così difficile per Napoli ogni ulteriore polemica sia inutile e dannosa. È nostra convinzione che l’Unione degli industriali possa e debba contribuire al rilancio di Napoli. Facciamo i migliori auguri al presidente Graziano e a tutta la squadra di presidenza per la difficile sfida che si apprestano ad affrontare». 
