C’è chi agita lo spettro del commissariamento. Come successe nel 2003, quando Ministero e Regione non si misero d’accordo e alla presidenza dell’Autorità portuale di Livorno il dicastero allora guidato da Lunardi inviò Bruno Lenzi. E al Porto di Livorno si vivono giorni di fibrillazione perché è tempo di rinnovo del presidente dell’Authority e lo scenario politico è simile ad allora: governo centrale di centrodestra e governo locale di centrosinistra. Sono cambiati gli uomini: non più Lunardi ministro, ma il toscano Altero Matteoli, non più presidente Claudio Martini ma il suo ex assessore Enrico Rossi. Ed è cambiato il presidente dell’Autorità portuale, Roberto Piccini, nominato nel 2004 da Prodi in quell’occasione di concerto con la Regione. Piccini ha guidato l’Autorità portuale raccogliendo molti consensi ma anche qualche critica. Più sotterranea che esplicita. Fatto è che il mal di pancia di alcuni, soprattutto ambienti imprenditoriali di Confindustria ma anche interno ad altre associazioni di categoria, un candidato alternativo a Piccini lo ha espresso. Si chiama Roberto Nardi, è il presidente della Camera di Commercio. E il ministro Matteoli vuole che i candidati siano più di uno e non come nel 2004 quando - accusa l’opposizione - Prodi e Martini si sarebbero messi d’accordo sul nome di Piccini senza valutare alternative. Del resto lo vuole la legge. La norma chiede che Comuni di Livorno e Capraia, Provincia e Camera di Commercio indichino una terna di nomi al ministero dei trasporti e delle infrastrutture e che questo scelga il nome da sottoporre al placet del presidente della Regione. "Io e Rossi troveremo l’accordo" rassicura Matteoli. Sarà. Ma intanto invece che una terna di nomi dovrà esaminare solo una coppia. E l’accordo sembra possibile solo sul nome di Piccini, indicato dai due Comuni e dalla Provincia (mentre solo la Camera di Commercio, spaccata, propone il proprio presidente Nardi) e sul quale il presidente della Regione Rossi ha già espresso parole di apprezzato. Si vedrà. Ma il braccio di ferro, e il rischio di commissariamento, non sono ancora da escludere. Intanto - come sempre più spesso capita - si parla molto di nomi e di formule ma poco di programmi e progetti per il porto. Piccini, per la verità, lo fa più degli altri. Pensa e progetta per il futuro un porto "multipurpose", che continui a sviluppare il traffico dei container come asse centrale del proprio business ma che sappia stimolare anche altre opportunità. I numeri sembrano dargli ragione. Dopo un 2009 disastroso il porto di Livorno ha decisamente invertito la rotta nei primi mesi di quest’anno. E se nel primo semestre ha fatto registrare aumento del 13,7% del volume di traffico complessivo (superiore a 15 milioni di tonnellate), questo lo si deve alla performance realizzata nel comparto delle rinfuse liquide e solide, oltre che delle autovetture, rispettivamente +42,26, +19,42 e +15,7 per cento rispetto al primo semestre dell’anno scorso. Il comparto containeristico ha confermato il trend positivo di crescita ma si è fermato a +6,4 per cento rispetto all’anno precedente (+9,4 per centro nell’export, +3,4 per cento nell’import). Poi, di fronte alla netta ripresa del traffico passeggeri (al 31 agosto +2,6% dai traghetti e +4,8% dalle crociere), il presidente Piccini si è ottimisticamente sbilanciato: "L’anno prossimo faremo un milione di passeggeri, un traguardo impensabile fino a qualche anno fa". E se anche è scontato che il secondo semestre di quest’anno sarà meno roseo (calerà di certo, ad esempio, il traffico delle autovetture per esaurimento degli incentivi), il futuro del porto di Livorno sembra segnato. Sarà "multipurpose". Almeno se regnerà Piccini. 
Un treno navetta tra le stazioni di Maciachini e Centrale. A velocità ridotta, comandato manualmente. Con tanti “se” in premessa — se i binari non sono da sostituire, se la linea aerea e i sofisticati sistemi di controllo non sono da buttare — è questa la soluzione pensata da Comune e Atm per far riprendere la circolazione sull’ultimo tratto della linea gialla del metrò, dopo l’esondazione del Seveso di una settimana fa. Una prospettiva che non potrà essere attuata, comunque, prima di una decina di giorni, dilatando però i tempi per tornare alla normalità. Il sopralluogo nella stazione Sondrio I tecnici di Atm sono andati avanti con i sopralluoghi per stabilire i danni reali. E se gli esperti del Politecnico avrebbero escluso danni strutturali, tutt’altro discorso è quello degli impianti, il sistema di segnalamento dei treni, per esempio, o le schede elettroniche dei comandi, rimasti per alcuni giorni sotto nove metri di acqua e fango nelle due stazioni di Sondrio e Zara. In consiglio comunale, giovedì, l’assessore ai Lavori pubblici, Bruno Simini, aveva annunciato: «Si potrebbe riaprire in dieci giorni». Ma il responsabile per l’emergenza di Atm, Alberto Zorzan, pur ottimista, è più cauto: «Potrebbe essere, come non essere». La possibilità sarebbe appunto la navetta, che farebbe la spola tra le quattro stazioni viaggiando pianissimo, con segnalamento a vista, e su un solo binario. Una soluzione su cui spingerebbe Palazzo Marino, ma che vorrebbe dire anche non poter lavorare sui binari a pieno regime, relegando gli interventi alla notte. Ecco perché si starebbe pensando a un orario ridotto, con il treno in funzione fino alle 22 al massimo. La pioggia caduta ieri pomeriggio non ha creato danni, ma ha lasciato con il fiato sospeso il quartiere. Perché se sotto terra le pareti di cemento armato tirate su tra il cantiere della M5 e la linea gialla dovrebbero scongiurare nuovi allagamenti, i cittadini temono che per strada si ripeta presto quello che si è visto sabato scorso. Ecco perché il consiglio di zona 9, giovedì, ha approvato una mozione urgente del consigliere Anna Maria Melone che chiede al sindaco Letizia Moratti, fra l’altro, di «dare priorità nel piano triennale delle opere pubbliche all’attuazione degli interventi di difesa idraulica già previsti e di intervenire per sbloccare i fondi per le opere». E mentre la politica discute dell’ipotesi commissario straordinario — il governatore Roberto Formigoni dice che è un argomento «che non mi scalda, perché il progetto c’è già», e il presidente del consiglio regionale Davide Boni plaude a una eventuale nomina del leghista Roberto Castelli — dal ministero per i Rapporti con le Regioni guidato dal pdl Raffaele Fitto fanno sapere che i fondi Fas che servono per il raddoppio dello scolmatore potrebbero essere sbloccati con una delibera a ottobre, e allora non ci sarebbero più scuse per non realizzarlo. Il Pd, che ieri ha fatto un presidio in viale Zara, rilancia le accuse anche al sindaco Moratti, che ha tolto dal piano delle opere pubbliche la realizzazione dello scolmatore. Il sindaco, oggi, vedrà il capo della Protezione civile, Guido Bertolaso: con lui parlerà dei passi necessari per chiedere lo stato di calamità per Milano. 
Milano si prepara ad accogliere oltre mezzo milione di fedeli, alla fine di maggio del 2012, per una quattro giorni dedicata al settimo Incontro Mondiale delle Famiglie, che il Papa ha deciso di far svolgere all’ombra della Madonnina. E in occasione di questo meeting internazionale — che si è svolto in passato a Rio de Janeiro e a Città del Messico, a Valencia e a Roma — lo stesso Benedetto XVI sarà qui per tre giorni. Un evento nell’evento, visto che Milano non riceve la visita di un Pontefice dal 1984, quando Wojtyla venne per celebrare san Carlo. Adesso, a un quarto di secolo dall’ultima visita di un Papa, l’arcivescovo Dionigi Tettamanzi ha ricevuto una lettera dal Vaticano che conferma la scelta di Milano per l’incontro, al quale parteciperanno centinaia di migliaia di persone (in particolare dall’Europa dell’Est e dal Terzo mondo). Un incarico, quello conferito a Tettamanzi, che suona come un implicito impegno a riconfermarlo per almeno un altro biennio. L’arcivescovo è già in proroga da un anno e mezzo e sarebbe in “scadenza” a marzo 2011 per raggiunti limiti d’età. Ma il cardinale, interrogato ieri a proposito, ci scherza su: «Sarò vescovo ancora nel 2012? Spero di non morire così presto. Il Padreterno sa tutto, ma tra me e lui ci sono i miei superiori». In ogni caso, l’intera dirigenza dell’Arcidiocesi è mobilitata ormai da settimane per organizzare l’incontro sulla famiglia, centrato sul lavoro e sulla festa. «Temi cruciali — spiega Tettamanzi — e di scottante attualità. Ma io aggiungerei anche il tema della casa, di estrema importanza a Milano. La famiglia è molto trascurata dalla politica italiana». Il cardinale sottolinea che quando parla di “famiglia”, intende «quella tradizionale e quelle “imperfette”, quelle sante e quelle peccatrici, tutte e di tutte le provenienze, perché ognuno soffre sulla sua pelle il problema del lavoro, a maggior ragione se è una famiglia ferita e divisa». Il cardinale e monsignor Erminio De Scalzi, delegato arcivescovile per i grandi eventi del 2012, 2013 (1.700esimo anniversario dell’Editto di Costantino) e 2015, hanno sottolineato più volte che l’incontro mondiale comporterà un immane sforzo organizzativo e una grande «disponibilità da parte di Milano all’accoglienza di famiglie e genti da tutto il mondo, con culture, fedi, origini e sensibilità diverse». La presenza del Papa comporterà la scelta di luoghi capienti. Così la «Festa delle testimonianze» con 80mila persone sarà allo stadio di San Siro. È prevista una serata alla Scala, alla quale potrebbe partecipare il Papa, e il 3 giugno una messa conclusiva con 500mila pellegrini. E non esistendo in città luoghi altrettanto vasti e ben collegati dal trasporto pubblico e con le autostrade, trattative sono in corso per avere la Fiera di Rho-Pero, dove si terrà nel 2015 l’Expo. Tettamanzi chiede un impegno straordinario ai cittadini e agli enti locali: «Chiedo e offro alle istituzioni la collaborazione affinché questi preziosi futuri momenti siano occasione per far crescere la città, aprirla al mondo e renderla più accogliente». Il presidente della Regione, Roberto Formigoni, è il primo a farsi vivo: «Benvenuto al Papa e alle famiglie in arrivo dai cinque continenti. La famiglia è fondamentale nella società. Noi la mettiamo al centro delle nostre politiche» 
Ecco il delitto che si gioca tutto sulle pagine virtuali di Facebook. È il delitto di Teresa Buonocore, la “mamma coraggio” di Portici, ammazzata lunedì scorso in via Ponte dei francesi. Per memorizzare il volto di Teresa, Alberto Amendola e Giuseppe Avolio, i presunti killer, hanno cercato, trovato e stampato la sua fotografia dal profilo che la donna aveva su Facebook. Il particolare emerge dal verbale di interrogatorio di Avolio, il pescivendolo che, assieme all’amico tatuatore Amendola, è in carcere con l’accusa di omicidio. Proprio all’indomani dell’arresto aveva fatto scalpore il profilo di Facebook di Avolio, ispirato ad al Capone, al mondo dei gangster e alla violenza. I verbali sono contenuti nell’ordinanza con cui giovedì il gip Amelia Primavera, accogliendo la richiesta del pm Danilo De Simone, ha disposto la custodia cautelare dei due. Nelle ore successive all’omicidio, Avolio, dopo avere negato ogni coinvolgimento nel delitto, affermando che era andato a correre per perdere peso, ha confessato. «Quindici giorni fa Alberto mi mise al corrente del fatto che aveva avuto la proposta da parte di persone di cui non mi precisò l’identità di “accappottare” una donna, e che lui mi avrebbe dato, a cose fatte, 10.000 euro — racconta Avolio — . Io dovevo condurre il motorino». Ecco il racconto di Avolio: «Amendola precisò che la donna doveva essere ammazzata perché aveva avuto incarico da un suo amico che era detenuto e che la signora doveva essere uccisa perché aveva fatto uno sgarbo ad un suo amico». Nell’inchiesta indagati anche il fratello e la moglie di Enrico Perillo, detenuto nel carcere di Modena, con una condanna per pedofilia. Nel processo Teresa Buonocore si era costituita parte civile. 
BANYOLES (SPAGNA)  - Una giornata indimenticabile per la famiglia Cicali, quella che ha aperto la tre giorni di Banyoles, teatro dei Mondiali di canoa maratona. Si sono infatti messe al collo due medaglie pregiate le sorelle Stefania e Susanna Cicali (oro la prima, argento la seconda), che sul lago olimpico di Barcellona si passano la staffetta sul podio, un po' come hanno fatto neppure una settimana fa sul lago di Bomba dove sono state tra le protagoniste dei campionati italiani velocità. SUSANNA SUL SECONDO GRADINO DEL PODIO - In particolare oggi Susanna, la più giovane, 18 anni il prossimo 12 novembre, ha confermato di essere in grado di seguire le tracce della più titolata sorella anche in questa specialità di fatica e tenacia che è la maratona. Aveva già fatto un tentativo ai mondiali 2007, concluso allora con un nono posto. Stavolta invece i titoli tricolori conquistati la settimana scorsa nella velocità (K1 junior donne 200 e 500, più l'argento sui 1000 e il quarto posto sui 200 U23) le hanno evidentemente fornito il propellente giusto per restare nel gruppo di testa della gara junior, cedendo alla fine dopo 17,4 km di appena 5 secondi alla ceca Zuzana Sera che è andata a vincere, ma mantenendo a distanza l'ungherese Eniko Vaczai. UNDER 23, STEFANIA SENZA RIVALI - Dal canto suo Stefania, che agli italiani è stata sconfitta, e da una certa Josefa Idem, soltanto nella finale del K1 500 mentre ha centrato il titolo sia nel K1 1000 sia nel K1 U23, 500 e 1000, ha letteralmente dominato tra le under 23 coprendo i 21,5 km in 1h46'18", con 1'09" di vantaggio sulla magiara Alexandra Bara, che ha preceduto in volata la spagnola Eva Marcos Barrios. LA ALBERTI ROMPE IL CAVO DEL TIMONE - "Tempo splendido e condizioni di gara ideali sul lago di Banyoles - racconta il consigliere federale Adriana Gnogghi che accompagna la squadra azzurra - fino al primo pomeriggio quando, mentre stava partendo la gara degli under 23 uomini, ha preso a diluviare mettendo a dura prova i concorrenti, sia in acqua sia nei punti di trasbordo. Anche con il sole, un trasbordo, il primo, è stato fatale alla triestina Anna Alberti nella gara under 23 donne: nell'operazione si è rotto il cavo del timone e per quanti tentativi siano stati fatti non c'è stato modo di ripararlo. Speriamo che Anna abbia modo di rifarsi domenica nella gara del K2 donne che fa in coppia con Stefania Cicali". GLI ALTRI AZZURRI NELLA PRIMA GIORNATA - Degli altri azzurri impegnati oggi, nel K1 junior donne sedicesima Gaia Piazza della Sestese, nel K1 junior uomini 12° posto per Giacomo Butera e 21° per Alessandro Gnecchi, nel C1 junior 11° Luca Ferraina e 13° Mattia Roson. Leggi i commenti I commenti dei lettori 
