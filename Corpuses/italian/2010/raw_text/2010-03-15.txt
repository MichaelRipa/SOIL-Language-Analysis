PARIGI - Tre probabili cambi nell'Italrugby che sabato affronterà al Millenium Stadium il Galles, nel quinto e ultimo turno del Sei Nazioni. Dopo la pesante sconfitta con la Francia gli azzurri sono rimasti a Parigi, partiranno per Cardiff solo giovedì: l'obiettivo è quello di ritrovare subito la serenità e compattezza che avevano caretterizzato le prime tre giornate del torneo. Giornata di riposo e defatigamento nella piscina del complesso sportivo Jean Pierre Rives di Courbevoie, in serata videoanalisi della débàcle allo Stade de France, martedì palestra e nel pomeriggio primo allenamento sul campo. Nick Mallett proverà un nuovo quindici, con tre avvicendamenti importanti: Pablo Canavosio finalmente mediano di mischia dal primo minuto al posto di Tito Tebaldi, Carlo Del Fava al rientro con Marco Bortolami in panchina, e il giovane toscano Paul Derbyshire nel ruolo di terza linea dal lato aperto in luogo di Josh Sole. I Dragoni rossi, per stessa ammissione dello staff tecnico italiano, sono la squadra che insieme alla Francia può crearci più problemi dal punto di vista tattico: giocano al largo, palla alla mano, e per il nostro catenaccio potrebbero essere di nuovo guai. Con il Galles - che come noi ha due punticini in classifica - ci giochiamo il quarto posto finale. L'ombra del "cucchiaio di legno", che secondo la versione inglese viene assegnato alla squadra che si classifica per ultima, è in realtà ancora dietro l'angolo: la Scozia ha infatti un punto, e chissà che non le riesca l'impresa nel match con l'Irlanda. I nostri cercheranno di ritornare sui livelli dei primi tre incontri disputati nel Sei Nazioni, per farlo si affideranno al numero 9 di origine argentina, a segno sia con la Scozia che con la Francia. Carlo Antonio Del Fava, che poche settimane fa era stato operato al menisco, può riprendere il suo posto il seconda linea. La verà novità potrebbe essere l'esordio dal primo minuto di Derbyshire, da Cecina, che nel finale a Parigi ha favorevolmente impressionato lanciando in meta proprio Del Fava. Leggi i commenti I commenti dei lettori 
ROMA - Gli occhiali 3D al cinema non sono indicati per i più piccoli. Lo ha chiarito il Consiglio Superiore di Sanità, che in un parere formulato il 2 marzo ha proposto il divieto per i bambini sotto i 6 anni, oltre a stabilire un intervallo più lungo tra primo e secondo tempo e a chiedere il divieto anche per gli occhiali non monouso. Il parere, richiesto dal Codacons e formulato dalla sezione II del Css, sottolinea che "per la visione di spettacoli cinematografici l'utilizzo degli occhiali 3D sia controindicato per i bambini al di sotto dei 6 anni di età; limitato nel tempo per gli adulti; garantito con fornitura del tipo monouso agli spettatori". Infine il Css ritiene che "sia opportuna un'ampia divulgazione informativa circa l'utilizzo appropriato e corretto degli occhiali 3D nelle sale cinematografiche". E' di oggi, infatti, la notizia di una bimba di tre anni che ha riportato una fortissima infiammazione all'occhio sinistro dopo qualche ora dalla visione del film 'Alice in the Wonderland' in un cinema di Milano con gli occhiali 3D. Alla luce del parere del Css, già da domani, spiega il Presidente Codacons, Carlo Rienzi - "non sarà possibile la visione di film in 3D in quei cinema che non utilizzano occhiali monouso. Non solo. Anche i cartoni animati e i film per bambini subiranno serie ripercussioni, essendo assolutamente controindicata la visione con tali occhiali ad un pubblico di età inferiore ai 6 anni. Pur avendo il Consiglio Superiore di Sanità accolto parte delle nostre richieste, non possiamo dirci soddisfatti - prosegue Rienzi - Gli occhiali in 3D, infatti, a differenza di quanto sostiene il Consiglio devono considerarsi a tutti gli effetti occhiali, e come tali essere muniti di marchio CE come prevede la legge. A tal fine incaricheremo le Procure della Repubblica di tutta Italia di intervenire a tutela della salute degli spettatori". 
ROMA - Concussione e violenza o minacce all'Agcom per Berlusconi; favoreggiamento per Innocenzi; rivelazione di segreto per Minzolini: ecco cosa dice il codice penale riguardo ai reati per i quali il premier, il commissario dell'Agcom e il direttore del Tg1 risultano iscritti nel registro degli indagati . Silvio Berlusconi. Art. 317 - Concussione. Il pubblico ufficiale o l'incaricato di un pubblico servizio, che, abusando della sua qualità o dei suoi poteri, costringe o induce taluno a dare o a promettere indebitamente, a lui o ad un terzo, denaro od altra utilità, è punito con la reclusione da quattro a dodici anni. Art. 338 - Violenza o minaccia ad un corpo politico, amministrativo o giudiziario. Chiunque usa violenza o minaccia ad un Corpo politico, amministrativo o giudiziario o ad una rappresentanza di esso, o ad una qualsiasi pubblica Autorità costituita in collegio, per impedirne in tutto o in parte, anche temporaneamente o per turbarne comunque l'attività, è punito con la reclusione da uno a sette anni. Alla stessa pena soggiace chi commette il fatto per influire sulle deliberazioni collegiali di imprese che esercitano servizi pubblici o di pubblica necessità, qualora tali deliberazioni abbiano per oggetto l'organizzazione o l'esecuzione dei servizi. Giancarlo Innocenzi. Art. 378 - Favoreggiamento personale. Chiunque, dopo che fu commesso un delitto per il quale la legge stabilisce la pena dell'ergastolo o la reclusione, e fuori dei casi di concorso nel medesimo, aiuta taluno a eludere le investigazioni dell'Autorità, o a sottrarsi alle ricerche di questa, è punito con la reclusione fino a quattro anni. Se si tratta di delitti per i quali la legge stabilisce una pena diversa, ovvero di contravvenzioni, la pena è della multa fino a lire un milione. Le disposizioni di questo articolo si applicano anche quando la persona aiutata non è imputabile o risulta che non ha commesso il delitto. Augusto Minzolini Art. 379 bis - Rivelazioni di segreti inerenti a un procedimento penale. Salvo che il fatto costituisca più grave reato, chiunque riveli indebitamente notizie segrete concernenti un procedimento penale, da lui apprese per aver partecipato o assistito ad un atto del procedimento stesso, è punito con la reclusione fino ad un anno. La stessa pena si applica alla persona che, dopo aver rilasciato dichiarazioni nel corso delle indagini preliminari, non osserva il divieto imposto dal pubblico ministero. Leggi i commenti I commenti dei lettori 
Continuano le udienze del processo Parmalat contro gli ex amministratori e sindaci della multinazionale affossata dal crac. In aula Oreste Ferretti e Antonio Bevilacqua, ex componenti del collegio sindacale di Parmalat spa e Parfin, chiamati a testimoniare dalla difesa di Davide Fratta, ultimo componente dell'organo di controllo ancora a giudizio. Sia Ferretti che Bevilacqua, infatti, hanno patteggiato tre anni fa uscendo dal processo. ''A noi del collegio sindacale toccava il controllo di legittimità, quello di merito era della societa' di revisione. Se i revisori non hanno mai segnalato niente, che potevamo fare noi?'', ha detto Ferretti rispondendo alle domande dell'accusa. Anche Bevilacqua si è attenuto a spiegazioni dello stesso genere. La difesa Fratta ha chiamato in aula anche un consulente tecnico, Franco Chierici, che ha lavorato sulle perizie disposte dalla Procura. ''Da quando venne istituita Bonlat - ha detto Chierici - il sistema di falsificazioni divenne più sofisticato e scoprire i falsi era, se non impossibile, molto piu' difficile di prima''. I testi e il consulente sono stati a lungo controinterrogati dall'accusa, che sostiene che il collegio sindacale non abbia mai fatto il proprio dovere di controllo. 
MILANO - Inizio di settimana in calo per le Borse europee, fiacche durante tutta la mattinata e con un'accelerazione al ribasso nel pomeriggio, nonostante il dato sulla produzione industriale negli Usa, salita in febbraio dello 0,1% (in linea con le aspettative) e l'indice manifatturiero Esm (Empire State Manufactury) dello Stato di New York, sceso meno del previsto a marzo, a quota 22,86. A fine giornata però le Borse hanno fatto segnare meno 0,63% per Londra, meno 0,91% per Parigi, meno 0,77% per Francoforte e meno 0,66 per l'indice Ftse Mib a Piazza Affari, innervosite anche dalla possibilità di una stretta creditizia in Cina. L'attenzione dei mercati del Vecchio continente è stata molto assorbita anche dalla riunione (di oggi e domani) dell'Eurogruppo sulla Grecia: in realtà non è chiaro se sarà presa effettivamente una decisione sul meccanismo di sostegno ad Atene oppure no. Parigi e Berlino hanno indicato che oggi "non sarà presa alcuna decisione", ma la Commissione ha annunciato di essere "pronta a proporre un piano". Dal canto suo il vicepresidente della Commissione europea Joaquin Almunia ha aggiunto altre ragioni di preoccupazione, affermando oggi in una conferenza a Madrid che le previsioni inserite dal governo spagnolo nel programma di stabilità inviato a Bruxelles "potrebbero peccare di un certo ottimismo". In questo contesto, a Piazza Affari ha brillato in particolare Impregilo (+3,57%) in vista della quotazione della controllata brasiliana Ecorodovias; deciso rialzo anche per Bulgari (+2,12%) che a mercati chiusi ha reso noti i dati di bilancio in rosso, mentre continua il momento positivo di Campari (+2,03%). Rialzo più contenuto per Terna (+0,71%) ma abbastanza per far segnare al titolo - che ha appena ricevuto il premio come migliore utility europea per il rendimento complessivo dato agli azionisti nei tre anni - il nuovo record storico delle quotazioni. Giù invece Mediaset (-1,78%), penalizzata dal giudizio di Nomura, ma la peggiore del paniere principale è stata Tenaris (-2,44%). Male anche le banche: meno 1,73% Banco Popolare, meno 1,42% Bpm, meno 1,8% Unicredit. In calo pure Ubi (-1,54%) e Intesa (-0,97%) entrambe colpite dalla revisione al ribasso del target price da parte di Société Générale. 
ROMA - Il ministro degli Esteri Franco Frattini è rientrato dalla sua visita a Tripoli con una "proposta di mediazione" che in effetti è una scelta di far pressione sulla Svizzera perché cancelli la lista nera in cui ha inserito il colonnello Gheddafi e altri 180 dirigenti libici. Frattini dice che se la crisi tra Libia e Svizzera "non sarà risolta da qui al 4 aprile, l'Italia proporrà a tutti gli altri paesi Schengen di rilasciare i visti alle personalità di Tripoli anche se la Svizzera continuasse ad opporsi". A Tripoli il ministro italiano ha incontrato il primo ministro Al Baghdadi e il ministro degli Esteri Mousa Kousa: dai dirigenti libici Frattini avrebbe avuto conferma che la Svizzera avrebbe rifiutato una proposta di mediazione avanzata dal ministro degli Esteri spagnolo Moratinos, presidente di turno della Ue. Per questo la Farnesina si prepara a proporre alla Ue che, se la crisi non verrà risolta entro il 4 aprile, i paesi Schengen potranno riaprire la concessione dei visti ai cittadini libici inseriti nella black list decisa da Berna. Frattini ha detto all'Ansa che la proposta sarà anticipata assieme ai colleghi maltese, spagnolo e portoghese il 22 marzo prossimo al Consiglio dei Ministri Europei. Dal 4 aprile entrerà in vigore il nuovo codice sui visti Schengen che prevede la possibilità di emettere dei visti a "territorialità limitata" condivisi da un certo numero dei paesi che aderiscono all'area Schengen: ogni paese cioè, potrà rilasciare un visto per il suo territorio che sarà valido anche per gli altri paesi Schengen che aderiranno all'iniziativa. Se la crisi tra Libia e Svizzera "non sarà risolta da qui al 4 aprile, l'Italia proporrà a tutti gli altri paesi Schengen di rilasciare i visti alle personalità di Tripoli anche se la Svizzera continuasse ad opporsi". Per il ministro "non è possibile che membri di una delegazione libica che negoziano accordi con l'Europa siano iscritti nella lista nera Svizzera" adottata automaticamente da tutti i paesi Schengen. Così come, ha proseguito il ministro, "va risolto subito il problema del rilascio dei visti in entrata in Libia". 
GROSSETO - In linea con i risultati folli della giornata, il Grosseto nel posticipo manca la grossa occasione di agganciare in vetta alla classifica il Lecce, facendosi bloccare sull'1-1 in casa dal Mantova. Un risultato meritato dai lombardi che, per la verità, non hanno faticato troppo a spegnere sul nascere le iniziative di una squadra apparsa bloccata, probabilmente proprio per l' importanza della posta in palio. CARIDI REPLICA A FREDDI - Dopo aver rischiato in avvio su una conclusione di Caridi, il Grosseto inizia a spingere con decisione. Ci prova Freddi di testa al 22' poi, 2' dopo, è il palo interno a negare l’1-0 a un sinistro di Consonni. L’ appuntamento con il gol, però, è solo rinviato di qualche minuto. E lo sigla al 42' Freddi con una girata volante da grande attaccante su punizione dalla destra di Consonni. Proprio il difensore biancorosso, poco dopo, si rende protagonista in negativo del pari ospite: in pieno recupero spinge in area Caridi consentendo all' esterno virgiliano di pareggiare su rigore. RIPRESA INCOLORE - Il Grosseto accusa il colpo e nella ripresa rischia di capitolare ancora sulle conclusioni di Carrus e Locatelli. Al 79' i toscani subiscono anche la dura perdita di Freddi, che s' infortuna da solo seriamente al ginocchio sinistro, e non trovano neanche le forze per imbastire un forcing finale. A suggellare, poi, la serata incolore pensa Consonni che, al 91', si fa espellere per una gomitata a Fissore. Il Mantova, così, ringrazia e incamera un punto d' oro in chiave salvezza. Leggi i commenti I commenti dei lettori 
BERGAMO - Boccata d'ossigeno per la Triestina. I giuliani tornano alla vittoria dopo 3 pari di fila, strappando a Bergamo tre punti d'oro che, per ora, li tirano fuori dalla zona retrocessione. L'AlbinoLeffe, dal canto suo, sciupa una grande occasione per rientrare in corsa per i play-off non capitalizzando la vittoria di Crotone. Molle e spaesata, la squadra di Mondonico non ha dato l'idea di essere ancora pronta per lottare per un posto al sole. APRE DELLA ROCCA - La Triestina parte forte e sorprende i padroni di casa sbloccando il risultato già all'11' Delle Rocca stacca perentorio su un angolo dalla destra di Pasquato e insacca di testa da pochi passi. I seriani accusano il colpo e, al 23', si complicano ulteriormente la vita confezionandosi da soli lo 0-2: su un’innocua rovesciata in area di Della Rocca, Luoni non vede Pelizzoli in uscita e lo scavalca incredibilmente con un morbido pallonetto di testa all'indietro. RUOPOLO NON RIAPRE LA GARA - L'AlbinoLeffe fatica terribilmente a rialzarsi. Ma la grande opportunità per rientrare nel match gliela fornisce l'arbitro Nasca che al 63' giudica dentro l'area un fallo di Nef su Cia, avvenuto chiaramente fuori. Dal dischetto va Ruopolo che, però scheggia la traversa. E' l'episodio che spegne definitivamente le già scarse energie nervose dei bergamaschi che, in pieno recupero, sono costretti a incassare anche il 3° gol. Lo sigla Princivalli che trasforma un nuovo rigore, concesso stavolta per un fallo di Passoni su Siligardi. Leggi i commenti I commenti dei lettori 
Salvatore Di Renzio, 60 anni, è stato trovato morto in serata in casa dalla  moglie, in via Evangelista Torricelli, a Pianura. L'uomo presenta ferite in diverse parti del corpo, provocate da coltellate. A poca distanza dal cadavere la polizia ha trovato il coltello con cui sarebbero state inferte le ferite mortali. Sono intervenuti gli agenti  del commissariato San Paolo, Per il momento non è ancora chiaro se l'uomo sia  stato ucciso oppure si sia suicidato. 
