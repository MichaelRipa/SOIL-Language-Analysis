Massimo Ponzoni vuol parlare con i magistrati. Il nome dell’ex assessore regionale all’Ambiente del Pdl ricorre più volte nelle inchieste sui rapporti tra politica e criminalità organizzata e lui — sebbene non sia mai stata confermata una sua iscrizione nel registro degli indagati per fatti di mafia — vuole spiegare che quel che dicono i boss nelle intercettazioni sono soltanto millanterie. Luca Ricci e Sergio Spagnolo, i suoi avvocati, stavano già meditando da qualche giorno questa mossa. Dalla lettura degli atti dell’ultimo maxiblitz contro la ‘ndrangheta, secondo loro, sarebbero emerse incongruenze che porterebbero a «smentire categoricamente di aver mai conosciuto e incontrato tali persone e soprattutto di aver mai posto in essere qualsivoglia atto concreto a vantaggio di costoro». Il nome di Ponzoni spunta in due delle ordinanze che hanno portato agli arresti di martedì. In un caso l’ex assessore è ritenuto “parte del capitale sociale” del boss Salvatore Strangio, lo ‘ndranghetista che trattava con la sorella del re del narcotraffico Pablo Escobar: sarebbe stato lui a organizzare un appuntamento tra l’imprenditore Ivano Perego e Ponzoni, all’epoca in carica come assessore. In un’altra circostanza, invece, il nome di Ponzoni lo fa un altro arrestato, Saverio Moscato, considerato organico alla famiglia MoscatoIamonte di Desio: l’affiliato ne parla come del tramite per mettere le mani sull’Expo 2015 e dice di averlo già foraggiato economicamente per una campagna elettorale. In un’inchiesta del 2008, infine, un altro ‘ndranghetista di Lissone, Fortunato Stellitano, rassicura un interlocutore in pensiero per un terreno sequestrato da bonificare: «Vado io a trovare Massimo, non preoccuparti, mi faccio fare lo svincolo da Massimo che è l’assessore all’ambiente ed è a posto, okay?». Tre riferimenti che si aggiungono alle accuse di corruzione lanciate dall’imprenditore Filippo Duzioni (una tangente da 220mila euro) e agli accertamenti del pm monzese Walter Mapelli su cambi di destinazione d’uso sospetti per alcuni centri commerciali in Brianza. La Lega, intanto, non ha ancora deciso se prendere provvedimenti nei confronti del consigliere regionale Angelo Ciocca, eletto con 18mila preferenze, il cui nome è comparso negli atti della Dda per i suoi rapporti con Pino Neri, arrestato con il direttore sanitario dell’Asl di Pavia Chiriaco. Il vicepresidente del consiglio regionale, Filippo Penati (Pd), ribadisce: il governatore Roberto Formigoni riferisca in aula sulla vicenda. «Serve un chiarimento. Noi abbiamo chiesto un consiglio regionale straordinario sui temi della ‘ndrangheta e quella potrebbe essere per Formigoni l’occasione per chiarire la sua posizione». E — a proposito di un’altra indagine, quella sulle pressioni ai giudici da parte della cosiddetta P3 — il radicale Marco Cappato chiede alla Procura di controllare le firme depositate per la candidatura alle scorse elezioni regionali di Formigoni e del listino a lui collegato. 
Sulle mappe sono lì, appena varcato l’ingresso orientale. «Per sottolineare l’importanza di tale area tematica — cita il dossier — quale premessa fondamentale alla comprensione del contenuto di Expo 2015». Il teatro stesso dove mettere in scena i paesaggi e le diverse colture che l’uomo ha introdotto a tutte le latitudini, accanto a quell’orto globale che saranno gli stessi Paesi a riempire con i sapori del mondo. Dalla foresta pluviale alla tundra. C’è la collina alta 40 metri con le terrazze di olivi e viti e le serre alte fino a 50 metri dove riprodurre i climi di Asia e America Latina. Sono i cinque “agrosistemi” destinati a rimanere anche in futuro come un parco ludicoscientifico. Ma è proprio l’idea “rivoluzionaria” di un’Esposizione capace di incarnare nello stesso sito il tema dell’alimentazione, quella che rischia di più per i ritardi della macchina Expo. Perché i tempi della natura sono diversi da quelli della politica. Mentre i soci pubblici stanno ancora litigando su come entrare in possesso dei terreni, ci sono gli esperti che avrebbero già dovuto iniziare a fare saggi e campionature per capire le condizioni di quel milione di metri quadrati a Rho-Pero. E che, invece, rimangono in attesa. Quella terra contesa rimane un mistero per gli agronomi. Sono loro che dovranno indicare con precisione le decine e decine di specie che metteranno radici: una lista che, con il passare del tempo, rischia di accorciarsi rendendo il progetto meno ambizioso. Tanto che Claudia Sorlini, la preside della facoltà di Agraria della Statale che guida il gruppo di lavoro, dice: «I tempi sono stretti e sono molto preoccupata. Siamo convinti che l’idea sia buona, ma avremmo voluto partire già quest’anno per avere maggiori garanzie di successo». Lo schema che individua i cinque climi da rappresentare è pronto: tropicale umido, tropicale secco, deserto, temperato freddo, mediterraneo. Per ognuno si partirà dalla vegetazione naturale per poi riprodurre tecniche e colture. Un laboratorio anche per il futuro. «Sarà la prima eredità che Expo lascerà a Milano — dice uno dei padri del masterplan, Stefano Boeri — , il primo al mondo a mettere insieme i diversi habitat con le tecniche di coltivazione anche nelle condizioni più estreme. Sono certo che potrà rappresentare dopo il 2015 una formidabile attrazione e una fonte di reddito». Lo hanno firmato, oltre agli architetti di Expo, quelli del Politecnico e la facoltà di Agraria: uno studio «di massima», lo definisce Sorlini che adesso, però, deve diventare operativo. Da aprile nessuno ha avuto neppure l’autorizzazione ad andare a studiare i terreni per vedere se sono adatti dal punto di vista agrario. A spiegare i rischi della paralisi è Stefano Bocchi del dipartimento di produzione vegetale della Statale, uno degli autori: «Siamo già in ritardo e, più si va avanti, più si dovrà semplificare il progetto con il pericolo di realizzare qualcosa di artificiale». Per il dossier le date sono state dettate: anche per le serre e i campi dovranno essere lanciati a ottobre concorsi internazionali, con i lavori che potranno iniziare ad aprile del 2012 per concludersi a novembre 2014. Ma l’orologio degli esperti si muove a velocità diversa: entro il 2010 dovrà essere verificata la situazione dei terreni e delle acque, e dovranno essere individuati i tipi di piante e gli enti che potranno farli arrivare. «Abbiamo allacciato contatti con una importante società olandese per importarle e abbiamo scambi con il Kew garden di Londra, ma adesso dobbiamo passare alla fase operativa — spiega Sorlini — Avremmo voluto far arrivare già qualche esemplare per farlo “acclimatare” in altre strutture». E invece si aspetta. Ma per coltivare quello che nasce a latitudini così diverse, servirà anche altro. «Dovremo trasportare terra adeguata — continua Bocchi — e servono mesi per averla così come le diverse specie di piante e le autorizzazioni necessarie per importarle». Ma quali sono i tempi? «Per accogliere i visitatori a maggio 2015 — calcola Bocchi — tutto deve essere pronto a maggio del 2014 per avere a disposizione un anno per il collaudo». E per arrivare a questo punto la necessità è partire entro il 2010. Un discorso analogo vale per l’orto globale, ovvero i 140 appezzamenti che saranno i Paesi, poi, a dover allestire coltivando anche i loro prodotti base. Anche in questo caso, a seconda del progetto, la terra dovrà essere preparata almeno tre anni prima. 
Non è bastato aver tolto la deroga alle auto diesel Euro 4 senza filtro antiparticolato, un provvedimento comunque arrivato dopo un anno e mezzo di ritardi e polemiche. Ora il Comune perde un’altra battaglia sul fronte Ecopass: i giudici del Tar hanno stabilito che va annullata la delibera di adozione del ticket antismog nella parte che concede l’esenzione dal pagamento di Ecopass a tutti i veicoli diesel (destinati al trasporto di persone fino a 9 posti e al trasporto merci) con filtri antiparticolato montati dopo l’acquisto. Una delibera «non congruamente motivata» che fa una «irragionevole equiparazione tra coloro che hanno montato una diversa tipologia di filtro antiparticolato e sia tra questi soggetti e i possessori di vetture Euro 5, parimenti esentati dal pagamento della tariffa». Il tutto «in aperta contraddizione con il principio di proporzionalità e del “chi inquina paga”». A presentare il ricorso — e a vincerlo, con la decisione di venerdì della quarta sezione del Tar — erano stati a marzo i Genitori antismog, Wwf e Italia Nostra che contestavano le esenzioni per Ecopass stabilite dalla giunta Moratti, la stessa che sembra sempre più intenzionata ad abbandonare un provvedimento che ha avuto forti oppositori già al suo interno dal “partito delle auto”. L’8 giugno, all’udienza pubblica, le stesse associazioni avevano rinunciato a una parte del ricorso, visto che nel frattempo il Comune aveva deciso che, dal primo di quel mese, anche le Euro 4 senza Fap avrebbero dovuto pagare, mettendo fine a un privilegio concesso fino a quel momento. Restava in piedi un’altra contestazione alla delibera 3594 del 24 dicembre 2009, che prevede il diritto di non pagare il ticket per le auto da Euro 0 a Euro 3 senza filtro di montarne uno acquistato successivamente e omologato «indipendentemente dalla classe di efficacia per la quale è stata ottenuta l’omologazione». Come spiegavano le memorie degli avvocati Anna Gerometta e Enrico Murtula, gli studi dicono che a seconda del tipo di filtro si può ottenere un abbattimento dei gas di scarico di oltre il 90 per cento (con i tipi chiusi), mentre i tipi aperti raggiungono una media del 30 per cento, senza in entrambi i casi agire sugli altri inquinanti presenti nell’aria. Di fatto su alcuni veicoli il filtro installato risulta efficace solo al punto da portare la classe di inquinamento del veicolo stesso fino alla Euro 3, che non ha esenzione. In pratica, era la base del ricorso, il Comune ha sbagliato a decidere di non far pagare Ecopass indistintamente a tutti i possessori di auto con filtro, senza considerare se fosse già installato all’origine o se fosse di un tipo più o meno efficace. E non vale, anzi, è contraddittorio, appellarsi al fatto che il ricorso non ha interesse perché riguarderebbe un numero esiguo di veicoli (che comunque il Comune non ha saputo quantificare esattamente). Infatti, «anche a voler prescindere dalle tesi dei ricorrenti, che ritengono rilevante l’impatto inquinante dei veicoli esentati», è lo stesso Comune, con la prima ordinanza di gennaio che imponeva il blocco del traffico per la domenica antismog «ad ammettere la presenza di un impatto non trascurabile dei veicoli predetti». E ancora, anche se parlassimo di un piccolo numero di auto, la decisione va annullata perché «l’eventuale abbattimento dell’inquinamento prodotto dagli stessi contribuirebbe al miglioramento delle condizioni di salubrità dell’ambiente». C’è, infine, anche un motivo etico. Come scrivono i giudici, «il perseguimento di obiettivi in materia di politica ambientale è legato anche all’adozione di comportamenti virtuosi da parte dei cittadini, che debbono essere indirizzati dalle politiche pubbliche verso condotte ecocompatibili». 
PALERMO - Flavia Pennetta è a un passo dal bis a Palermo. La campionessa in carica non ha avuto problemi, infatti, a rispettare i pronostici contro la tedesca Julia Goerges, piegata con un eloquente 6-0, 6-4. La brindisina ha dovuto fare solo un po' più di attenzione a metà del 2° set in cui la sua avversaria ha forzato i colpi risalendo da 0-2 a 3-2. La brindisina non si è disunita e, dopo aver ripreso il break al 9° gioco, ha chiuso nel game successivo. IN FINALE CONTRO LA KANEPI - In finale l'azzurra dovrà fare i conti con la solida estone Kaia Kanepi che, nell'altra semifinale, ha spazzato via senza patemi (6-3, 6-2) l'italo-svizzera Romina Oprandi. I precedenti tra le due vedono la Pennetta avanti 3-2 (2-0) sulla terra. Ma la brindisina ha perso l'ultimo confronto, avvenuto al 2° turno dello Olimpiadi di Pechino. Un motivo in più per prendersi una rivincita... SZAVAY, PROSEGUE IL MOMENTO SI' - Nell'altro torneo femminile in programma questa settimana, a Praga, la finale sarà tra l'ungherese Agnes Szavay, già vincitrice domenica scorsa a Budapest, e la ceca Barbora Zahlavova-Strycova. La Szavay ha piegato (6-2, 6-4) la resistenza della giocatrice di casa Lucie Hradecka, la Zahlavova-Strycova ha spazzato via (6-2, 6-0) un'irriconoscibile Patty Schnyder. SERENA WILLIAMS FUORI 3 SETTIMANE - Rimanendo in campo femminile va registrato lo strano infortunio occorso la settimana scorsa a Serena Williams che si è procurata una ferita a un piede camminando su un vetro rotto in un ristorante di Parigi. Un banale incidente che costringerà la n. 1 del mondo addirittura a sottoporsi ad un piccolo ma fastidioso intervento chirurgico che la costringerà a saltare i tornei di Istanbul, Cincinnati e Montreal. Rientrerà giusto in tempo per gli US Open di fine agosto. SODERLING CI RIPROVA A BASTAD - In campo maschile Robin Soderling ha imitato Flavia Pennetta approdando di nuovo in finale a Bastad. Lo svedese ha superato in tre set (4-6, 6-3, 6-2) lo spagnolo David Ferrer e si è guadagnato l'opportunità di difendere il titolo vinto nel 2009 contro un altro iberico Nicolas Almagro, che ha battuto facilmente (6-3, 6-1) il connazionale Tommy Robredo. Leggi i commenti I commenti dei lettori 
ACCADDE a un certo punto, durante lo scorso autunno: tra gli addetti ai lavori  -  producer dei grandi network televisivi, diplomatici, giornalisti sudafricani  -  si sparse la voce che le condizioni di salute di Nelson Mandela erano improvvisamente peggiorate. Ultranovantenne, notevolmente infragilito dall'età, il vecchio Madiba soffre ormai di molti acciacchi e mali, il più grave dei quali è una forma avanzata di Parkinson. La diceria era talmente insistente che i suoi portavoce ritennero necessario diffondere una formale smentita  -  iniziativa che naturalmente ebbe sul momento l'effetto opposto a quello sperato. Tanto più che il comitato incaricato di organizzare le esequie (nel quale sono rappresentate la famiglia, lo Stato, l'African National Congress) si riunì proprio in quei giorni per modificare i programmi già da tempo decisi circa la camera ardente, il cerimoniale e altre importanti questioni. Le e-mail riservate contenenti queste ultime informazioni, datate ai primi di novembre 2009, sono ancora lì, giacenti nella casella "Posta ricevuta". E Nelson Mandela festeggia oggi gloriosamente i suoi 92 anni. Lunga vita a Madiba, dunque, sperando che le stelle gli concedano ancora a lungo il privilegio unico ai nostri tempi di celebrare il proprio compleanno insieme al mondo intero, dacché l'Onu, nel novembre scorso, ha proclamato il 18 luglio Nelson Mandela International Day. Concerti, spettacoli e altre manifestazioni sono previste ai quattro angoli del pianeta. In Sudafrica una carovana di motociclisti - tra i quali svariate celebrità dello spettacolo e in particolare l'attore Morgan Freeman, che ha di recente interpretato Mandela sullo schermo  -  attraverserà il Paese da Nord a Sud, da Johannesburg a Città del Capo, per incoraggiare ad atti di volontariato sociale. A Firenze verrà proiettato in piazza Invictus, il film di Clint Eastwood che narra il ruolo di Mandela durante i mondiali di rugby del 1995 in Sudafrica (quello per l'appunto con Morgan Freeman nei panni del protagonista). Il grande Madiba, lui, preferirà un brindisi in famiglia, che è poi il luogo dal quale ormai non si allontana quasi più. Con la luminosa eccezione di una settimana fa, quando apparve felice davanti alla folla oceanica dello FNB Stadium e della mondovisione, con il colbacco in testa per proteggersi dal freddo, il sorriso smagliante stampato sul viso e la moglie Graça al fianco, per godersi uno degli applausi più fragorosi e universali che la storia ricordi. Sarebbe dovuto accadere un mese prima, all'inaugurazione del Mondiale. Ma una tragedia colpì il vecchio e la sua discendenza, perché di ritorno dal concerto della vigilia, la pronipote tredicenne Zenani (stesso nome della maggiore delle sue due figlie femmine) perì in un incidente stradale. E così ancora una volta, in tarda età, l'esistenza di Madiba è dovuta ripassare dal dolore e dal lutto per ritornare al trionfo. Quasi la sua lunga vita perfetta gli avesse ancora voluto regalare questa regia fuori programma, l'apoteosi del Paese che egli ha rifondato, risollevandolo da un abisso di odio in un grande abbraccio di pace. E poco importa che il Sudafrica sia oggi un Paese anche fin troppo "normale", e cioè normalmente corrotto, ricco di scandali, di periodiche e diffuse violenze, di ineguaglianze che ancora chiedono invano una maggiore giustizia. Questa normalità è il perdurante trionfo politico di Nelson Mandela, al quale tutti profetizzavano vent'anni fa, alla sua uscita di prigione, un avvenire di guerre razziali intestine, un gorgo di vendette e di sangue, il precipitare di ogni speranza. È lo stesso Paese che ci ha appena donato un Mondiale impeccabile, un mese di grande e gioioso spettacolo dello sport. Il merito, in grandissima parte, è suo. Ringraziamolo dunque: lasci a noi Waka Waka, e a lui buon riposo. 
L'idea è quella di riportare il San Giovanni Battista nel luogo in cui Caravaggio trascorse le ultime ore della sua vita. A quattrocento anni dalla morte del pittore, il quadro della Galleria Borghese torna a Porto Ercole, sulle coste meridionali della Toscana, dove era approdato nell'estate del 1610 a bordo di una feluca. Per celebrare l'artista più amato dei nostri tempi, che nella sfida tra arti-star ha superato Michelangelo, la tela più importante dell'ultima fase della sua esistenza verrà esposta per un mese, da domenica 18 luglio al 18 agosto, nella chiesa di Sant'Erasmo. Un mese, un'unica opera. "Vogliamo mettere il quadro al centro dell'attenzione del pubblico per presentarlo in maniera ottimale, con le migliori condizioni di luce", spiega Valeria Merlini, che con Daniela Storti cura l'esposizione. Dopo il successo milanese de La Conversione di Saulo e del San Giovanni Battista di Leonardo, l'Eni, insieme al ministero per i Beni e le Attività culturali e al comune del Monte Argentario, promuove Michelangelo Merisi da Caravaggio "Chiuder la vita". L'evento, la cui inaugurazione sarà domani sera, proseguirà ogni sabato con concerti e spettacoli teatrali: il 14 agosto Alessio Boni (Michelangelo Merisi nella fiction tv) sarà intervistato da Andrea Dusio, che in Caravaggio. White Album ha svelato i retroscena della sua biografia maledetta. Ma al centro della scena ci sarà lui, il San Giovanni Battista arrivato a Porto Ercole nascosto nella stiva di una barca. La mostra ricrea nella chiesa di Sant'Erasmo proprio l'interno della feluca di quell'ultimo viaggio. Si tratta di una scenografia di forte impatto emotivo che vedrà il quadro protagonista, custodito in una teca blindata che ne mantiene costante il livello di temperatura e umidità. L'ingresso è gratuito e i visitatori potranno osservarlo da vicino, guidati da restauratori e personale specializzato. In Caravaggio vita e arte s'intrecciano costantemente. E l'esposizione di Porto Ercole è un modo per celebrare una vita tormentata, trascorsa tra risse e grandi protettori. Il San Giovanni, infatti, non era un'opera qualunque, ma quella a cui Caravaggio affidava il salvacondotto per scampare alla pena capitale. A Porto Ercole, però, Caravaggio scomparirà per sempre. Stremato dalla febbre, morirà il 18 luglio, a trentanove anni. 
FIRENZE - Dopo la Macedonia, l’Italia piega anche la Polonia 88-76 nella seconda giornata del Trofeo Mandela Forum a Firenze, quadrangolare di preparazione per le gare di qualificazione ad Eurobasket 2011. Gli 'americani' Marco Belinelli e Andrea Bargnani non tradiscono e trascinano gli azzurri realizzando 25 e 22 punti rispettivamente. BARGNANI, AVVIO SPRINT - Il centro di Toronto è incontenibile fin dall'avvio in cui firma 13 punti in meno di 5' trascinando l'Italia sul 18-10. Dopo un avvio problematico i polacchi si riorganizzano e approfittando di qualche imprecisione azzurra in attacco rientrano in partita costruendo un 8-0 che vale il pareggio (18-18) a 2' dal termine della prima frazione. BELINELLI SUONA LA SVEGLIA - In avvio di 2° quarto i polacchi difendono forte e iniziano a tirare con medie da capogiro e salgono fino al massimo vantaggio di +8 (45-37) prima di andare al riposo sul 47-40. Gli azzurri escono dagli spogliatoi con un altro spirito ed il 5-0 a firma Belinelli-Gigli è un inizio incoraggiante. Carraretto e ancora la guardia di Toronto, con una bomba, fanno salire il parziale fino al sorpasso (48-47). CARRARETTO, TRIPLE DECISIVE - Un nuovo parziale di 6-0 polacco vale il –4 Italia (59-55) a 2'30'' dal termine ma gli azzurri hanno Carraretto, che prende per mano i compagni e con due triple consecutive, e un gran lavoro di Crosariol sotto canestro, cambia il volto alla gara (68-59 con un parziale di 13-0). Sullo slancio del buon finale di terza frazione la nazionale trova ritmo e verve. E' tutta un'altra musica anche se la Polonia non ne vuol sapere di arrendersi. A 3' dal termine Bargnani si produce in un gioco da 4 che vale il +13 Italia (83-70), viatico per l'88-76 finale. PIANIGIANI SODDISFATTO - Soddisfatto alla fine Pianigiani: ''E’ stata una bella partita di basket. Avevamo bisogno di un impegno del genere, di difficoltà crescenti. Noi eravamo sicuramente più stanchi di loro, che comunque sono una squadra esperta, fisica e con buone mani. Abbiamo anche caricato molto sui due giocatori che dovevano essere inseriti. Nel primo tempo abbiamo allargato il campo e segnato molto ma abbiamo difeso poco. Nel secondo tempo anche nella difficoltà c'è stato sacrificio e in attacco abbiamo avuto anche la capacità di passarci la palla. Sono contento per come i ragazzi hanno reagito, al di là della vittoria. Ho visto segnali di crescita anche oggi e questo è importante perché la strada da fare è tantissima. Questo però è il modo in cui si cresce''. Domani sera alle 20:30 con la Bulgaria c'è in palio il successo nel quadrangolare. ITALIA-POLONIA 88-76 (24-24, 40-47, 68-61) Italia : Mancinelli 2 (1/2,0/4), Bargnani 25 (4/10,5/8,2/6), Poeta, Cavaliero 1, Crosariol 10 (2/4), Datome 3 (1/3 da tre), Gigli 4 (2/4,0/1), Carraretto 8 (2/3 da tre), Vitali 4 (2/2), Aradori 9 (1/1,2/3,1/1), Belinelli 22 (4/7,4/7,2/2), Maestranzi (0/2,0/1). Allenatore: Simone Pianigiani. Polonia : Chylinski 8 (1/3,2/3), Berisha 3 (1/1 da tre), Lampe 15 (4/7,1/4,4/8), Szubarga 5 (1/2,1/1), Dylewicz 4 (2/3,0/1), Bialek ne, Hrycaniuk 16 (5/9), Majewski 2 (1/1), Waczynski 1 (0/0,0/1 da tre), Lapeta 4 (2/3), Koszarek 5 (1/2,1/3), Kelati 13 (3/3,2/6,1/2), Kikowski ne.Allenatore: Igor Griszczuk. Arbitri : Mattioli Gianluca, Taurino Paolo, Sardella Gianluca. Spettatori : 1200 Leggi i commenti I commenti dei lettori 
Controllavano un giro di 7 lucciole che, ogni notte, apparivano e scomparivano sui marciapiedi vicino agli uffici della Rai. Le ragazze, fatte arrivare dalla Moldavia con finte carte d'identità romene, portavano nelle loro tasche quasi 3000 euro al giorno. Un cittadino albanese di 29 anni e la sua compagna moldava di 28, dopo mesi di appostamenti e controlli incrociati, sono stati arrestati dagli uomini della buoncostume con l'accusa di reclutamento all'estero di persone da avviare alla prostituzione, sfruttamento e fabbricazione di documenti contraffatti. Gli investigatori sono risaliti ai due grazie alla confessione di una delle ragazze dell'est, che, dopo essere stata trovata per l'ennesima volta con una fotocopia di una falsa carta d'identità romena, sarebbe crollata raccontando tutto. Stando alla ricostruzione della polizia era la ventottenne moldava, ex prostituta, a reclutare  le connazionali. Le giovani arrivavano dapprima in Ucraina, poi, grazie a documenti contraffatti consegnati sul posto da un emissario dell'organizzazione, a bordo di un mini-van raggiungevano l'Italia passando dal confine slovacco o ungherese. Una volta arrivate a Firenze, venivano accolte in un appartamento di via Pagnini (zona Statuto), dove la coppia le istruiva al mestiere con tanto di vocabolario artigianale per tradurre le regole di vita ("Più tempo più soldi") e le espressioni più in voga tra i clienti. Dopo due settimane, il marciapiede. Delle sette lucciole che si offrivano nei pressi del piazzale della Rai, solo tre sono state identificate: hanno tutte collaborato e sono ora sotto protezione. Le donne, ognuna delle quali teneva per se solo il 20 per cento di quanto guadagnato, avevano anche il compito di trovare altre connazionali per conto dell'organizzazione. Grazie all'operazione della buoncostume, coordinata dal sostituto commissario Erminia del Prete, si è infatti scoperto che due di loro erano sorelle e che altre parenti erano pronte a seguire l'identico destino. 
