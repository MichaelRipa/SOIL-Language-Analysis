Conti in rosso. Plusvalenze su progetti evanescenti. Contrasti interni, amianto, lavoro nero. Non è un bel quadro, quello dell’Ortomercato. A maggior ragione ora che la Sogemi, la controllata del Comune che lo gestisce, ha chiuso il bilancio 2009 con perdite per 2,7 milioni. Perdite che fanno agitare tutti, da destra a sinistra, e che fanno gridare al commissariamento, quelle certificate nella bozza di bilancio della Sogemi. I numeri mostrano una società non più in grado non solo di sostenere l’indebitamento, ma nemmeno di garantire la propria sopravvivenza, con costi di gestione superiori ai ricavi. E se si aggiungono gli interessi che ogni anno si devono pagare su 29 milioni di debiti, ben si capisce come, salvo magheggi di bilancio, è pressoché scontato che ogni anno l’ultima riga del conto economico finisca in rosso. Nell’ultimo esercizio presentato dalla società comunale che gestisce i mercati generali di via Lombroso il valore della produzione è stato di 14 milioni, in linea con l’anno passato, mentre i costi si sono attestati a 14,79 milioni: non è poco spendere 4 milioni per il personale e oltre 7 per i servizi. E se per il personale come in tutte le municipalizzate si può urlare allo scandalo per le assunzioni filopolitiche, per capire come vengono spesi i soldi in servizi servirebbe un’indagine interna. Fatto sta che le voci maggiori qui sono quelle per la «pulizia, la disinfestazione e lo sgombero della neve» (1,5 milioni) e per la vigilanza (1,4 milioni). Le «prestazioni professionali» e i «servizi diversi», pur ridotti, continuano a costare 540mila e 625mila euro. Il resto va in acqua, energia e riscaldamento, voci che negli anni hanno gonfiato oltre che i costi anche l’indebitamento: con la scusa che a fornirli erano ex municipalizzate come Amsa e Aem, si chiedeva a Palazzo Marino di chiudere un occhio. Così si apprende dal bilancio che dei 29 milioni di debiti, ben 4 sono verso due ex municipalizzate. L’esposizione verso il sistema bancario è di 12 milioni, la metà in capo alla Banca Popolare di Sondrio (che dorme sonni tranquilli per le garanzie del Comune). Non bisogna meravigliarsi quindi che il bilancio 2009 si sia chiuso con un rosso così. Le perdite si sono gonfiate anche per gli accantonamenti per la svalutazione di 1,4 milioni del progetto “Città del gusto e della salute”. Che, appostato lo scorso anno in bilancio, aveva permesso di chiudere il 2008 con un utile di 8,5 milioni. Gli aggiustamenti sono gocce nel mare: come la delibera votata in giunta il 24 dicembre per erogare un “finanziamento in conto soci”, il Comune ha staccato un assegno da 500mila euro per urgenze di cassa. E sempre per coprire i buchi Palazzo Marino le avrebbe promesso una cifra equivalente a quella (800mila euro) che ogni anno si spende per aprire i mercati al pubblico il sabato, «per assolvere a un impegno sociale», precisa il presidente Roberto Predolin, pronto a fare le valigie per Milano Ristorazione. E poi c’è la vertenza con gli operatori. Una grossa quota tra loro da marzo 2009 non paga l’affitto perché non si fanno i lavori di messa in sicurezza dell’area: 1 milione e 800mila euro di mancati incassi, per il bilancio di Sogemi. Ora, dopo la prima udienza in tribunale, sembra ci sia un accordo. A marzo Sogemi — a cui il Comune presterà 2 milioni da restituire in 5 anni — ha inviato una proposta ai grossisti, impegnandosi a fare da maggio al 2012 «interventi urgenti e indifferibili» (smaltimento di amianto e messa a norma degli impianti elettrici). Frena il presidente di Ago, Alberto Albuzza: «Daremo alla Sogemi un trimestre di affitti arretrati solo dopo l’insediamento del nuovo presidente». Una situazione difficile, per usare un eufemismo. Tanto che la Lega ci va dentro a piedi uniti. «Ora basta, si nomini commissario il prefetto e si liquidi Sogemi, creando una nuova società con il Comune al 49 per cento e i grossisti al 51», attacca il capogruppo Matteo Salvini. Anche il Pd — che oggi sarà in via Lombroso a parlare con i lavoratori — non disdegna l’idea liquidazione. «Visto il disastro sarebbe meglio, ma che sia un manager scelto da maggioranza e opposizione assieme. Perché noi non ci fidiamo più», spiega il capogruppo Pierfrancesco Majorino. Un profilo che assomiglia a quello di Luigi Predeval, manager indicato come presidente da Letizia Moratti che punta a un drastico ridimensionamento della Città del gusto, cessione delle aree di perequazione a Ligresti, vendita di altri terreni per ricavarci gli 80, 90 milioni necessari a realizzare un nuovo Ortomercato negli spazi rimasti. Ma, appunto, la fiducia nelle scelte della Moratti è ai minimi storici. Riassume il consigliere pd Maurizio Baruffi: «La gestione attuale è stata disastrosa: cosa bisogna vedere di più per dire che quello è un ente inutile?». 
Da qualche tempo scrivo questa rubrica e molto altro ascoltando lo stesso brano: PAUSA PUBBLICITARIA. "Human", The Killers Provate a scaricarlo. Se vi fa l'effetto disco e basta, vuol dire che non avete ascoltato il testo. Il refrain è "Are we human or are we dancer?". Qualcuno l'ha considerato scemo. Sgrammaticato. Qualcuno ha perfino pensato di aver capito male. Davvero: uomini o ballerini? Il leader del gruppo ha dovuto dare un'interpretazione autentica, svelando il riferimento a Hunter Thompson e al Nietzsche di "In alto i cuori, miei bravi ballerini", alla dicotomia tra libero arbitrio e abbandono al destino ("platform of surrender", "cut the cord"). Ci sono cose che ancora mi stupiscono: andare agli extra del dvd di "Carnival", una delle serie tv più profonde, una teologia rivisitata, cliccare sull'intervista all'autore aspettandomi un pretino con gli occhiali e trovarci una specie di biker con i baffi. Rivedere "I tre giorni del condor" e pensare che è un film sulla solitudine come Bergman manco si è mai sognato (sei tu che fotografi quelle panchine nella neve?). E ascoltare questa canzone riempipista trovandoci dentro il nocciolo della filosofia.  Maybe it's me, but "I'm down on my knees looking for the answer: are we human or are we dancer?". PUBBLICITA' PROGRESSO: Poi voi geni di sinistra, lumi della ragione, voi che avete capito tutto e si vede, continuate pure così,  you are dancers for sure. 
Quattro crittografie sull'inganno, tema dell'incontro in svolgimento a Poggibonsi: 1. Crittografia perifrastica (7: 11 = 12, 6) , di Snoopy CI INGANNANO 2. Crittografia a frase (8, 5, 1'6 = 3, 3, 7, 2, 5) INGANNI ALCUNI MONTONI 3. Crittografia a frase (10 = 5, 5) del Girovago S'INGANNO' 4. Scambio di vocale (7, 2, 5) MATA HARI Soluzioni 1. CI INGANNANO: intendimenti sconci (intendi: mentisconci). 2. INGANNI ALCUNI MONTONI: bus che riparte da Rieti (buscheri parte d'arieti) 3. S'INGANNO': raggiròssi (raggi rossi) 4. MATA HARI: ingannò in gonna Il titolo della rubrica di oggi proviene dall'anagramma: "L'enigma e l'indovinello (=) e lì mi velo dell'inganno" 
Dieci anni dopo l’approvazione del progetto da parte dell’allora giunta Albertini, partono i lavori per realizzare il parcheggio in piazza Sant’Ambrogio. Il via libera definitivo, dopo l’ultimo ostacolo sollevato dalla procura che ha indagato i due sovrintendenti (regionale e provinciale) per abuso d’ufficio, è arrivato ieri dalla conferenza dei servizi. Un summit a cui hanno partecipato tutti i soggetti in causa (Comune, Asl, vigili del fuoco e direzione regionale dei Beni ambientali e architettonici) che ha licenziato l’ultimo progetto presentato lo scorso 19 dicembre dai costruttori. Il tormentato iter burocratico che ha visto negli ultimi anni numerose proteste da parte dei residenti e delle associazioni ambientaliste - Italia Nostra e Legambiente - è dunque terminato. A settimane (metà maggio) l’assessore ai Lavori pubblici Bruno Simini dovrebbe portare la delibera in giunta; poi, a metà giugno, è prevista la firmata della convenzione. Ai primi di luglio arriveranno le ruspe per scavare i cinque piani, all’ombra della basilica, nei quali verranno ricavati 586 box, 236 a rotazione e 350 privati. Tutto in project financing. Dieci anni di ritardo tra scavi archeologici e indagini supplementari, proteste, lettere al ministro Bondi e inchieste della Procura. «Il tempo è stato utilizzato al meglio — spiega Simini — per perfezionare e mettere a punto il progetto nel migliore dei modi. Ora presentiamo alla città un piano di intervento che non ha trascurato alcun aspetto e che restituirà ai milanesi una piazza completamente riqualificata». Compreso quell’ultimo tratto, dalla caserma dei carabinieri all’ingresso dell’università Cattolica (lotto da 400mila euro) su cui lo scorso autunno la procura aveva aperto un’inchiesta, indagando per abuso d’ufficio il sovrintendente Alberto Artioli e l’ex sovrintendente regionale Mario Turetta. I lavori, dunque, partiranno fra un paio di mesi e si concluderanno, se tutto filerà liscio, entro la fine del 2012. Il progetto esecutivo è già pronto e i box privati, prenotati da anni, tutti assegnati: i compromessi sono stati firmati negli ultimi sei mesi per un prezzo medio di 50mila euro che potrebbe salire fino a 60mila in caso di nuovi aggiornamenti Istat. Cifra che, comunque, resta ben al di sotto della media in pieno centro. Rimane ancora incerto, invece, il futuro del parcheggio sotto la Darsena. A giorni dovrebbe arrivare la sentenza del Tar che stabilirà se proseguire o meno con il progetto. Il Comune, infatti, ha revocato la concessione ai costruttori e chiesto la restituzione dell’area. 
ROMA - Picchi di 5 gradi di aumento della temperatura. Una diminuzione del 25 per cento delle piogge nelle regioni meridionali. Ondate di calore triplicate. Collasso dei ghiacciai alpini. Così si presenterà l'Italia a fine secolo se non fermeremo subito le emissioni di gas serra prodotte dall'uso di combustibili fossili e dalla deforestazione. L'analisi previsionale, con il condizionale di prudenza d'obbligo, è frutto dell'elaborazione di un centinaio di scienziati italiani coordinati dal Centro euro mediterraneo per i cambiamenti climatici. 
CASERTA - Era sfuggito all'operazione "Spartacus", ma stasera i carabinieri sono riusciti ad arrestarlo. Nicola Panaro, esponente di primo piano del clan dei Casalesi, è stato catturato a Lusciano, in provincia di Caserta. L'appartamento dove è stato sorpreso era protetto da telecamere installate ovunque. Panaro era solo in casa e si è subito arreso. In casa non c'erano armi. I militari stanno perquisendo l'abitazione alla ricerca di eventuali elementi utili nella lotta alla camorra casalese. L'operazione è coordinata dai magistrati della Direzione distrettuale antimafia di Napoli. Latitante da cinque anni, Panaro era considerato il personaggio attualmente più potente dell'organizzazione criminale, seguito solo dai superlatitanti Michele Zagaria e Antonio Iovine. Cugino del boss storico del clan, Francesco "Sandokan" Schiavone, Panaro detto "Nicolino", 41 anni, nato a Casal di Principe,  era ricercato per associazione mafiosa ed estorsione. La prima inchiesta nella quale risulta coinvolto insieme ad altri esponenti dei Casalesi risale al 1996, quando la Dda spicca nei suoi confronti un mandato di cattura per racket e camorra. I poliziotti riescono ad arrestarlo tre anni dopo, ma nel 2002 fa perdere le tracce dopo la scarcerazione disposta dalla prima sezione della Corte d'assise di Santa Maria Capua Vetere, al termine del processo per l'omicidio dell'imprenditore edile Aldo Scalzone, nel quale era imputato con l'accusa di omicidio: i suoi avvocati riuscirono a dimostrare che nessuno dei cinque pentiti alla base delle indagini aveva fatto esplicito riferimento al loro assistito. Panaro era inserito tra i trenta latitanti più pericolosi d'Italia e nei suoi confronti era stato anche emesso un mandato d'arresto internazionale perché ritenuto responsabile di associazione per delinquere finalizzata alle estorsioni. Il latitante, ritenuto il luogotenente di Francesco Schiavone, al momento dell'irruzione dei carabinieri non era armato e non ha opposto resistenza. I militari lo hanno sorpreso nel rifugio dotato di sofisticate apparecchiature di videosorveglianza. 
Una coppia di turisti statunitensi ha scelto un albergo di Roma per togliersi la vita. Dopo aver ingerito una dose massiccia di psicofarmaci e si sono messi a letto. Lui, 58 anni, è riuscito nel suo intento ed è morto, lei, 54 anni, è stata salvata dal personale del 118 avvertito dai titolari dell'hotel Splendid di via di Porta Pinciana. Il personale dell'albergo, a pochi passi da via Veneto, si era insospettito dal fatto di non aver visto la coppia per tutto il giorno. Dopo inutili tentativi di farsi aprire la porta, si è deciso di chiamare i vigili del fuoco e poco dopo l'ambulanza. La donna è stata trovata accanto al marito in stato di torpore ma ancora viva ed è stata portata al Policlinico Umberto I. Dopo una lavanda gastrica i medici l'hanno dichiarata fuori pericolo. Fonti del 118 riferiscono che sul petto dell'uomo era tatuata la data di oggi e una scritta: "crossing over", letteralmente "trapasso". Sul comodino della loro camera, i coniugi avevano lasciato un biglietto nel quale spiegavano i motivi del loro gesto. Vicino al letto sono state trovate confezioni di barbiturici utilizzate, molto probabilmente, per quello che a un primo esame appare come un duplice tentativo di suicidio. 
Nicola Panaro, detto 'Nicolino', inserito nell'elenco dei 30 latitanti più pericolosi d'Italia, è stato arrestato ieri sera dai carabinieri a Lusciano, roccaforte dei Casalesi poco distante da Casal di Principe, dove il boss - latitante da cinque anni - era convinto di essere al sicuro nel suo nascondiglio. Da lì, il luogotenente di Nicola Schiavone, detto Sandokan, curava gli affari del clan. Appassionato e competente di apparecchiature elettroniche, Panaro aveva a disposizione strumenti che non consentivano le intercettazioni e un impianto in grado di controllare i movimenti all'esterno del rifugio. GUARDA Foto - Video Nell'appartamento i militari hanno sequestrato circa 7500 euro in banconote di vario taglio e varia documentazione al vaglio ora dei magistrati della Dda partenopea. 
PARIGI - Si chiama Narcocheck e secondo alcuni specialisti è destinato a seminar zizzania in famiglia, ad avvelenare i rapporti tra genitori e adolescenti. Narcocheck, un nome dietro cui si cela un test semplicissimo e (a quanto pare) affidabile per rivelare la presenza nell'organismo di tetraidrocannabinolo, nome impronunciabile che in realtà indica il principale e più noto principio attivo della canapa indiana. In pratica, un test che serve a verificare se vostro figlio fuma o ha fumato spinelli e che è anche in grado di rivelare se è un fumatore regolare o sporadico. Venduto su internet al modico prezzo di 8,90 euro, dovrebbe presto arrivare nelle farmacie francesi. Il prodotto è semplice da usare: basta metterlo nell'urina per rivelare la presenza di Thc (il tetraidrocannabinolo). Sarebbe affidabile al 98 per cento ma ha anche un'altra particolarità: può determinare la quantità di hashish o marijuana fumata. Le tre stanghettine graduate che compongono il test servono infatti a determinare la concentrazione di Thc: se una delle tre è ancora positiva dopo tre settimane, allora si tratta di un fumatore regolare. Il prodotto non è destinato specificamente ai genitori, ma è evidente che sono loro il pubblico cui mira la casa produttrice. Lo spinello spaventa e si diffonde sempre più Oltralpe, paese in cui anche la detenzione per uso personale è punita dalla legge. E il test potrebbe essere una tentazione per chi vuol scoprire i comportamenti dei figli, spesso enigmatici negli anni dell'adolescenza. Naturalmente, la casa produttrice sostiene che il test va fatto con l'accordo dei ragazzi, ma nelle situazioni un po' delicate può saltar fuori la tentazione di fare il test di nascosto. Gli esperti, in ogni caso, non vedono di buon occhio il Narcocheck. Due di loro, intervistati dal Parisien , hanno espresso i loro dubbi, in particolare lo psichiatra Dan Velea: "Accanto a persone aperte alla discussione, ci saranno senz'altro genitori che obbligheranno un figlio a sottoporsi al test. E' umiliante, violento, si penetra nell'intimità dell'altro. C'è da scommettere che alcuni genitori cercheranno di fare il test all'insaputa dei ragazzi". La psicologa Elisabeth Rossé non la pensa molto diversamente: "Ricorrere al test può rassicurare i genitori, ma è ipotizzabile solo se le due parti sono d'accordo". Posizioni che naturalmente non trovano eco in Frédéric Rodzynek, gestore di Narcocheck. Il quale caldeggia, certo, la ricerca di un consenso, ma si fa paladino della prevenzione a tutti i costi: "I genitori possono verificare se loro figlio ha bisogno di andare rapidamente da un tossicologo. Smettiamola di dire che fumare uno spinello non è niente. Di fronte alla cannabis, i genitori devono svolgere il ruolo di una vedetta, noi li aiutiamo". 
