Bagarre in aula Giulio Cesare, dove ad apertura della seduta consiliare, in seguito alla proposta del consigliere comunale Antonino Torre (Lista civica Alemanno) di rinviare la discussione di tre delibere sul Piano casa (già all'ordine dei lavori da alcune sedute), il consigliere comunale Andrea Alzetta (Roma in Action), dopo aver gridato più volte "vergognatevi", ha bestemmiato. Immediata la reazione del capogruppo del Pdl, Dario Rossin che ha abbandonato l'aula con tutto il suo gruppo in segno "di grave indignazione". Nel lasciare l'aula Giulio Cesare, Rossin, che ha chiesto al presidente del consiglio comunale Marco Pomarici di sospendere Alzetta, ha gridato all'opposizione: "E' una vergogna che voi restiate in aula dopo un simile episodio". "Quello che è successo - ha aggiunto - è un indecenza, che offende non solo chi è credente, ma anche le istituzioni che rappresenta". Dai suoi scranni, l'opposizione ha gridato: "E' tutta una scusa, avete approfittato di questa vicenda per non ammettere che non avete il numero legale". Dopo tre appelli, la seduta di consiglio comunale si era aperta, alle 18 circa, con 29 consiglieri presenti (oltre a due giustificati computati nel numero legale).  "E' la quarta volta che provano a spostare la votazione di tre delibere che dovrebbero portare 300 appartamenti alla città - ha commentato Alzetta - La verità è che la maggioranza ha interessi particolari dietro queste delibere. Mi è scappata una bestemmia e si sono attaccati a questa cosa per rinviare ulteriormente la votazione di queste delibere pronte da novembre, è una vergogna". 
Il Tar del Lazio accoglie il ricorso di 73 tassisti e annulla una serie di ordinanze emesse nel 2007 dalla giunta di centrosinistra e dal sindaco Veltroni riguardanti anche la nuova regolazione e la disciplina del servizio taxi, soprattutto in merito alle partenze dalla Stazione Termini, la disciplina dei nuovi turni, le tariffe agevolate (come la riduzione del 10 per cento per le donne che viaggiano tra le 21 e l'una di notte e per le persone che si recano negli ospedali cittadini) e le nuove licenze. Per il Tribunale amministrativo, spetta al consiglio comunale e non a Giunta e sindaco riordinare le modalità di svolgimento del servizio taxi.  "Non emerge dallo statuto del Comune di Roma - scrivono i giudici - alcuna previsione che affidi alla competenza sindacale l'adozione dei provvedimenti regolanti le modalità di svolgimento del servizio ne è rinvenibile nella fattispecie concreta la presenza di quei presupposti che la legge prima e la giurisprudenza poi ritengono indispensabili affinché sia (legittimamente) affidata alla competenza del sindaco l'adozione di atti di natura tipicamente gestionale". L'assessore alla Mobilità del Comune di Roma, Sergio Marchi, tiene subito ad allontanare ogni addebito dall'attuale governo cittadino. "La decisione del Tar del Lazio parla di una realtà che l'amministrazione Alemanno ha ereditato" dice Marchi, aggiungendo: "In merito alla sentenza del Tar, che pone all'evidenza un vizio di forma per il mancato passaggio in Consiglio comunale, è intenzione di questa amministrazione risolvere il problema, provvedendo nella formulazione del nuovo regolamento al dovuto passaggio in aula, previo parere consultivo della stessa commissione taxi, rinominata nell'autunno 2009". "Abbiamo riformato la commissione consultiva - conclude l'assessore Marchi - ed è nostra intenzione migliorare il servizio taxi. La sentenza del Tar ci fornisce una ulteriore occasione per migliorare. Ricordo che abbiamo dato il via all'operazione sicurezza e legalità con 57 totem informativi che verranno installati vicino ai grandi alberghi del centro storico nei principali punti di attrazione turistica e alla Stazione Termini sui quali, in italiano e inglese, sarà possibile trovare informazioni utili sulle tariffe e non solo". 
Le due inchieste della Procura e i dieci computer rubati nella notte tra sabato e domenica dal suo ufficio sono stati la goccia che ha fatto traboccare il vaso. Così Vittorio Sgarbi ha annunciato le dimissioni da sindaco di Salemi (Trapani). «Qui l'antimafia è anche peggio della mafia. In Sicilia - attacca il critico d'arte - non si può fare nulla e tutto si trasforma in un teatrino. Non ne posso più». Sgarbi, eletto il 30 giugno 2008, ricorda che le due indagini della Procura di Marsala sono nate in seguito alle affermazioni dell'ex assessore alla creatività della sua giunta, il fotografo Oliviero Toscani. «Sgarbi ha le mani legate - aveva detto Toscani a ottobre scorso a Repubblica, dopo essersi dimesso da assessore alla Creatività - Qui, per realizzare qualsiasi progetto utile alla comunità, sei costretto a chiedere favori». Da queste affermazioni, svela il sindaco, è stata avviata un'inchiesta. Ma Sgarbi non ci sta e incalza: «Toscani non è Buscetta: non capisco su cosa possano indagare. Credo che non si debbano fare inchieste insensate e costose, io la mafia l'ho avvertita attraverso le minacce e le intimidazioni ricevute. I mafiosi li ho combattuti prendendoli per il culo e ridicolizzandoli. E poi il sindaco non ha alcun potere, tutto dipende da provincia, Regione e altri enti». Ma sono dimissioni irrevocabili? «Nulla lo è - risponde Sgarbi - se le indagini venissero revocate allora...». Il critico d'arte, che ha annunciato di volere querelare anche l'ex sindaco di Salemi Luigi Crimi, «colpevole» di avere accusato l'attuale amministrazione di «mancanza di trasparenza», lamenta inoltre che le sue denunce sono rimaste sostanzialmente inascoltate: «Ad esempio - dice - non si fa nulla per capire come la mafia controlli gli impianti eolici». Invece, osserva, «si impegnano le forze dell'ordine per stilare l'elenco di chi è salito sulla macchina del Comune, a che ora, per quanti minuti». Sgarbi ha reso noto che, nei giorni scorsi, tre investigatori della Guardia di finanza sono andati al Comune per acquisire informazioni sulla vicenda. Domani sarà sentito dal Pm della Dda di Palermo Carlo Marzella anche il vicesindaco di Salemi, Antonella Favuzza. Nei mesi scorsi oltre a Toscani si era dimesso anche il vicesindaco Nino Scalisi, vicino a Pino Giammarinaro, ex deputato regionale della Democrazia cristiana, che propose a Sgarbi di candidarsi alla guida del comune belicino. 
Bagarre in aula Giulio Cesare, dove ad apertura della seduta consiliare, in seguito alla proposta del consigliere comunale Antonino Torre (Lista civica Alemanno) di rinviare la discussione di tre delibere sul Piano casa (già all'ordine dei lavori da alcune sedute), il consigliere comunale Andrea Alzetta (Roma in Action), dopo aver gridato più volte "vergognatevi", ha bestemmiato. Immediata la reazione del capogruppo del Pdl, Dario Rossin che ha abbandonato l'aula con tutto il suo gruppo in segno "di grave indignazione". Nel lasciare l'aula Giulio Cesare, Rossin, che ha chiesto al presidente del consiglio comunale Marco Pomarici di sospendere Alzetta, ha gridato all'opposizione: "E' una vergogna che voi restiate in aula dopo un simile episodio". "Quello che è successo - ha aggiunto - è un indecenza, che offende non solo chi è credente, ma anche le istituzioni che rappresenta". Dai suoi scranni, l'opposizione ha gridato: "E' tutta una scusa, avete approfittato di questa vicenda per non ammettere che non avete il numero legale". Dopo tre appelli, la seduta di consiglio comunale si era aperta, alle 18 circa, con 29 consiglieri presenti (oltre a due giustificati computati nel numero legale).  "E' la quarta volta che provano a spostare la votazione di tre delibere che dovrebbero portare 300 appartamenti alla città - ha commentato Alzetta - La verità è che la maggioranza ha interessi particolari dietro queste delibere. Mi è scappata una bestemmia e si sono attaccati a questa cosa per rinviare ulteriormente la votazione di queste delibere pronte da novembre, è una vergogna". 
ROMA - Dopo meno di dieci giorni di navigazione e una tappa in Brasile per imbarcare elicotteri e militari brasiliani, la portaerei Cavour è arrivata ad Haiti per la sua missione di aiuto alla popolazione colpita dal terremoto. Da qualche ora gli elicotteri della Cavour hanno iniziato a fare la spola con terra per trasferire parte degli aiuti destinati alla Croce Rossa e alle Ong italiane, mentre all'aeroporto gli uomini del Genio dell'Esercito hanno iniziato a scaricare il materiale che servirà per l'allestimento del loro campo base. La Cavour, che si trova al largo delle coste meridionali di Haiti, successivamente si muoverà verso Santo Domingo: dovrebbe attraccare a Puerto Caucedo, il più importante porto commerciale della Repubblica Dominicana, ben collegato alla principale strada per Port-au-Prince. Saranno sbarcati lì i mezzi pesanti che poi raggiungeranno Haiti via terra. La nave, comandata dal capitano di vascello Gianluigi Reversi, era partita dalla Spezia lo scorso 19 gennaio con circa 900 militari a bordo (550 di equipaggio), di tutte le forze armate. Sono state imbarcate 135 tonnellate di materiale fornito dal World Food Programme e 77 tonnellate di materiale della Croce Rossa Italiana. A bordo, una task force di soldati del Genio con una quarantina di mezzi tra autocarri, bulldozer, container, autogru e autocisterne. A Fortaleza, in Brasile, la portaerei ha imbarcato due elicotteri e 74 persone tra civili e militari: il governo brasiliano ha chiesto a quello italiano di condurre in tandem un'operazione di assistenza affidata in buona parte alle forze armate dei due Paesi. Sul Cavour c'è anche quella che sarà l'unica camera iperbarica mobile (con capacità per dodici persone) presente ad Haiti, nonché due sale operatorie e dodici posti di terapia intensiva. Non a caso il primo elicottero atterrato a Port-au-Prince trasportava proprio alcuni medici della Marina militare che si sono riuniti con i loro colleghi già sul posto per coordinare gli interventi sanitari in modo da ottimizzare le risorse e assistere al meglio le centinaia di feriti che ogni giorno arrivano all'ospedale italiano. L'incontro tra i responsabili medici del Dipartimento della Protezione Civile, dell'ospedale Saint Damien gestito dalla Fondazione Rava e della Cavour è servito, in sostanza, per programmare le attività dei prossimi giorni, in particolare i trasferimenti nell'attrezzato ospedale della nave dei pazienti con specifiche patologie, soprattutto bambini. Una riunione finalizzata a pianificare gli interventi, ora che la portaerei è arrivata, si è tenuta nel pomeriggio anche al ministero della Difesa: il ministro Ignazio La Russa ha fatto il punto della situazione con il capo del Dipartimento della Protezione civile, Guido Bertolaso, il capo di Stato maggiore della Difesa, Vincenzo Camporini, e il comandante del Coi, il Comando operativo interforze, Tommaso Ferro, presenti anche i sottosegretari alla Difesa Giuseppe Cossiga e Guido Crosetto. "Assieme a Bertolaso - ha detto La Russa - abbiamo definito il coordinamento per ottimizzare sia gli interventi sanitari sia quelli assai rilevanti che il Genio militare potrà mettere in campo. Sono certo che opereremo come una grande "squadra Italia", capace di offrire un alto livello di solidarietà". 
ANCONA - Tragedia in una piccola frazione di Osimo, San Sabino, in provincia di Ancona. Una donna si è suicidata, tenendo con sé il figlio di quattro anni e mezzo. Per farlo, ha scelto un modo atroce: ha cosparso se stessa e il bambino con della benzina, all'interno della loro abitazione, poi ha acceso il rogo. Le fiamme, sprigionatesi in una stanza chiusa, hanno provocato una piccola esplosione, tant'è che in un primo momento si era pensato a una fuga di gas. Aida Habachi aveva 33 anni, era di origine tunisina, sposata e separata da un italiano. E sembra che all'origine del gesto ci sia proprio l'incapacità di superare la separazione. Era depressa per il matrimonio fallito, sola in un Paese straniero, con un bambino piccolo. Teatro della tragedia, una tranquilla villetta a schiera a San Sabino di Osimo, una località distante dal centro città, immersa nella campagna. Poco prima delle 18 Aida Habachi aveva telefonato a un amico di Ancona, annunciando l'intenzione di farla finita. L'uomo ha immediatamente chiamato il 112, ma quando i carabinieri di Osimo sono arrivati sul posto era già troppo tardi. Mamma e figlio erano morti nella fiammata. Dalle testimonianze, emerge il ritratto di una donna sola: Aida era separata da un paio d'anni dal marito, titolare di un'impresa di elettronica insieme al padre e ora residente a Castelfidardo, in un centro vicino. Una separazione turbolenta: la fine del rapporto coniugale era stata anche scandita da una serie di querele e controquerele per ingiurie. Al momento non si sa se i rapporti tra i due si fossero in qualche modo normalizzati. Lei comunque era rimasta nella casa di famiglia con il piccolo Alessio. Senza lavoro e, probabilmente, senza amicizie o rapporti familiari che non fossero legati all'ex marito, è sprofondata nella depressione. Per mettere in atto il suo tragico proposito aveva pianificato tutto: nella stanza da letto i carabinieri e i vigili del fuoco hanno trovato una tanica di benzina, evidentemente preparata prima. Le porte e le finestre erano state sigillate. Le fiamme hanno devastato solo la camera da letto e lasciato quasi intatto il resto dell'appartamento e dell'immobile, che è  perfettamente agibile. 
ROMA - Neppure il tempo di mettere il piede a Roma che Eyal Golasa, 18enne israeliano ex Maccabi Haifa originario di Netanya, ha già attirato le attenzioni di tutti. E non certo per il talento che gli viene attribuito da molti operatori di mercato. Il suo arrivo alla Lazio fa rumore soprattutto in memoria del precedente del 1992 quando l'olandese Aron Winter a causa del suo nome, e pur non essendo di religione ebraica, venne osteggiato da un folto gruppo della tifoseria di chiare idee di destra. BRACCIO DI FERRO COL MACCABI - La speranza di Lotito è che il giocatore conquisti presto le simpatie dei tifosi proprio come fece Winter che, alle scritte antisemite sui muri rispose con splendide prestazioni sul campo, tanto da diventare in fretta l'idolo della curva laziale con 123 presenze e 21 gol fatti. Per questo il presidente è pronto a intraprendere l'ennesima battaglia legale: la Lazio sostiene di avergli fatto firmare il primo contratto da professionista (4 anni), così da poterlo tesserare da comunitario, il Maccabi ritiene invece di essere in possesso di un accordo triennale ed è pronto a rivolgersi alla Fifa. Il ragazzo considera valido quello con la Lazio, perché quello con il Maccabi lo ha firmato quando era ancora minorenne. A SPASSO PER IL GHETTO - Lui intanto, nel pomeriggio, ha già preso confidenza con la città partendo proprio dal Ghetto, storico quartiere ebreo della capitale, passeggiando lungo il portico d'Ottavia. Un pranzo veloce in un ristorante tipico a base di rigatoni e di un'insalata 'ebraica', poi un'occhiata alle vetrine dei negozi, tra la curiosità della gente che ha riconosciuto il calciatore apparso molto timido e spaesato (in tanti si sono fatti fotografare con lui e si è vista anche qualche sciarpa della Lazio). Infine tappa al Museo Ebraico e alla Sinagoga, dove Golasa si è fermato a pregare per qualche minuto.  Il trequartista rientrerà ora per qualche giorno in Israele per fare ritorno a Roma nel prossimo fine settimana. TIMORE PER LA TIFOSERIA - "Siamo stati subito avvisati dal presidente Lotito dell'acquisto di Golasa - ha spiegato Vittorio Pavoncello, presidente della federazione italiana Maccabi -. Al momento della firma ci ha invitato a Villa San Sebastiano per dare il benvenuto al ragazzo e per fargli sentire che la comunità ebraica gli è vicina in questa sua nuova esperienza". Il timore che si percepisce al Ghetto è relativo all'accoglienza che gli riserverà la tifoseria laziale, il cui nocciolo è di estrema destra ed in passato si è distinto per episodi di anti- semitismo (come lo striscione esposto in un derby "romanisti ebrei, i forni sono la vostra casa"), ed anche i giornali israeliani hanno espresso una certa preoccupazione. "Siamo pronti a difendere il ragazzo contro tutti e con tutte le nostre forze - ha aggiunto Pavoncello -. Lotito è molto vicino alla comunità ebraica, e anche se un pizzico di timore c'è, bisogna sottolineare il lavoro fatto dalla nuova dirigenza biancoceleste". IL PROBLEMA DEL MILITARE - Golasa, comunque, non ha paura. Più che il razzismo a preoccuparlo, dice, è la questione del servizio militare, che in Israele è obbligatorio e dura 3 anni. La prossima estate gli arriverà la chiamata, anche se rimane aperta la possibilità dell'obiezione di coscienza. Il ragazzo, d'altronde, ha molti occhi addosso. E' considerato uno dei migliori talenti del calcio israeliano ed è già un punto fisso dell'Under 21 del suo paese. Leggi i commenti I commenti dei lettori 
Il Tar del Lazio accoglie il ricorso di 73 tassisti e annulla una serie di ordinanze emesse nel 2007 dalla giunta di centrosinistra e dal sindaco Veltroni riguardanti anche la nuova regolazione e la disciplina del servizio taxi, soprattutto in merito alle partenze dalla Stazione Termini, la disciplina dei nuovi turni, le tariffe agevolate (come la riduzione del 10 per cento per le donne che viaggiano tra le 21 e l'una di notte e per le persone che si recano negli ospedali cittadini) e le nuove licenze. Per il Tribunale amministrativo, spetta al consiglio comunale e non a Giunta e sindaco riordinare le modalità di svolgimento del servizio taxi.  "Non emerge dallo statuto del Comune di Roma - scrivono i giudici - alcuna previsione che affidi alla competenza sindacale l'adozione dei provvedimenti regolanti le modalità di svolgimento del servizio ne è rinvenibile nella fattispecie concreta la presenza di quei presupposti che la legge prima e la giurisprudenza poi ritengono indispensabili affinché sia (legittimamente) affidata alla competenza del sindaco l'adozione di atti di natura tipicamente gestionale". L'assessore alla Mobilità del Comune di Roma, Sergio Marchi, tiene subito ad allontanare ogni addebito dall'attuale governo cittadino. "La decisione del Tar del Lazio parla di una realtà che l'amministrazione Alemanno ha ereditato" dice Marchi, aggiungendo: "In merito alla sentenza del Tar, che pone all'evidenza un vizio di forma per il mancato passaggio in Consiglio comunale, è intenzione di questa amministrazione risolvere il problema, provvedendo nella formulazione del nuovo regolamento al dovuto passaggio in aula, previo parere consultivo della stessa commissione taxi, rinominata nell'autunno 2009". "Abbiamo riformato la commissione consultiva - conclude l'assessore Marchi - ed è nostra intenzione migliorare il servizio taxi. La sentenza del Tar ci fornisce una ulteriore occasione per migliorare. Ricordo che abbiamo dato il via all'operazione sicurezza e legalità con 57 totem informativi che verranno installati vicino ai grandi alberghi del centro storico nei principali punti di attrazione turistica e alla Stazione Termini sui quali, in italiano e inglese, sarà possibile trovare informazioni utili sulle tariffe e non solo". 
ROMA - Gelo, freddo e neve. E' questa la situazione meteo sull'Italia. E le temperature sono destinate a scendere ancora dappertutto (è previsto un calo di oltre 10 gradi in Trentino, oggi sui mille metri la media è di -10, sui 2.000 si sono toccati i -20 gradi), ma mentre a nord il cielo è terso, sull'Adriatico e al sud sono previste ancora delle piogge. Il tempo sta insomma rispettando la tradizione che vuole gli ultimi tre giorni di gennaio, cosiddetti "della Merla", come i più gelidi dell'inverno. Sta lentamente tornando alla normalità la situazione nelle Marche , dopo i disagi di ieri sera che per tre ore circa hanno coinvolto duemila automobilisti lungo l'A14, fra Fano e Pesaro. Stamani alle 8 lo scalo di Ancona-Falconara è stato chiuso per ghiaccio ed è stato riaperto intorno alle 11; due i voli cancellati. In mattinata l'Anas segnalava rallentamenti per ghiaccio e neve in Calabria, Basilicata, Campania, Lazio, Umbria, Toscana, Emilia Romagna, Friuli Venezia Giulia. In Valle d'Aosta sono state registrate, nella notte, temperature 'artiche': -10 gradi ad Aosta, -13 a Saint-Christophe (aeroporto), -25 ai 3.450 metri di Punta Hellbronner (Courmayeur) e ai 3.000 metri di Cime Bianche (Valtournenche). Il mese di febbraio è iniziato anche in Piemonte : oggi è stata registrata una minima di -34,1 gradi alla Capanna Margherita, il rifugio alpino più alto d'Europa (a 4.500 metri), nel massiccio del Monte Rosa. Sfiorati i 20 sotto lo zero a Macugnaga (Novara), -16.7 a Ceresole Reale (Torino), -15.3 a Sampeyre (Cuneo). Tra i capoluoghi di provincia, la città più fredda è stata Asti, dove la minima è stata di -8,9, seguita da Vercelli, -7.2; a Torino -4,9. In Veneto le minime sono mediamente di 9 gradi sotto la media: si distinguono il -28 della Piana di Marcesina (Vicenza), chiamata 'la Finlandia d'Italia', il -22 di Asiago (Vicenza) e i -18 di diverse località del feltrino e del Cadore, nel bellunese. Il grande freddo è arrivato in Liguria , dalla costa all'entroterra: a Santo Stefano d'Aveto, in provincia di Genova, il termometro ha raggiunto i -11 gradi, addirittura -16 a Cabanne, località in Comune di Rezzoaglio. Vesuvio completamente imbiancato in Campania . Il maltempo ha bloccato le regate di apertura della stagione velica nel Golfo di Napoli.  In Sicilia gli uomini del soccorso alpino della Guardia di finanza di Nicolosi hanno salvato stamattina un uomo e una donna di Siracusa, di 38 e 37 anni, che hanno trascorso la notte nel loro fuoristrada bloccato dalla neve sull'Etna. Per raggiungerli i soccorritori hanno dovuto utilizzare gli sci perché le strade nelle zone sommitali del vulcano sono inagibili per la neve caduta. Frana a Salemi. Terra e roccia si sono staccate dal versante Nord-Est del Monte delle Rose. Nessun danno per le abitazioni dei residenti. Anche la Sila è completamente innevata e tutti gli impianti sciistici sono aperti. C'è poi attenzione per il livello di alcuni fiumi in Calabria , anche se è in netto miglioramento la situazione del fiume Crati nella zona del comune di Cassano allo Jonio e sono stati risolti nell'arco di poche ore nel corso della nottata dalla Protezione civile tre smottamenti che si sono verificati nel territorio del comune di Cosenza. In Umbria il lago Trasimeno, in una settimana, è cresciuto di un altro centimetro ed alle ore 8 di stamani si trovava a meno 108 rispetto allo zero idrometrico. Temperature polari in tutto nel Lazio il nord della Ciociaria. La colonnino di mercurio, in molti casi, è scesa sotto lo zero nei dintorni di Fiuggi. A Filettino oggi il termometro ha toccato meno nove, mentre a Campo Staffi la notte scorsa è arrivata a meno quindici. Dopo le nevicate delle scorse ore nel centro Sardegna è ora il ghiaccio a creare maggiori problemi nelle campagne e sulle strade. Da domani - dicono le previsioni - un campo anticiclonico comincerà ad influenzare le regioni italiane e da mercoledì porterà condizioni di bel tempo dappertutto, anche se ancora con temperature minime sotto le medie del periodo. Secondo uno studio dell'Istituto di biometeorologia del Cnr di Firenze (Ibimet) che ha analizzato la fase climatica attuale e le previsioni febbraio-marzo 2010, ci troviamo in una "fase invernale intensa i cui effetti si spingeranno fino a buona parte di marzo. E per la primavera dovremmo attendere probabilmente il mese di aprile". 
