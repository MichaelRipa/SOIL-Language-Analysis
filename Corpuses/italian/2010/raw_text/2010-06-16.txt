TESSENNANO (Viterbo) - Un muraglione che sorreggeva un giardino pensile è crollato questa sera a Tessennano, con 420 abitanti il più piccolo comune della provincia di Viterbo. Il crollo ha causato uno smottamento di circa 40 metri di lunghezza, che ha invaso via Leopardi, la strada principale del paese. I carabinieri della compagnia di Tuscania e il Comune hanno contattato le circa 200 famiglie residenti e nessun mancherebbe all'appello. Resta da verificare se il crollo abbia investito qualche passante non abitante nel paese, ma anche questa ipotesi è ritenuta improbabile. Secondo i primi accertamenti eseguiti dai vigili del fuoco, il crollo del muraglione e lo smottamento del terrapieno che conteneva sarebbero stati causati dal cedimento della volta di una vecchia cantina. Il giardino pensile era stato realizzato poco tempo fa dal comune con un finanziamento regionale di circa 400mila euro. 
Il giro del mondo? Un sogno ormai realizzabile. Da molti, se non da tutti. Il viaggio aereo non-plus-ultra, tutto compreso, può costare meno di 1300 euro - 1271 il minimo che abbiamo trovato sul web  - Il tutto con 6 tappe "importanti", tra Canada, Estremo Oriente e India. Merito della concorrenza tra i vettori, ma soprattutto del fenomeno low cost e dell'immancabile web. Potentissimi motori di ricerca consentono ormai a chiunque abbia conoscenze geografiche basic di improvvisarsi agente di viaggio e di staccare tariffe impensabili. Certo, bisogna essere flessibili, non avere troppa paura di volare e... dell'ignoto, sotto forma di vettori aerei che non sono quelli ai vertici delle classifiche di qualità e affidabilità. E, dal punto di vista strettamente pratico, scovare le aree, i Paesi dove esiste una potenziale offerta low-cost, e non farsi troppi problemi di date. Un'assenza da casa da 30-40 giorni è il periodo minimo da mettere in preventivo, vuoi per dedicare un po' di giorni a ogni singola tappa, vuoi perché le tariffe ci sono, ma sono a esaurimento e spesso la data di arrivo-partenza nelle varie località è "obbligata". La tariffa buona, magari, è reperibile un giorno sì e altri 5 no: e "scartarla" può significare un extra di 100-150 euro a tratta, che alla fine fa la differenza. I viaggiatori di ogni tempo ci hanno provato, da Ulisse a Colombo, da Cook, a Darwin fino ai croceristi miliardari e ai navigatori in solitario dei giorni nostri. E quasi tutti gli altri, da Verne in poi, lo hanno fatto con la fantasia, vagheggiando mari e terre, continenti e civiltà esotiche, senza dimenticare l'emozione del cambio di data: magari partire da Lima, arrivare a Sydney, o da Tokyo per la California, la sera, arrivare la mattina del giorno stesso, magari in due, il giorno di un anniversario importante. Oggi il periplo è davvero un sogno realizzabile, e i 10 prospetti suggeriti nell'interattivo contenuto in questo testo sono il frutto di una ricerca in rete, che richiede solo un po' di pazienza, e qualche nozione di base sull'ubicazione delle compagnie low cost. Le "tariffe" qui riportate sono comunque il frutto di una ricerca "random", minuziosa ma non scientifica. Non è escluso che si possa fare di meglio, anche se è improbabile fare molto meglio. Con i 1200-1300 euro strappati per le opzioni migliori si riesce a malapena ad andare e tornare in Sudamerica e Australia, con le tariffe ufficiali. La ricerca, condotta nei giorni scorsi, ha necessariamente bypassato l'alta stagione estiva: tutte le "proposte" elencate prendono come periodo di partenza i mesi di settembre e ottobre. Le soste nelle singole destinazioni sono dell'ordine dei 5-7 giorni, per una durata totale del viaggio di 30-45 giorni. I viaggi sono tutti verso Ovest. Il cambio di data, in questa direzione, fa perdere un giorno (arrivati nel Pacifico o nell'estrema Siberia si passa da oggi a dopodomani). Lo svantaggio è compensato dal maggior comfort che i trasferimenti verso Occidente assicurano in volo (giornate e nottate più lunghe) e a terra (miglior smaltimento del jet-lag). Progettare il giro . Il concetto low cost nasce su tratte medio-brevi. La filosofia è quella di proporre weekend in città relativamente lontani  facendo pagare tanto quanto si spenderebbe rimanendo a casa, o raggiungendo la riviera vicina con il mezzo privato. In effetti l'offerta si concentra prevalentemente su questo tipo di servizio, nazionale o continentale al massimo. Ma non solo. Andando a cercare, si scopre ad esempio si scoprono voli Europa Canada a prezzi molto interessanti. Da Roma parte Air Transat, che però offre migliori tariffe da Londra dove c'è anche, nei mesi caldi, la Thomas Cook Airlines. Si arriva molto lontano, a Vancouver, Pacifico, a 270-280 euro. Dal Canada si può volare in Asia, con tappe a Pechino e Singapore, scegliendo la più economica delle offerte "tradizionali": la concorrenza è forte e le tariffe sono buone. Chi ritiene che un giro del mondo non possa omettere gli States, può prevedere una deviazione a Seattle o Los Angeles - con un sovrapprezzo dell'ordine dei 150-250 euro. A Singapore si entra nell'orbita di un'importante low-cost asiatica, la Tiger Airways, con la quale si può arrivare in India, e da lì all'Italia, con ultima sosta a Colombo (Sri Lanka), grazie alle tariffe molto basse praticate dalla compagnia dell'isola-stato dell'Oceano Indiano. Il principio è quello di entrare nel raggio di azione di una compagnia low cost importante, sapendosi "accontentare": niente Giappone, ad esempio, niente Sud America - ci si potrebbe anche arrivare bene dall'Europa ma poi di lì all'Oceania o all'Asia sono dolori. Forti di questi elementi, però, neanche l'Australia è un miraggio: se è vero che le Hawaii sono uno stato Usa, arrivarci dalla Costa Ovest, Canada incluso, non sarà un miraggio - e infatti si vola Continental o Delta a 170-180 euro. Dalle Hawaii all'Australia provvede Jetstar, compagnia aussie che pratica prezzi inferiori alla Qantas. Da Perth in poi, provvede la Tiger, e il gioco è fatto. A poco più di 1600 euro. Il metodo . Avendo più o meno le idee su quello che si vuole cercare, il metodo per trovare voli stracciati in rete è quello noto a chiunque abbia dimestichezza con il web, con piccole varianti "dedicate". Se c'è in ballo una, low cost, spesso non la si troverà nei grandi "aggregatori", da tripadvisor in giù. Bisognerà andare nel sito della compagnia stessa, o in siti dedicati. Questo ad esempio funziona molto bene per la tratta Londra-Canada. Questo sito olandese ha una lista di compagnie low cost - e di altre, tra cui le nominate Tiger e Jetstar che vengono definite come false, in quanto in qualche modo legate alle grandi compagnie di bandiera dei rispettivi Paesi - offre un motore di ricerca che include i vettori a basso costo. Per le tratte con voli tradizionali, il metodo è quello tradizionale. Si possono cercare i voli su uno dei soliti motori expedia , orbitz , opodo , ebookers . Meglio ancora, però, inserire sul motore di ricerca di Google le località di partenza e arrivo, assieme alla parola flight (volo) o fare (tariffa): si verrà catapultati su alcuni aggregatori. Il migliore al momento sembra fare compare : nella prima schermata appare addirittura un calendario con le tariffe più basse, relative alla tratta prescelta, giorno per giorno. Ciccando sul giorno prescelto, poi, si aprono i vari Orbitz & co: di solito la promessa di prezzo è mantenuta. Avertenze. Per le prenotazioni low cost: controllare regolamenti e codici, a volte - a cominciare dalle tratte europee iniziali - ci sono ulteriori piccoli balzelli da pagare, extra-bagaglio (normalmente e limitato a 15 kg), assicurazioni obbligatorie etc. L'esborso sale, ma non di molto. Le compagnie tradizionali . Si è detto della possibilità di costruirsi il giro del mondo a prezzi estremamente allettanti. Ma esistono dei pacchetti "giro del mondo" aerei? Risposta affermativa. I grandi vettori sono aggregati in alleanze mondiali, le più importanti sono oneworld e Star Alliance , entrambe comprendono almeno una grande compagnia per ogni continente, rispettivamente British Airways e Lufthansa per l'Europa. Nei rispettivi siti è ben visibile la sezione "around the world". In entrambi ci si può costruire molto agevolmente il viaggio, ciccando di punto in punto. Addirittura, in corso d'opera, si viene informati di quante miglia si hanno a disposizione, quante tratte: il sito Star Alliance offre anche il preventivo, prima della scelta delle date e dei voli ed è ragionevolmente affidabile (una volta la soluzione scelta lo ha addirittura smentito per difetto). I prezzi sono più elevati - 2400 euro la tariffa più bassa ricavata - ma la scelta è praticamente illimitata. Altro vantaggio, il costo sale relativamente poco aumentando tratte e distanze: si può passare da un 5 tappe a un 6 con 100 euro di extra: evidentemente su un viaggio con 9-10 stop può anche battere l'opzione fai da te. Il consiglio in questo caso è uno solo: scegliere il network che comprende le compagnie di bandiera dei paesi che si intende visitare, per risparmiare sicuramente sulla durata dei voli e verosimilmente anche sui costi. Ad esempio, per un Asia-Europa via Giordania è da preferire oneworld, che schiera Royal Air Jordanian tra le sue "alleate", per un passaggio via Istanbul è invece meglio Star Alliance, che schiera la Turkish Airlines. 

Un giro del mondo davvero a basso costo snobberà per forza di cose alberghi e appartamenti in affitto, almeno in quelle zone del mondo dove i prezzi per un letto decente persino in ostello sono alle stelle. Ma dormire a costo quasi zero si può anche a New York o a Parigi, basta un po' di spirito d'adattamento. Si trova un posto per dormire quasi ovunque nel mondo grazie al couchsurfing. Ci si iscrive al sito e si cerca, o si offre ospitalità in casa propria, che sia un letto, un divano o uno spazio dove spendere il sacco a pelo. E si trova accoglienza praticamente in tutto il mondo. Oppure con siti come Scambio Casa , Homelink (entrambi a pagamento) e il gratuito Home for home ci si può addirittura scambiare casa: barattare per un periodo il bilocale sul mare con un loft a New York, la casa in montagna con la villa in Provenza. Un centinaio di euro all'anno per l'iscrizione e molto spesso polizza assicurativa compresa nel prezzo. Ma non tutti i Paesi si prestano al couchsurfing. In Giappone, tra spazi ristretti e la riservatezza tipica degli abitanti, trovare un posto può essere arduo. A Tokyo, tappa tra le più doverose di un ipotetico giro del mondo, si può scegliere ryokan (locanda) più economica, con il bagno in comune e dove l'uso dell'asciugacapelli si paga un extra, parte da 70 euro a notte. Altrimenti ci sono ostelli "all'occidentale", (40-50 euro) con tutti i comfort ma decisamente anonimi. Per poche decine di euro, allora, meglio un tatami in una locanda tipica. Oppure si possono provare due esperienza estreme, tipicamente giapponesi. La prima possibilità è un "capsule hotel", in cui si dorme in una sorta di loculo che contiene solo il letto (singolo). Sconsigliato a chi soffre di claustrofobia, spesso per motivi di sicurezza non accetta le donne o separa i due sessi sui diversi piani. Ma i prezzi, ad esempio all' Asakusa partono da 20 euro a notte, in una delle città più care al mondo, e spesso i servizi e la pulizia sono eccellenti - a disposizione degli ospiti comode vestaglie e tutto il necessaire per la toilette. Altrimenti c'è una soluzione lastminute, usata dai pendolari che perdono il treno del ritorno: dormire in un internet cafè : una decina di euro per una stanzetta privata con comoda poltrona reclinabile e accesso illimitato a internet. 
Dalla musica dei cameristi della Scala affiancati dal compositore Giovanni Sollima fino al Piccolo con la sua opera emblema, l’Arlecchino goldoniano interpretato da Ferruccio Soleri. E poi l’installazione realizzata appositamente dal designer Fabio Novembre, gli show culinari di sei chef come Davide Oldani o Gualtiero Marchesi, conferenze, tavole rotonde, cocktail e business lunch. Un sunto della città in 40 appuntamenti e sette giorni. Eccolo il programma organizzato da Palazzo Marino per mettere «in mostra le eccellenze creative di Milano» all’Expo di Shanghai. Che è già diventato un caso. Perché il cartellone e la trasferta delle decine di persone tra attori, musicisti, protagonisti e conferenzieri, costerà 1 milione e 250mila euro. Soldi che il Comune non dovrà versare totalmente — in parte verranno coperti da sponsor come Atm — Ma che si sommano ai 50mila euro della missione che ha portato in Cina dieci consiglieri comunali. E che molti, dal centrosinistra alla maggioranza, considerano troppi in tempi di crisi e sacrifici. Soffia vento di austerità a Palazzo Marino e i tagli sono iniziati. «Darò il buon esempio», ha detto Letizia Moratti annunciando una cura dimagrante per consulenze e viaggi. A cominciare dalla Cina. Il sindaco ha rinunciato e il seguito di 22 tra assessori e collaboratori si è ridotto a cinque persone: Massimiliano Finazzer Flory e quattro dirigenti. Ma a partire, spendendo circa 50mila euro, sono stati comunque dieci consiglieri comunali: sei del Pdl, due del Pd, uno della lista Moratti e uno di Rc. Un gruppo che il pd Pierfrancesco Majorino giudica troppo nutrito: «La presenza dei consiglieri è utile, ma si poteva ridurre. Ci opporremo a un’altra delegazione in autunno. Il vero scandalo, però, è l’assenza del sindaco». Quello che crede Maurizio Baruffi, uno dei democratici volato in Cina: «Il vero spreco è l’assenza di Letizia Moratti. Milano crede ancora in Expo?». A sollevare perplessità è soprattutto la spesa per le iniziative: «Serviva una maggiore sobrietà: le spese devono essere pubblicate sul sito in modo che siano trasparenti», dice Majorino. E anche Basilio Rizzo (Lista Fo): «Ho chiesto un resoconto di quanto è costata alla città la missione. Non vorrei che gli sponsor si riducessero solo a società partecipate». E se Matteo Salvini (Lega Nord) salva la delegazione dei consiglieri — «È giusto che un amministratore vada a scuola di Expo» — attacca: «Non è indicato spendere cifre del genere in un momento come questo». A organizzare il cartellone è stato l’assessore al Turismo, Massimiliano Orsatti. Ed è lui a spiegare: «Un milione e 250mila è la cifra massima impegnata che potrebbe scendere a consuntivo. E poi abbiamo trovato sponsor. In ogni caso Expo è un’occasione di visibilità per la città eccezionale: in una settimana ci saranno 250300mila visitatori. Non è uno spreco, ma un investimento». 
Magica Fortitudo, magico Malaventura. L’Aquila conquista gara  cinque, battendo Forlì 81-80 all’ultimo secondo e prendendosi quella LegaDue  che nella scorsa estate aveva perso per le inadempienze di Gilberto Sacrati. Amori non in paradiso, ma in purgatorio ed è comunque festa,  sulla spinta di Malaventura: 26 punti, 20 nel secondo tempo e autore di 6/7 da  tre. Ma soprattutto il cesto della promozione allo scadere, subendo fallo  (non tirando il libero per irrequietezza del pubblico) quando tutto pareva  perso a 43” dalla fine sul 77-80. La partita è stata palpitante, sempre in altalena, con Forlì trascinata da un Forray sensazionale (28 punti, 7 assist) ma sul punto  di cedere quando l’Aquila s’è portata sul 57-45 a16’. I padroni di casa,  davanti a 6000 spettatori (1200 bolognesi) sono rientrati. Lamma, Muro e un  Quaglia sorprendente hanno retto la baracca fino alla fine. Bologna torna ad  avere due squadre nelle prime due serie, Sacrati permettendo. VEMSISTEMI-AMORI 80-81 Vemsistemi: Forray 28, Tommasini 3, Frassineti 16, Farioli 12, Poletti 3, Tassinari 6, Villani 4, Masciadri 8. Ne Ravaioli e Servadei. All. Di Lorenzo. Amori: Lamma 14, Sorrentino 4, Malaventura 26, Gigena 11, Cittadini, Muro 9, Micevic 6, Quaglia 11. Ne Genovese, Borra. All. Finelli. Arbitri: Vaccarini, Riosa. Note: tiri liberi: Fo 22/27, Bo 20/25. Da due: Fo 20/44, Bo 14/30. Da tre: Fo 6/19, Bo 11/20. Rimbalzi: Fo, Bo 30. Parziali: 5’ 810, 10’ 2419, 15’ 3733, 20’ 4046, 25’ 5157, 30’ 6065, 35’ 6671, 40’ 8081 Massimo vantaggio Fortitudo: +12 (5745) al 24’. Massimo svantaggio: — 6 (3137) al 14’. 
Fu il cardinale Crescenzio Sepe, a lungo al vertice di Propaganda Fide, a indirizzare Guido Bertolaso al professor Francesco Silvano, collaboratore dell'organizzazione religiosa, che poi gli mise a disposizione l'appartamento di via Giulia a Roma. Emergono nuovi particolari dall'interrogatorio del capo della Protezione Civile Guido Bertolaso davanti ai magistrati di Perugia Sergio Sottani ed Alessia Tavarnesi e chiamano in causa l'attuale arcivescovo di Napoli, all'epoca responsabile della "immobiliare" del Vaticano. Agli inquirenti che indagano sulla cricca degli appalti, Bertolaso ha spiegato di avere contattato "personalmente" il cardinale Sepe, che conosceva da tempo. Nella primavera-estate del 2003 il sottosegretario aveva infatti chiesto e ottenuto, per vicende personali, di soggiornare presso il collegio universitario di Propaganda Fide, sempre a Roma. L'attività lavorativa del Capo del dipartimento della protezione civile - ha sostenuto lui stesso nella nota diffusa ieri sera subito dopo l'interrogatorio - si era però "mostrata incompatibile con il regime di vita degli studenti dell'ateneo a causa degli orari imposti dalla sua attività istituzionale". Fu quindi il cardinale Sepe a indirizzare Bertolaso - secondo quanto avrebbe riferito lui stesso ai pubblici ministeri - al professor Silvano, che gli mise a disposizione l'appartamento di via Giulia. Il sottosegretario ha anche spiegato di avere soggiornato nella casa fino alla fine del 2003, quando tornò a vivere nella sua abitazione. Ma ai magistrati ha anche rivelato di avere mantenuto la disponibilità dell'appartamento, senza comunque soggiornarvi, per un altro anno, quando restituì le chiavi. Nel corso dell'interrogatorio, i pm hanno poi contestato a Bertolaso le dichiarazioni rese dall'architetto Angelo Zampolini, che gli inquirenti sospettano abbia riciclato denaro per Diego Anemone. E' stato lui ad aver detto di aver pagato l'affitto della casa di via Giulia (per conto del costruttore, è il sospetto di chi indaga) senza però fornire date, almeno a quanto sarebbe emerso nell'interrogatorio di Bertolaso. Il capo della protezione civile ha comunque negato che ciò sia avvenuto quando soggiornava nell'abitazione. Di questa Bertolaso ha ribadito di avere pagato le bollette ma non l'affitto. Ai pubblici ministeri di Perugia il sottosegretario ha consegnato anche alcune foto di un immobile nella zona di Positano, anche questo finito all'attenzione degli inquirenti. "Un rudere che apparteneva a mia madre" ha sottolineato Bertolaso ai magistrati. Nel corso dell'interrogatorio di ieri, infine, si è parlato anche di appalti. "Non mi sono mai occupato della gestione degli appalti, con la sola eccezione di quelli per il G8 che doveva tenersi alla Maddalena" ha messo a verbale il capo della Protezione Civile. 
Un viaggio diverso, contro tutte le regole del buon senso. Si sceglie la strada più lunga, il mezzo più lento, si accettano passaggi e ospitalità dagli sconosciuti. E, invece di stare in vacanza, magari si lavora anche, come mozzi, skipper, cuochi, babysitter. O si decide di regalare il proprio tempo e le proprie conoscenze a chi ne ha bisogno facendo un pezzo di strada come volontari di associazioni umanitarie. Una filosofia di vita (prima ancora che di viaggio), all'insegna di tempi lunghi e costi bassi, con qualche stravaganza - come un hotel su ruote o una notte in un letto-capsula giapponese - e avventura assicurata, fuori dai sentieri battuti dal turismo tradizionale. Aereo? No grazie. La prima regola per rimanere in linea con una filosofia di viaggio slow (ed economico) è eliminare l'aereo. A meno di trovare voli a prezzi stracciati con le compagnie no frills , è ovvio. Ma l'aspetto avventuroso del viaggio ci guadagna sicuramente con la ricerca di mezzi alternativi. Un passaggio su una nave merci, ad esempio, è molto vantaggioso - specialmente sulle lunghe tratte - e permette di condividere la vita di bordo con l'equipaggio rallentando i ritmi e godendo della lentezza degli spostamenti per mare. Anche qui è necessaria una precisazione: ormai molte compagnie (come la Grimaldi) offrono viaggi su cargo in cabine extralusso, con tanto di camerieri e personale per le pulizie. Ancora un po' troppo "pacchetto avventura". Andando a cercare tra le società dell'est europeo o tedesche, invece, si trovano navi che prendono passeggeri a bordo a prezzi minimi (a partire da 50 euro al giorno, tutto compreso) e con poche condizioni: che non pretendano di essere intrattenuti, che rispettino tassativamente orari e zone off limits, che si puliscano la cabina e si facciano il bucato da soli. Oppure ci si rivolge ad agenzie specializzate che organizzano di tutto punto viaggio e spostamenti. Ma di nuovo i prezzi lievitano. Viaggiare con i cargo, però, non è un'alternativa all'aereo né un modo rapido per spostarsi. Diventa una filosofia di vita, apprezzando la lentezza, la vita di bordo, visitare porti fuori dalle rotte note. Si possono scegliere le destinazioni più diverse, partendo dal porto da Genova, per arrivare in Sudamerica passando per Francia e Spagna, compreso il ritorno. Oppure si può partire dal Nord Europa (ad esempio da Amburgo, Rotterdam o Southampton) per scoprire l'estremo oriente, con tappa e Shangai e Hong Kong. E magari fare non solo una tratta, ma l'intero giro del mondo a 60 euro al giorno di spesa. Tutto sommato, per arrivare da punto a punto la spesa è maggiore di un viaggio in aereo, dato che la nave impiega circa un giorno per coprire la stessa distanza di un'ora di volo. Se quello che interessa è semplicemente l'economicità della crociera più che l'esperienza di viaggio, allora, può convenire anche guardare i siti delle compagnie che propongono crociere di lusso, che spesso scontano anche del 50% gli ultimi posti rimasti a bordo. Lavorare a bordo. L'alternativa più radicale, allora, è informarsi su siti come Find a Crew : si sale in barca, privata o commerciale, assunti come equipaggio. È il portale più frequentato, e si trovano impieghi in ogni parte del mondo, certo non un viaggio di riposo o piacere, ma un modo per conoscere il mondo via mare, guadagnando anche. Alcune richieste sono per personale qualificato, come capitani o ingegneri di bordo. Ma ci si può proporre anche come cuochi, per l'intrattenimento durante le crociere o per lavori meno qualificati. Nella panoramica di un viaggio low cost intorno al mondo, l'idea di guadagnarsi un passaggio gratis (anzi, con tanto di stipendio), è decisamente allettante. Passaggio in auto offresi. Attraverso siti come Road Sharing e Hitchhikers si può organizzare un intero viaggio saltando di passaggio in passaggio. Certo, prendendo accordi prima della partenza diminuisce un po' il romanticismo alla Kerouac, ma si riduce il rischio di imprevisti, brutti i incontri, così come il pericolo di rimanere giornate intere nello stesso punto in attesa di un passaggio. E chi offre ospitalità a bordo del proprio mezzo mette già in chiaro le intenzioni: qualcuno lo fa solo per avere compagnia, altri sperando di alternarsi alla guida, altri ancora chiedono una piccola cifra (di solito inferiore ai 30 euro). Basta registrarsi sui siti, che hanno adepti da ogni parte del mondo, inserire il passaggio che si sta cercando o aderire a un'offerta già presente. Ci si mette in contatto con il guidatore e si concordano appuntamento, condizioni e lunghezza del tragitto da fare insieme. Barcastop . Per mare, invece, c'è il barcastop. Certo non si può improvvisare, pena rimanere in mare su una boa con il pollice alzato in attesa che passi qualcuno, ma con pochi euro di contributo per carburante e cambusa e un minimo di esperienza velica si trova sempre qualcuno che vuole condividere un tratto di rotta, rimediando aiuto, compagnia e in molti casi solide amicizie. Basta girare sui siti che raccolgono velisti e diportisti per trovare, molto spesso, sezioni apposite in cui si cercano e offrono passaggi in barca. Alberghi mobili . Si può anche optare per una "crociera" su ruote: grazie ai pullman-hotel tedeschi della Rotel . Alberghi su ruote, con tanto di cabine dove dormire e cucina, che viaggiano in tutto il mondo portando i passeggeri alla scoperta della realtà autentica dei luoghi. Servizi igienici essenziali - per lavarsi si fa un po' come si può, magari approfittando dei servizi dei campeggi - e un prezzo che varia tra i 50 e i 100 euro al giorno che comprendono il viaggio, una buona parte dei pasti, e il pernottamento. Bisogna essere avventurosi, adattabili e poco schizzinosi. Bisogna amare gli spostamenti lenti e la condivisione. Ma alla fine in questo modo si può anche fare il giro del mondo, in pieno stile Phileas Fogg, a patto - come il gentiluomo inglese uscito dalla penna di Jules Verne - di sperimentare i mezzi più diversi. E di avere a disposizione anche più di 80 giorni, senza tabelle di marcia tassative e scadenze da rispettare, in pieno spirito slow travel e slow life. 
