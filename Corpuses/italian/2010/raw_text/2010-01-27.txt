ROMA - Nel Giorno della Memoria l'Europa si è fermata per ricordare le vittime della Shoah. Dalla Polonia all'Italia, sono state tantissime le manifestazioni che hanno celebrato il 65esimo anniversario dal giorno in cui i soldati dell'Armata Rossa hanno liberato i prigionieri di Auschwitz-Birchenau, scoprendo gli abissi della crudeltà umana. Proprio ad Auschwitz si è svolta la cerimonia principale, cui hanno preso parte il primo ministro israeliano Beniamyn Netanyahu, il presidente della Polonia Lech Kaczynky, il premier polacco Donald Tusk e il presidente del Parlamento Europeo, il polacco Jerzy Buzek. Insieme a loro i sopravvissuti, sempre di meno con il passare degli anni, ma pronti a tutto pur di essere lì a lasciare il loro messaggio ai giovani: "Non dimenticate". E puntuale come non mai, è arrivato anche l'ennesimo attacco verbale a Israale da parte di Teheran: "Arriverà il giorno della vostra distruzione". In Italia è stato il presidente della Repubblica, Giorgio Napolitano, a presiedere le celebrazioni al Quirinale. "La Shoah - ha detto il capo dello Stato - è un'esperienza tragica carica di insegnamenti e di valori". A Montecitorio il presidente della Camera Gianfranco Fini ha ricevuto Elie Wiesel, ex internato ad Auschwitz e premio Nobel per la pace nel 1986. Nella notte sono apparse delle scritte antisemite in alcune vie della capitale, tra cui via Tasso, di fronte al Museo della Liberazione. Unanime è stata la condanna per un gesto che il sindaco della città ha definito "un'offesa senza pari al rispetto della dignità umana". Le celebrazioni a Roma. "I diritti dei popoli sono inalienabili  -  ha detto Napolitano  -  e tra questi ci sono quelli del popolo ebraico e dello Stato di Israele a vivere in sicurezza: un impegno riconosciuto da tutti". Così il capo dello Stato si è rivolto al presidente dell'Unione delle comunità ebraiche italiane, Renzo Gattegna. Napolitano ha poi parlato della condivisione di "ideali comuni come la lotta per la libertà e per il pieno riconoscimento dei diritti dei popoli, e in modo specifico del popolo ebraico". Per il presidente della Camera, Gianfranco Fini, rendere testimonianze della Shoah "non è solo il doveroso ricordo di nomi e storia", ma piuttosto "un presidio morale e civile affinché mai più accada che l'aberrante logica di un potere totalitario si abbatta sugli inermi, sugli innocenti, su interi popoli contro i quali decretare le discriminazioni più odiose per motivi di razza, di religione, di genere, di condizione sociale, in una folle progressione criminosa capace di raggiungere il genocidio". Il Nobel per la pace Elie Wiesel. Nel suo intervento alla Camera Elie Wiesel  -  numero A7713 tatuato sul braccio ad Auschwitz  -  ha lanciato al mondo una domanda provocatoria, ma carica di speranza. "Volevano ad ogni costo uccidere l'ultimo ebreo sul pianeta. Oggi ci si potrebbe chiedere: perché la memoria, perché ricordare, perché infliggere un dolore tale?" Poi la risposta: "In fondo per i morti è tardi ma per i vivo no. Se non si può annullare il tormento, si può invece sperare, riflettere, prendere coscienza". Con una punta di amarezza, pensando che "neppure Auschwitz ha guarito il mondo dall'antisemitismo", ma anche con l'ottimismo di chi crede in una pace possibile tra israeliani e palestinesi. Wiesel ha poi puntato il dito contro il governo di Teheran. "Ahmadinejad nega l'Olocausto e vuole distruggere Israele, che è uno Stato dell'Onu", ha detto il premio Nobel. "Andrebbe arrestato, portato all'Aja e accusato di crimini contro l'umanità". Rivolgendosi ai parlamentari e ai leader italiani, lo scrittore ha chiesto la firma di un disegno di legge che descriva l'attentato suicida come crimine contro l'umanità. "Questo non fermerebbe le mani degli assassini ma potrebbe fermare i complici", ha spiegato. Le parole di Benedetto XVI. Quelli compiuti dalla Germania nazista - in particolare "l'annientamento pianificato degli Ebrei" - sono "crimini di inaudita efferatezza": orrori e tragedie frutto "di un cieco odio razziale e religioso", per i quali invocare l'intervento divino affinché "non si ripetano più". Così papa Benedetto XVI si è espresso a proposito della Shoah nel corso dell'udienza generale del mercoledì. "Sessantacinque anni fa, il 27 gennaio 1945 - ha aggiunto - venivano aperti i cancelli del campo di concentramento nazista della città polacca di Oswiecim, nota con il nome tedesco di Auschwitz, e vennero liberati i pochi superstiti. Tale evento e le testimonianze dei sopravvissuti - ha proseguito - rivelarono al mondo l'orrore di crimini di inaudita efferatezza, commessi nei campi di sterminio creati dalla Germania nazista". Scritte antisemite a Roma. C'è indignazione per le scritte antisemite comparse la notte scorsa a Roma. Con delle bombolette di spray nero alcuni estremisti di destra hanno imbrattato i muri di via Tasso e via Cavour con scritte del tipo "Olocausto propaganda sionista" e "27/01: ho perso la memoria", il tutto accompagnato da croci celtiche. A compiere il gesto, ha spiegato Giuseppe Mogavero, segretario del Museo della Liberazione di via Tasso, sarebbero state quattro persone incappucciate, riprese tra la mezzanotte e l'una da una telecamera i cui filmati sono ora al vaglio della Digos. Il sindaco di Roma Gianni Alemanno (citato anche lui in una scritta: "Alemanno verme sionista") ha parlato di "un atto gravissimo, un'offesa senza pari al rispetto della persona umana". La scorsa notte un altro grave episodio di antisemitismo si è verificato a Strasburgo, nel quartiere di Cronenbourg, dove nel cimitero ebraico sono state profanate diciotto tombe. Sulle lapidi sono state trovate delle svastiche e la scritta "Juden raus". La cerimonia ad Auschwitz. E' qui, nell'ex lager nazista, che si è ricordato il 65esimo anniversario dalla liberazione del campo di sterminio divenuto il simbolo più infame del genocidio. Alla cerimonia, imbiancata dalla neve, erano presenti alcuni sopravvissuti, degli ex soldati dell'Armata Rossa e diverse personalità politiche, fra cui il primo ministro israeliano, Benyamin Netanyahu. Visibilmente commosso, Netanyahu ha sottolineato come un terzo dei circa 23 mila "giusti" che sono ricordati al Memoriale dell'Olocausto Yad Vashem sono polacchi. "Dio vegli su questa terribile terra di Auschwitz e degli altri campi di sterminio", ha aggiunto il premier. Le accuse di Teheran. Anche nel Giorno della Memoria, parole durissime sono arrivate dall'Iran nei confronti di Israele. "Di certo verrà il giorno in cui le nazioni della regione saranno testimoni della distruzione del regime sionista", ha detto il leader supremo dell'Iran, l'ayatollah Ali Khamenei. "Il 'quando' di questa distruzione  -  ha aggiunto  -  dipenderà solo da come le nazioni islamiche affronteranno la questione". E sono stati in molti oggi a criticare il regime di Teheran e a definirlo come "un pericolo per il futuro del mondo". "Occorre prendere molto sul serio le minacce pronunciate dal presidente iraniano", ha insistito il presidente del Congresso ebraico mondiale Ron Lauder, "e non fare come si fece con Hitler". Sulla stessa linea il presidente israeliano Shimon Peres, che da Berlino ha duramente criticato il governo di Teheran, esortando la comunità internazionale ad agire contro l'Iran. "Mai più - ha detto Peres - si potranno ignorare dittatori assetati di sangue che si nascondono dietro maschere demagogiche e pronunciano slogan omicidi". 
ROMA - L'iPad è appena stato lanciato dal patron della Apple Steve Jobs e probabilmente non approderà in Italia prima di luglio, ma arrivano già i primi commenti illustri. Le nuove tecnologie conquistano e incuriosiscono anche la generazione cresciuta con la radio e le macchine da scrivere. Nessuna riserva sull'impatto che potrebbero avere sulla nostra vita, anzi molta curiosità e fiducia sulle nuove strade che si aprono. Almeno, stando alle dichiarazioni sul lancio del nuovo dispositivo multimediale della Apple, di un linguista come Tullio De Mauro, un'astrofisica come Margherita Hack e un poeta e critico come Edoardo Sanguineti. Un atteggiamento di apertura per nulla scontato in una generazione che si avvicina o ha ampiamente superato gli 80 anni. "Ci sono strumenti in più. Evviva" dice Edoardo Sanguineti, che quest'anno compirà 80 anni. "E' difficile fare profezie su cose in corso - sottolinea il poeta - ma non ho preoccupazioni sul fatto che, per esempio, la letteratura cartacea venga largamente integrata e, in molti casi sostituita, da un oggetto portatile di sempre più piccole dimensioni. Se sono un nostalgico posso sempre ritornare al cartaceo. Questi nuovi strumenti sono un accrescimento". "Sarà sempre comodo - dice Sanguineti - non dover girare con zainetti terribili, carichi di carta. Tanto di guadagnato per la spina dorsale e la salute". Semmai, secondo Sanguineti, "l'umanità è presa da ben altri problemi. Non voglio credere come dicono alcune profezie che nel 2012 finirà la storia, piuttosto non so se arriviamo al 2012. Ma se supereremo tutte le minacce e difficoltà che si prospettano, allora queste nuove tecnologie potranno aprire straordinarie possibilità". L'ultraottantenne Margherita Hack non nasconde di preferire "personalmente la carta perché ti permette di leggere, annotare e pensare. Ma i computer e i dispositivi tecnologici ti fanno guadagnare tempo, oramai su internet si trova di tutto. Credo sia anche un problema generazionale - aggiunge - i ragazzi hanno tanta dimestichezza con il pc e tutti i gadget tecnologici ma anche per chi è di un'altra generazione l'elettronica ha accelerato tutto". La scienziata, della quale è da poco uscito per Rizzoli Libera scienza in libero stato , spiega che "l'astronomia ci racconta che siamo fatti di materia e quindi di stelle ma anche i computer, essendo in silicio, sono fatti di stelle. Quindi siamo anche figli dei computer". Anche il linguista Tullio De Mauro, che ancora non ha raggiunto ma è vicino agli 80 anni, fa notare che con il lancio del nuovo dispositivo della Apple "la porta d'entrata è sempre il nostro cervello e non è che si allarghi per questo, e la porta d'uscita è la nostra capacità verbale. Il nostro linguaggio non subisce grandi modifiche da una tecnologia come questa, anzi si arricchisce". E poi, tutte le rivoluzioni tecnologiche "dopo un po' di disorientamento - spiega il linguista - sono diventate ricchezza. Coraggio, non mi pare ci siano motivi di pessimismo, caso mai sono in altre cose". 
MILANO - Coppa Italia sempre più indigesta per il Milan di Berlusconi. L'Udinese espugna San Siro 1-0 nel terzo quarto di finale grazie a un gol di Inler nella ripresa e saluta i rossoneri che vengono eliminati. Un risultato bugiardo che salva la squadra di Leonardo da un passivo ben peggiore. Solo l'ottimo rientro in campo di Abbiati ha evitato il peggio. MILAN, TUTTO SBAGLIATO - In una serata da dimenticare l'unica nota positiva per Leonardo è appunto l'ottima prestazione dell'estremo rossonero, recuperato dopo l'infortunio accusato nel finale della scorsa stagione. Il resto è tutto da dimenticare, perché il tecnico brasiliano si affida al turnover pagando le conseguenze che da esso ne derivano. E' chiaro a tutti ormai che Inzaghi e Huntelaar non possono convivere nello stesso reparto: i due si pestano continuamente i piedi. Inoltre Di Gennaro trequartista, sperimentato negli ottavi col Novara, lascia sempre più perplessi. Il centrocampo muscolare (Gattuso, Flamini e Jankulovski), senza il benché minimo punto di riferimento per la fase di impostazione, ha fatto il resto. La sensazione è che questa squadra, tolti i cosiddetti "titolari inamovibili" non ha reali alternative. A questo punto la domanda sorge spontanea: Cosa succederà in Primavera quando le partite si intensificheranno e le forze dei "soliti noti" caleranno? UDINESE RITROVATA - Chi, invece, ha le idee chiare è Gianni De Biasi che arriva a San Siro con la formazione tipo consapevole che l'eventuale eliminazione spegnerebbe definitivamente il sogno di entrare in Europa per vie laterali. Impegnati nella lotta per non retrocedere, infatti, ai friulani resta solo la Coppa Italia per tornare a respirare l'aria continentale. L'1-0 alla fine va molto stretto a Di Natale e compagni capaci di creare numerose palle gol senza, però, mai incidere sotto porta. Certo le parate di Abbiati sono state provvidenziali per tenere a galla il Milan, ma se solo riuscisse a concretizzare il 10% delle occasioni create, questa Udinese sarebbe in grado di lottare insieme a Napoli e Palermo per un posto nell'Europa che conta. In semifinale ci sarà la Roma di Ranieri. Squadra solida e che alla coppa ha dimostrato di tenerci veramente. Non sarà così facile come lo è stato questa sera a San Siro. IL DERBY NON C'ENTRA - A fine partita Leonardo prova ad analizzare la sconfitta. "Abbiamo fatto fatica a velocizzare il gioco e nella manovra - ammette -. Nel secondo tempo ci è mancata quella spinta per fare gol. Se ha inciso il K.O. nel derby? Assolutamente no. Abbiamo la mentalità sufficiente per gestire certe emozioni. Non si tratta di un problema mentale, si è trattato di una partita in cui l'Udinese ha fatto molto bene e ha trovato un gol a difesa schierata. Abbiati è la nota positiva della serata. Reparto offensivo praticamente opaco? E' vero, abbiamo fatto fatica, soprattutto nel primo tempo. Non per il rapporto tra Huntelaar e Inzaghi, ma per tutto il reparto". RIALZATO LA TESTA - Soddisfatto, invece, De Biasi. "Era una partita importante. Ci tenevamo a fare una buona figura e alla fine abbiamo ottenuto meno di quello che abbiamo fatto vedere sul campo. E' stato un buon allenamento in vista della prossima sfida di campionato. Quando i risultati non arrivano, paghi ogni minimo errore e diventa difficile ripartire. La squadra oggi ci è riuscita facendo un gran risultato contro una squadra che seppur rimaneggiata, è sempre un'ottima squadra. Siamo tornati al 4-3-3? I risultati li facciamo anche con l'altro modulo, quello che conta - conclude - è concretizzare le occasioni create". MILAN-UDINESE 0-1 (0-0) MILAN (4-3-1-2): Abbiati; Zambrotta, Bonera, Kaladze, Antonini; Flamini, Gattuso (26'st Verdi), Jankulovski; Di Gennaro (8'st Pirlo); Huntelaar (15'st Borriello), Inzaghi. (Roma, De Vito, Thiago Silva, Ambrosini). All.: Leonardo UDINESE (4-3-3): Handanovic; Isla, Coda, Zapata, Pasquale; Inler, D'Agostino (26'st Lodi), Sammarco; Sanchez, Floro Flores (33'st Pepe), Di Natale (44'st Zimling). (Belardi, Cuadrado, Chara, Corradi). All.: De Biasi ARBITRO : Gervasoni di Mantova MARCATORE : 11'st Inler Leggi i commenti I commenti dei lettori 
WASHINGTON - Primo discorso sullo stato dell'Unione per il presidente Barack Obama. Eletto nel 2008 come profeta del cambiamento, Obama deve oggi rassicurare un'America scettica, frustrata, arrabbiata e sotto sotto forse anche dubbiosa di avere mandato alla Casa Bianca la persona sbagliata.  E ora Obama deve premere il pulsante 'reset' sull'agenda del governo, presentando un programma di investimenti sui giovani, miliardi di dollari per i treni ad alta velocità, aiuti alle famiglie per figli e nonni, ma anche un mea culpa per gli errori commessi nel primo anno alla Casa Bianca e un annuncio di iniziative populiste come il congelamento degli stipendi per mille vip dell'amministrazione. Nell'America dove il fallito attentato di Natale al volo Delta-Northwest ha riportato la paura del terrorismo, un sondaggio Wall Street Journal/Nbc pubblicato oggi offre una fotografia preoccupante per Obama: 58 cittadini su cento pensano che il paese sia fuori rotta, solo 28 americani su cento sono convinti che il governo "funzioni bene" o quantomeno "okay" contro sette su dieci che hanno usato le espressioni "folle", "stagnante", o "in necessità di grandi riforme": così . Non è sola colpa del presidente. Molto del biasimo ricade su Capitol Hill: 93 elettori su cento pensano che il clima politico sia eccessivamente polarizzato, l'84 per cento lamenta la pressione delle lobby, tre quarti che non si sia fatto abbastanza per mettere freni a Wall Street, 61 che democratici e repubblicani sono allergici al compromesso. Obama, che ha anticipato oggi i temi del discorso in un pranzo con gli anchor delle televisioni, ha deciso di puntare sulle nuove generazioni per offrire un "messaggio di speranza" all'America ancora impantanata nelle sabbie mobili della recessione: i 4 miliardi di dollari investiti nella scuola, tra questi 1,35 miliardi per i programmi 'Race to the Top' destinati alle scuole più competitive, sono una delle poche aree di aumento della spesa pubblica (oltre il 6 per cento) in un bilancio federale all'insegna dell'austerity e che punta alla riduzione del deficit. Alcuni giovani geni sono stati invitati tra eroi di guerra, genitori gay, l'ambasciatore di Haiti e un sindaco repubblicano ad applaudire il messaggio del presidente dal palco d'onore della First Lady Michelle nel giorno in cui a San Francisco Steve Jobs ha lanciato l'attesissimo iPad, il nuovo tablet della Apple. Giovani geni come Li Boynton, 18 anni del Texas, che ha inventato metodi per testare la qualità dell'acqua potabile con nuove rivoluzionarie applicazioni per il miliardo di assetati del pianeta e Gabriela Farfan, 19 anni del Wisconsin, che ha vinto il premio Intel (l'Oscar della scienza per i licei) per una scoperta sulle gemme applicabile alle nanotecnologie. Li e Gabriela sono potenzialmente le Jobs del futuro, capaci di ridare competitività all'America e di creare buona occupazione grazie a nuove tecnologie. Viaggiano sulla stessa linea gli 8 miliardi di dollari investiti in 13 corridoi per treni alta velocità: uno di questi in Florida, stato campo di battaglia nelle elezioni di metà mandato, dove Obama si recherà domani per rilanciare il messaggio dello Stato dell'Unione. Il voto di mid-term incombe sul discorso del presidente, ma anche sugli applausi della platea di Capitol Hill dove domani, in Senato, si voterà sulla travagliata riconferma di Ben Bernanke al timone della Fed. Uno degli obiettivi del discorso di oggi è proprio quello di rassicurare la base: "Mi ha deluso, non credo che lo guarderò", aveva minacciato ieri su Twitter il Nobel Paul Krugman, uno dei liberal che nelle ultime settimane si sono sentiti traditi. Sanità, clima, riforma di Wall Street, Guantanamo: "Pensiamo di riuscire a chiuderlo entro la fine del mandato di Obama", ha detto oggi a Bruxelles l'inviato speciale Daniel Fried a proposito di una delle promesse mancate per cui Obama oggi ha optato di fare mea culpa. 
ROMA - "Con Ranieri è cambiata la mentalità". Simone Perrotta conferma quanto affermato dal nuovo tecnico giallorosso. E spiega così il repentino e inatteso cambio di tendenza e di risultati della Roma dopo Spalletti.  "Fino a ieri il principale obiettivo era la ricerca quasi spasmodica del bel gioco a discapito degli equilibri in campo. Anche quando la partita era pressoché decisa. Adesso invece il tecnico ci dice: 'Badate sempre a stare attenti alle posizioni. Anche perché con il potenziale che abbiamo, un gol lo facciamo sempre'. Questo però non significa che Spalletti sbagliava tutto. Non fatemi fare l'ingeneroso. Ricordiamo che lui ci ha dato un calcio ammirato in tutta Europa ed abbiamo fatto grandissime annate sotto la sua guida…". SERVE FORTUNA - Lanciatissima in campionato e in corsa ancora per Europa League e coppa Italia la Roma sulla carta potrebbe davvero centrare una stagione importante. Perrotta ne è convinto ma fa una premessa: "E' fondamentale che la fortuna ci assista. Con Toni ora abbiamo anche quelle qualità che mancavano alla nostra rosa. C'è umiltà e voglia di arrivare in fondo, vogliamo regalare al nostro pubblico delle grandi soddisfazioni. Tre mesi fa eravamo un gruppo da buttare, ora andiamoci piano e godiamoci il momento". Gli unici che non sembrano vivere il momento di esaltazione in casa giallorossa sono Menez e Baptista a cui il centrocampista tiene a dare preziosi consigli: "L' importante è che continuino a lavorare senza mollare mai. Così arriverà anche il loro momento". L' INFORTUNIO - Certo è che la rinascita della squadra è coincisa anche con la sua dopo un periodo di evidente appannamento. Perrotta spiega la metamorfosi: "Avevo problemi che non sapevo di avere: mi ero fatto male all'inizio della stagione durante il ritiro a Riscone, poi sono andato a curarmi da una persona a me cara in Calabria ed ho risolto fortunatamente tutti i miei problemi". SOGNO MONDIALE - Un Perrotta così in forma si propone anche per l'avventura mondiale con la nazionale…: "Che programmi ho per quest'estate? Spero prima di andare in Sud Africa e poi in vacanza con la famiglia... speriamo". ROMA A VITA - Perrotta vorrebbe finire alla Roma la propria carriera. "Ho ancora un anno di contratto ed è presto per parlare di un ulteriore prolungamento. Mi ha cercato Spalletti? Andare allo Zenit è un' ipotesi che non ho mai preso in considerazione. La mia volontà la società la conosce, Ma è anche vero che i matrimoni si decidono in due…". Leggi i commenti I commenti dei lettori 
LOS ANGELES - Danilo Gallinari farà parte della selezione dei sophomore, i giocatori al secondo anno nella NBA, e il 13 febbraio scenderà in campo nella sfida contro la selezione dei rookie, le matricole, a Dallas. Il match è uno degli eventi di contorno dell'infnito weekend fatto di musica, spettacoli vari e che culmina con l'All Star Game, la partita delle stelle, in programma domenica 14 febbraio. La selezione dei sophomore comprende, oltre all'ala italiana dei New York Knicks, anche Derrick Rose (Chicago Bulls), Michael Beasley (Miami Heat), Eric Gordon (Los Angeles Clippers), Kevin Love (Minnesota Timberwolves), Brook Lopez (New Jersey Nets), Russell Westbrook (Oklahoma City Thunder) Marc Gasol (Memphis Grizzlies) e O.J. Mayo (Memphis Grizzlies). Nel roster dei rookie, invece, figurano Tyreke Evans (Sacramento Kings), Omri Casspi (Sacramento Kings), Taj Gibson (Chicago Bulls), Jonas Jerebko (Detroit Pistons), Stephen Curry (Golden State Warriors), Brandon Jennings (Milwaukee Bucks), Jonny Flynn (Minnesota Timberwolves), James Harden (Oklahoma City Thunder) e DeJuan Blair (San Antonio Spurs). I 18 giocatori sono stati scelti dagli assistenti allenatori delle franchigie. Leggi i commenti I commenti dei lettori 
MILANO - Aumentano le perdite per il 2009, che chiude con un rosso in crescita del 43,8% (a 1.131 milioni di dollari) ma StMicroelectronics guarda con ottimismo all’anno che è appena iniziato: "Ci attendiamo di tornare ai livelli di ricavi pre-crisi nel corso del 2010", ha spiegato infatti il numero uno della società, Carlo Bozotti, presentando i dati di bilancio. Tuttavia la Borsa non gli ha dato molto seguito e il titolo ha chiuso la seduta con un tonfo del 4,26%, con un’accelerazione al ribasso poco dopo l’apertura del mercato Usa (e in corrispondenza con la conference call con gli analisti). Tornando al bilancio, i ricavi netti del leader europeo dei chip hanno registrato un calo del 13,5% a 8.510 milioni di dollari nel 2009. Nell'ultimo trimestre invece le perdite si riducono dell'80,8% rispetto al corrispondente periodo 2008, a 70 milioni di dollari, meglio delle attese del mercato, e i ricavi netti salgono del 13,4% a 2.583 milioni (+13,6% dal terzo trimestre). Senza gli oneri di ristrutturazione per 96 milioni, il trimestre avrebbe anche visto un ritorno all’utile operativo. "Il 2010 sarà un anno di grandi oppportunità per Stm" ha detto ancora Bozotti, aggiungendo di attendersi una crescita del mercato intorno al 10-12%, ma per quanto riguarda il gruppo si aspetta una velocità ben maggiore. Tanto che, pur escludendo grandi operazioni di M&A (mergers and acquisitions), il numero uno del gruppo ha aggiunto di rimanere sempre "molto vigili" su questo punto, anche se l’obiettivo per il 2010 resta quello di "realizzare quanto iniziato e ritornare a prestazioni finanziarie sostenibili a due cifre". Inoltre è stato escluso nella maniera più categorica il ricorso alla cassa integrazione - anzi qui e lì il gruppo ha anche ripreso ad assumere, è stato detto, sebbene il forte andamento degli ordini in questi ultimi tempi potrebbe segnare una prossima battuta d’arresto - mentre per quanto riguarda i dividendi, Bozotti ha rimandato ovviamente la decisione ultima al consiglio di amministrazione ma ha aggiunto: "Siamo molto incoraggiati" da una serie di indicatori industriali e, di conseguenza, dalla possibile distribuzione di una cedola. 
Tra commi, emendamenti e tecnicismi nuova seduta del consiglio comunale decisamente accesa. Dopo aver votato all’unanimità la delibera sul nuovo regolamento dell’Istituzione biblioteche i consiglieri di maggioranza e minoranza si sono scontrati sulla delibera relativa alla vendita, per asta pubblica, dell’area di via Raimondi. Area che secondo precedenti discussioni del consiglio sarebbe dovuta essere, in parte, destinata all’edilizia residenziale pubblica. Nella variazione proposta e messa al voto (poi approvata) dalla giunta l’area, circa 65metriquadrati destinati alla realizzazione di una palazzina di tre piani e 12 appartamenti, sarà invece messa all’asta ad un prezzo di 294mila euro e successivamente convenzionata. Con i soldi ricavati poi, ma non in quello stesso lotto, verranno progettati altre case da destinare all’Erp. In risposta alla delibera presentata dall’assessore Pellacini si è schierata l’intera opposizione e, con tono polemico, anche il consigliere La Mantia. In particolare la minoranza ha denunciato – con tanto di richiesta d’emendamento poi bocciata pur di cambiare la delibera – la violazione di alcune norme relative alle decisioni precedenti prese per quell’area. “Prezzo di partenza basso, asta inutile perché comunque andrà alla ditta che realizzerà gli altri lotti vicini, variazione urbanistica che non è stata fatta e soprattutto uno spazio che era dedicato all’Erp non sarà più tale” tuonano i consiglieri di minoranza. Punto per punto, fra commi e tecnicismi, Pellacini ha risposto alle critiche e la delibera è stata poi approvata. Rinviata infine, per assenza dell'assessore Zoni, la discussione sul regolamento dei dehors. 
PORT-AU-PRINCE - Nel giorno in cui il bilancio ufficiale del terremoto che il 12 gennaio ha colpito Haiti, c'è un miracolo inatteso: a 15 giorni dal sisma una ragazzina di quindici anni è stata estratta viva dalle macerie, hanno riferito testimoni locali. Poche ore prima il presidente Renè Preval aveva annunciato che sono 170.000 i cadaveri recuperati dalle macerie nel Paese devastato il 12 gennaio scorso, ventimila in più rispetto alla cifra comunicata tre giorni fa. Preval ha anche fatto il conto delle devastazioni materiali: 225.000 abitazioni e 25.000 edifici commerciali sono stati rasi al suolo. Ma il presidente ha affrontato anche il tema politico, annunciando da una parte che le elezioni legislative in programma il prossimo 28 febbraio sono rinviate a data da destinarsi (passo inevitabile visto che l'Ufficio elettorale è tra gli edifici pubblici completamente distrutti dal sisma), dall'altra che non ha intenzione di ripresentarsi quando (nel febbraio 2011) scadrà il suo mandato presidenziale. Intanto sono proseguiti, ad oltre due settimane dal terremoto, i saccheggi a Port-au-Prince, mentre l'Onu lancia l'allarme per la minaccia rappresentata dai leader delle gang di evasi e dai trafficanti di bambini. I saccheggi nelle strade della capitale sono ormai sistematici, e vengono affiancati da chi tra le macerie cerca legno e metallo, oppure chi recupera la merce dal proprio negozio distrutto, prima che i bulldozer entrino in azione. Resta 'stabile' anche il malcontento degli sfollati - oltre un milione secondo le ultime stime - radunati a migliaia sotto il sole cocente nei campi di soccorso. Ovunque sorgono cartelli, in lingua francese, inglese o spagnola, che recitano: "Abbiamo bisogno di aiuto, cibo, acqua e medicine". Il governo ha annunciato lunedì di avere installato 400.000 tende, che possono ospitare tra le cinque e le dieci persone ciascuna. Stamani, l'Alto commissario per i diritti umani dell'Onu, Navy Pillay, ha lanciato l'allarme sulla minaccia rappresentata dai leader delle gang criminali evasi dalle carceri del Paese - nel complesso gli evasi sopravvissuti al crollo delle prigioni sarebbero oltre 6.000 -, dai trafficanti di uomini, dalle esecuzioni sommarie di presunti ladri. E l'Unicef denuncia che la "situazione attuale ad Haiti favorisce i trafficanti di bambini". 
