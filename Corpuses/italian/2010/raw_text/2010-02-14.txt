VANCOUVER (Canada) - Non sarebbero state proprio nude, ma in lingerie. Invece niente da fare. Avevano fatto una scommessa: "Se arriva la medaglia facciamo uno strip, e perchè no, magari pure un calendario". La caduta sul ghiaccio del Pacific Coliseum di Vancouver ha cancellato i sogni di gloria insieme a quelli più goliardici delle azzurre dello short track: Arianna Fontana, Cecilia Maffei, Martina Valcepina e Katia Zini sono rimaste fuori dalla finale che conta, e nella trasferta canadese ora sono più lacrime che risate. Piange a dirotto la Zini, perchè è proprio lei che è finita a terra in un cambio mal riuscito dopo uno scontro con una rivale olandese: difficile poi riprendere la traiettoria e restare attaccate al treno vincente, "Non è giusto, siamo state penalizzate - dicono in coro - non doveva andare così". No, infatti nei loro piani c'era ben altro. "Ci siamo preparate per quattro anni - raccontano le azzurre - siamo competitive. Coreane, americane sono davanti, ma con le altre ci potevamo giocare il terzo posto". Quello agguantato ai Giochi di casa, il bronzo che regalò alla allora baby Fontana la medaglia più giovane della storia olimpica italiana. E proprio la campionessa dagli occhi di ghiaccio, oggi diciannovenne, è quella che non ha mandato giù il ko in pista. Lei si consola centrando il passaggio in semifinale nella gara individuale (i 500 metri, e gareggerà anche nei 1500), ma il sorriso non torna. Oggi riposo, e testa libera dai pensieri. Eppure, appena sbarcate al Villaggio olimpico della città canadese la musica era tutt'altra: parlavano della pasta scotta servita nella mega mensa per gli atleti, della sala giochi in cui trascorrere qualche ora di relax tra gli allenamenti e l'esordio olimpico, provando la Wii e qualche gioco nuovo alla play. Arianna poi pensava a quale film di fantascienza-horror (i suoi preferiti) si sarebbe regalata una volta tornata a Sondrio: 'Paranormal activity', l'ultimo nato per gli amanti del terrore, "non l'ho visto, ma voglio andare", dice la ragazzina bionda dello short track. E poi si scherzava, ricordando il bronzo di Torino per chi c'era (Zini e Fontana le due medagliate rimaste in squadra). E così era nata la promessa se fossero salite sul podio. "Faccio il giro della piazza in mutande e reggiseno - aveva detto ridendo Katia Zini - per una medaglia questo e altro. E poi va bene pure per lo sponsor". "Carina l'idea, no?", avevano replicato le altre. La Fontana era andata anche oltre: "Possiamo fare pure un calendario - sorrideva - senza esagerare intendo, mica osè. Se ce lo propongono, eccoci qui". La medaglia non arriva, invece, e le lacrime hanno preso il posto delle risate 
MILANO - Ritrovato il sorriso in campionato il Milan è pronto alla sfida Champions contro il Manchester United di Sir Alex Ferguson. A tenere in apprensione i tifosi rossoneri e il tecnico Leonardo, però, sono le condizioni fisiche di Thiago Silva e Borriello. Il difensore, fermatosi venerdì sera durante la partita con l'Udinese per un affaticamento muscolare all'adduttore sinistro, dovrebbe farcela. Qualche dubbio, invece, sul recupero dell'attaccante alle prese con un'infiammazione al retto femorale. Acciaccati a parte chi si è ripreso nel migliore dei modi è Alexandre Pato in gol contro i friulani. "Ho tanta voglia di fare bene nella sfida col Manchester - spiega il brasiliano -, ho visto tutte le gare della squadra di Ferguson e mi piacerebbe segnare un gol perché è una di quelle partite davvero speciali". DETERMINAZIONE PATO - "Mi piace essere in campo in tutte le partite, ma per me avere l'opportunità di giocare una sfida così affascinante a vent'anni è una cosa bella e importante. Ci tengo a fare bene - sorride Pato -. Noi giocatori siamo tranquilli e sappiamo che dovremo fare del nostro meglio per vincere. Il Milan è una grande squadra con tanti campioni e sappiamo che dobbiamo seguire le indicazioni che ci darà il mister per disputare bene questa partita. Scenderemo in campo per vincere". Nella vittoria con l'Udinese si è visto un ottimo Ronaldinho malgrado la mancata convocazione nella nazionale brasiliana. "Io lo vedo molto tranquillo, sereno e felice: abbiamo tutti lo stesso obiettivo che è quello di fare bene qui - assicura il Papero, che attende di sapere chi tra Huntelaar e Borriello lo affiancherà martedì -. Sono entrambi giocatori forti, anche fisicamente. Noi siamo comunque una squadra, siamo tutti uniti per fare bene, anche coloro che non scendono in campo - osserva -. Non so chi deciderà di far giocare il tecnico, ma l'obiettivo comune è far vincere questa partita al Milan". EMOZIONE BECKHAM - Sarà una gara speciale, invece, per David Beckham che per la prima volta sfiderà il Manchester United in gara ufficiale. "Sarò sicuramente emozionato, ma non penso sarà un problema. Ho già giocato tante grandi partite - racconta in un'intervista al "Sunday Times" -. Si parlerà molto di questa vicenda, ma sarà Milan-United, non Beckham-United. Si affrontano due grandi squadre, ed è questo che rende grande la partita". Beckham crede che Wayne Rooney, 23 gol già questa stagione, sia l'uomo da fermare per puntare dritti ai quarti: "Ho sempre pensato che Wayne sia uno dei migliori attaccanti al mondo e lo sta dimostrando. Sta facendo ciò che sa fare meglio, ovvero segnare. Lo United - conclude - gioca bene anche grazie a lui". Leggi i commenti I commenti dei lettori 
ROMA - E' rassicurante il presidente della Banca centrale europea, Jean-Claude Trichet che, durante un'intervista a un'emittente televisiva francese, ha detto: "Non c'è motivo per avere dubbi sugli altri paesi dell'euro, dopo la crisi dei conti pubblici greci. La Grecia deve rimediare ai suoi errori, che non sono tollerabili per la stabilità finanziaria dell'area euro". Secondo Trichet, "la Grecia deve correggere quello che è stato fatto nel passato e che era incompatibile" con le regole dell'euro. La politica fiscale greca del passato "non era tollerabile e non avrebbe dovuto essere tollerata", ha detto. Trichet ha aggiunto che l'impegno preso dal Consiglio europeo per aiutare la Grecia è sufficiente, e ha lodato l'autonomia di Eurolandia ribadendo che non c'è bisogno di aiuti da parte del Fondo monetario internazionale. Quanto alle misure di risanamento, per il presidente della Bce è preferibile tagliare la spesa piuttosto che aumentare le tasse. Secondo il giornale Handelsblatt, l'Ue e la Bce non sarebbero comunque d'accordo sui tagli al deficit che Atene deve realizzare: la Bce - scrive il giornale - chiede un impegno a tagliare il deficit con più decisione, e vorrebbe dalla Grecia un aumento delle tasse sul valore aggiunto, sull'energia e sui patrimoni più elevati. 
MESSINA - Un avvocato civilista, Antonio Fazio di 42 anni, è stato ucciso questa sera nel centro di Messina, all'incrocio tra le via Santa Maria dell'Arco e via Placida, in un agguato a colpi di fucile. L'uomo, morto davanti agli occhi del figlio di 3 anni, è stato raggiunto al volto da due proiettili. Ad uccidere il civilista è stato l'ex suocero che, in serata, si è costituito ai carabinieri di Catania. L'omicida è Giuseppe Signorino, 68 anni, impiegato comunale in pensione: ha ammesso di essere l'autore del delitto. All'origine del dramma ci sarebbe una complessa vicenda di separazione tra l'avvocato e la moglie. I litigi della ex coppia sono andati avanti per anni e hanno avuto un primo epilogo nel gennaio 2009 quando la nonna materna fuggì coi i due nipoti più grandi, un ragazzino di 13 anni e la sorella di 11, prima che fossero affidati a una casa-famiglia. La nonna era stata denunciata dalla figlia, una donna di 42 anni che da Messina si era trasferita, per lavoro, a Misterbianco in provincia di Catania. La ex moglie della vittima aveva trovato in casa un biglietto, firmato dalla madre, in cui era scritto. "Non ti arrabbiare, volevano scappare da soli e io li ho aiutati. Stai tranquilla". Da quel giorno la donna non avrebbe più avuto notizie dei figli e ha presentato una denuncia per sottrazione di minori. Del caso si è interessata anche la trasmissione di RaiTre Chi l'ha visto? . Poi la nonna con i nipoti era tornata a casa. Ma le incomprensioni e i litigi non erano evidentemente terminati tra gli ex coniugi. Questa sera il suocero dopo aver saputo che l'ex genero aveva con sé il bambino ha preso il fucile ha atteso l'uomo sotto casa e gli ha sparato uccidendolo. Poi ha portato il bimbo a Misterbianco dalla madre e si è costituito ai carabinieri. 
VANCOUVER - Duecento manifestanti, centinaia di vetri infranti, 7 arresti e zero feriti. Una giornata di scontri da dimenticare per la polizia canadese: violenza sulle strade dei Giochi a causa di una manifestazione anti-olimpiadi alla quale hanno preso parte circa duecento persone.  Contrari "Ai giochi dei ricchi, della Coca Cola e della Visa" il corteo di manifestanti- per la maggior parte vestiti di nero e con il volto coperto da passamontagna come usano fare gli aderenti ai cosiddetti black bloc - hanno cercato di raggiungere il cuore dei giochi ma sono stati fermati all'altezza di Georgia Street, a poche centinaia di metri dalla sede del Comitato Olimpico. Il capo della polizia di Vancouver, Jim Chu, ha riferito che gli agenti sono stati costretti ad intervenire per evitare che gli scontri degenerassero. Alcuni manifestanti hanno infatti sfasciato vetrine e rovesciato in strada cassonetti per la distribuzione dei giornali. L'obiettivo dei contestatori era raggiungere la sede dei Giochi "per fare il maggior danno possibile". 
NAPOLI - Josè Mourinho fa l'enigmatico sull'esito della gara: ''Risultato giusto? Non lo so... Primo tempo meglio loro, nella ripresa meglio noi. Partita intensa, difficile per entrambe e risultato da accettare''. Sull'arbitro Rosetti, Mourinho usa la carota, ma lancia stilettate: ''Ho fatto i complimenti all'arbitro Rosetti: mi è piaciuto il suo atteggiamento, la sua filosofia nel lasciar svolgere il gioco, anche se il fallo di mano di Aronica su cross di Maicon è un rigore nettissimo. Non è la prima volta che veniamo penalizzati, siamo noi che paghiamo i problemi degli altri, stavolta abbiamo pagato per un signore piccolino che è sempre in tv, che ha parlato prima di me e che non ha capito che il calcio non è Hollywood". Probabilmente il riferimento di Mourinho è al presidente De Laurentiis. Circa la corsa scudetto: ''Se mi avessero pronosticato questa situazione in agosto, l'avrei accettata con grande gioia'' Leggi i commenti I commenti dei lettori 
NAPOLI - Mazzarri è un misto di soddisfazione e rabbia dopo il pari con l'Inter: "Sono soddisfatto della prova, ma meritavamo di vincere. Abbiamo creato molto, come con Udinese e Genoa, ma ci è mancato un pizzico di fortuna. Raccogliamo meno di quanto meritiamo, abbiamo fatto una gara eccezionale e per poco, sull'unica occasione che ha avuto l'Inter con Pandev non rimaniamo beffati". I singoli. Zuniga ha sostituito Maggio: "Molto bene, mi è piaciuto molto". Capitolo attaccanti, che hanno qualche problema ad inquadrare la porta: "Ma i pali di Hamsik e Quagliarella non sono certo demerito degli attaccanti, ne abbiamo colti cinque in due gare..." DE LAURENTIIS ATTACCA MOU - Soddisfatto il presidente De Laurentiis: "Stasera ho visto un grande Napoli. Mancavano Dossena e Maggio, il che ha fatto vedere che anche i 22 del Napoli sono 22 di prima scelta". Nella lotta al quarto posto: "La classifica non la guardo nemmeno - aggiunge - perchè questi sono giochi da bar. A me interessa che il calcio possa maturare, che il Napoli possa maturare all'interno di un calcio in evoluzione e che ci sia quella tranquillità che lavorando insieme forse fra due e tre anni potremmo dare, così che nessuno farà dietrologie assurde". Stoccata a Mourinho: "Non lo vorrei mai come allenatore della mia squadra. Credo che nella lista, con tutto il rispetto, sarebbe l'ultimo che prenderei. Non cambierei Mazzarri con Mourinho nemmeno se me lo regalassero. Come attore forse sì, adesso mi divertirei un mondo a fare "Tifosi 2". Leggi i commenti I commenti dei lettori 
WHISTLER - L'Italia festeggia la prima medaglia alle Olimpiadi di Vancouver. Alessandro Pittin vince il bronzo nella combinata nordica, la specialità che unisce salto dal trampolino e 10 km di fondo. Una medaglia inaspettata quella del ventenne di Tolmezzo, la prima nella storia per l'Italia nella combinata. L'azzurro ha costruito l'impresa grazie al salto, che di solito non è la sua specialità. Un salto di 100 metri, lui che di solito non va oltre i 93 e mezzo, che lo ha fatto partire con 48 secondi di ritardo dal primo, Janne Rynnanen, ma a soli 2'' dal leader di coppa del mondo, il francese Lamy Chappuis, che poi si è andato a prendere l'oro davanti allo statunitense Spillane. RISULTATO INCREDIBILE - "E' il giorno più grande della mia vita - ha detto Pittin - Solo all'ultimo metro ho capito che potevo arrivare a medaglia, ma non sapevo se ero terzo o quarto. Sono felice, non avevo mai nemmeno sperato in una medaglia. E' stato incredbile, ancora non riesco a crederci. Sono riuscito a tirar fuori tutto quello che avevo. Ho cercato di fare di tutto per restare con il gruppo, ho fatto una bella gara. Il futuro qui a Vancouver? Per adesso mi accontento di questo risultato incredibile". La prima medaglia raccolta dall'Italia riempie di orgoglio il presidente del Coni, Gianni Petrucci: "Per noi è il successo di un investimento nel quale abbiamo sempre creduto - ha spiegato - A Torino Pittin l'abbiamo portato a gareggiare sedicenne. Quattro anni dopo ci ha ripagati alla grande". Alla seconda partecipazione ai Giochi (quattro anni fa a Torino chiuse 46°) Pittin la stoffa dei forti però l'ha sempre avuta, avendo vinto per tre volte il campionato del mondo junior. Dal 2008 fa parte della squadra nazionale A, allenato da Giuseppe Chenetti per la parte del fondo (lo stesso tecnico che nel 2006 portò Di Centa alla conquista dell'oro nei 50 km) e da Harald Rodlauer per il salto. Ordine d'arrivo : 1. Jason Lamy Chappuis (Francia) 25'47"1; 2. Johnny Spillane (Usa) +0"4; 3. ALESSANDRO PITTIN (ITALIA) +0"8; 4. Todd Lodwick (Usa) +1"5; 5. Mario Stecher (Aut) +13"6; 6. Bill Demong (Usa) +17"9; 7. Norihito Kobayashi (Jpn) +21"9; 8. Anssi Koivuranta (Fin) +29"8; 9. Magnus Moan (Nor) +35"6; 10. Eric Frenzel (Ger) +36"1; 16. LUKAS RUNGGALDIER (ITA) +49"6; 33. GIUSEPPE MICHIELLI (ITA) +1'53"0; 43. ARMIN BAUER (ITA) +3'45"2 
