Una donna di 86 anni è morta, stroncata da un malore, al teatro Donizetti di Bergamo durante una rappresentazione dello spettacolo La strana coppia , con Mariangela d'Abbraccio ed Elisabetta Pozzi, diretto da Francesco Tavassi. E' successo intorno alle 18: ad accorgersi che qualcosa non andava sono state le attrici in palcoscenico, che hanno immediatamente sospeso lo spettacolo, fatto accendere le luci e chiamato i soccorsi. La donna era seduta in prima fila, incosciente, e con il capo reclinato. Platea e galleria sono state sgomberate: tutti gli spettatori sono stati invitati a uscire e sul posto è intervenuto un medico del 118, che ha cercato invano di rianimare la donna. La vittima viveva ad Alzano Lombardo (Bergamo) e da anni era abbonata alla stagione di prosa del teatro Donizetti. Lascia il marito e tre figli. 
MILANO - Leonardo è un misto di gioia e amarezza dopo la gara con il Chievo: "L'infortunio di Beckham ci fa star male, la vittoria è stata importantissima ma è una soddisfazione contenuta dal problema a David". Così il tecnico ai microfoni di Sky. Si è capito subito che era una cosa seria: "Quando stava uscendo, Beckham ha detto che era qualcosa di importante, perchè quando il tendine d'Achille si rompe la sensazione è brutta ed immediata. Il giocatore ha sentito il muscolo che cominciava a salire, un sintomo tipico di quando c'è qusto tipo di infortunio". CACCIA ALL'INTER - L'Inter ora è sopra un punto: "Andiamo piano, piccoli passi come abbiamo fatto quest'anno in cui stiamo vivendo tante emozioni, nel bene e nel male". Un cammino vincente ma sofferto: "E' vero che abbiamo avuto prestazioni altalenanti, ma questa squadra ha sempre mantenuto una sua identità, per questo siamo arrivati fin qui ed ora abbiamo la possibilità di realizzare qualche cosa di importante". La presunta polemica con Seedorf: "Stare in panchina per uno come lui non è facile, ma ha gestito il tutto con grande intelligenza, facendo il centrale di centrocampo e proponendosi in fase offensiva". Il Milan ha iniziato con uno schieramento prudente: "Non potevamo certo giocare come abbiamno fatto negli ultimi 20'... Centrocampo solido per l'assenza di Nesta? Avevano parecchi rientranti in difesa, dovevamo proteggerci di più in mediana"'. Possibilità di vincere lo scudetto: "Il pallino ce l'ha sempre l'Inter. Vince da tanto tempo ed ha tante risorse. Noi dobbiamo evitare di fare tanti calcoli, cercando di essere continui. Ora abbiamo una settimana per lavorare e questo ci aiuta" EROE SEEDORF - L'eroe della serata rossonera è stato Clarence Seedorf, autore di un gran gol nel recupero: "Sono molto felice perchè questa sera è stata dura. Abbiamo giocato per vincere, l'Inter adesso sa che siamo ad un punto. Il campionato ce lo giochiamo sino alla fine". Seedorf loda il carattere della squadra: "Sa reagire, è stata più semplice dopo la sconfitta dell'Inter col Catania perchè ci ha aiutato a smaltire più in fretta il ko di Champions. Oggi è stato fatto un passo importante per riaccorciare le distanze ma la settimana prossima arriva una squadra forte (il Napoli, ndr). Dobbiamo continuare così e le cose diventeranno belle". Seedorf commenta gli infortuni di Nesta e di Beckham: "Mi spiace tantissimo quando perdiamo nostri compagni, stare fuori è brutto per qualsiasi giocatore. Dovremo fare qualcosa in più in loro assenza perchè il loro contributo è stato importante. Speriamo che per Beckham non sia grave. Dobbiamo avere più forza per loro". Per Seedorf nessuna discussione con Leonardo per l'ingresso in campo nella ripresa. "Leonardo mi ha chiesto se ero pronto? Io sono nato pronto quindi nessun problema" Leggi i commenti I commenti dei lettori 
L'ombra del Partito del Sud alimenta fibrillazioni nel Pd siciliano. Con un pezzo dei democratici fortemente attratto dalle sirene lombardiane e che già pensa a possibili alleanze. A guidare l'area del Pd che è pronta ad allearsi con il Partito del Sud di Lombardo e Micciché per entrare nel governo dell'Isola, è l'ala che fa capo al duo Beppe Lumia-Antonello Cracolici. Gli stessi che dentro i democratici, nella corsa alle segreterie nazionale e regionale, hanno lanciato la fronda autonomista mettendo in piedi una mozione staccata dalle correnti romane e che voleva mettere al centro del dibattito "il Sud". "Guardiamo con molto interesse a quanto sta avvenendo dall'altra parte, cioè al Partito del Sud, chiaramente non ci sogniamo nemmeno di lasciare il Pd, ma è chiaro che sulle alleanze siamo disponibili a confrontarci", dice il capogruppo dei democratici all'Ars, Cracolici, che però deve vedersela con l'altra ala interna al suo partito che fa riferimento agli ex Margherita e all'eurodeputata Rita Borsellino. Non a caso il segretario regionale del Pd, Giuseppe Lupo, prende le distanze e boccia l'iniziativa del governatore siciliano e del sottosegretario: "Solo un grande partito nazionale e riformista, fondato sui valori della solidarietà e della partecipazione democratica, può rilanciare lo sviluppo del Sud e della Sicilia - dice Lupo - Nessun partito territoriale che ha come esempio la Lega e che nasce dal Pdl potrà essere trasversale. Il confronto sulle riforme che stiamo realizzando con il governo Lombardo, per affrontare le emergenze economiche e sociali della Sicilia, è cosa diversa di un cammino politico comune". Ancora più netto il giudizio negativo dell'eurodeputata Borsellino: "Il Partito del Sud è solo uno specchietto per le allodole, una scatola vuota che servirà a riciclare quegli stessi notabili che fino a oggi hanno affossato il Mezzogiorno, condannandolo a un sottosviluppo di lungo termine - dice - Quella meridionale non è certo una questione che va affrontata attraverso una contrapposizione sterile e campanilistica tra Nord e Sud: è un questione nazionale, che richiede innanzitutto una classe dirigente responsabile". Anche da Catania arrivano bocciature a ingressi o alleanze con il Partito del Sud, a partire da Enzo Bianco, ma non solo: "Le iniziative per il Mezzogiorno possono nascere solo da un grande movimento nazionale come il Pd - dice il deputato regionale Giovanni Barbagallo - Sulla possibile alleanza con il Partito del Sud, dico che dobbiamo prima vedere chi ve ne farà parte e quali riforme vorranno davvero portare avanti". 
MILANO - "Li attaccheremo dall'inizio e io credo che se vinceremo questa partita andremo a vincere la Champions League". Il Chelsea si avvicina e Samuel Eto'o carica l'Inter per la supersfida di Londra che deciderà chi tra Blues e nerazzurri accederà ai quarti di Champions League. L'attaccante camerunense sogna la cavalcata di quattro anni fa. Nel febbraio 2006, quando ancora vestiva la maglia del Barcellona, eliminò il Chelsea negli ottavi, andando poi a vincere la Coppa con i blaugrana. Un'impresa che adesso vuole ripetere. La squadra di Mourinho è chiamata a difendere a Stamford Bridge il 2-1 dell'andata, "e io alzo sempre il livello delle mie prestazioni quando gioco una gara di questa importanza - avverte Eto'o, in un'intervista al 'News of the World' - Ho già sognato di segnare il gol della vittoria a Stamford Bridge". PRESSIONE SUL CHELSEA - "Il Chelsea è favorito e la pressione sarà tutta su di loro  -  continua il giocatore - Ogni minuto che passerà senza segnare aumenterà la pressione ma questo non significa che dobbiamo giocare sulla difensiva, sarebbe un grave errore".  A Londra, insomma, si vedrà un'Inter pronta a giocarsela. "Attaccheremo dall'inizio e se vinceremo questa sfida allora credo che andremo a vincere la Champions League - si dice convinto l'attaccante - Ho detto a Drogba che creeremo loro grossi grattacapi e che dovranno giocare la miglior partita della stagione per batterci". Eliminare il Chelsea ora, però, quasi dispiace al bomber nerazzurro perché "speravo di affrontarlo in finale a maggio, al Bernabeu. Ma comunque non abbiamo paura di loro, dobbiamo ripeterci agli stessi livelli di San Siro, la gara è nelle nostre mani e se giochiamo come sappiamo, non saremo eliminati". Per quanto riguarda l'infermeria, Sneijder ha la febbre ma partirà per Londra, Balotelli ha superato i problemi al ginocchio ma partirà dalla panchina, visto che Mourinho dovrebbeaffidarsi ad Eto'o. STARK, PRECEDENTI DA INCUBO - Intanto per l'Inter non arriva un segnale particolarmente incoraggiante dall'Uefa che ha designato il tedesco Wolfgang Stark per la gara di martedì, un arbitro con cui  i nerazzurri non hanno mai vinto in cinque gare e che ha diretto le loro eliminazioni dalla Champions dell'anno scorso a Manchester e del 2007 a Valencia, partita ricordata per la rissa finale. Stark ha diretto anche in una  delle peggiori sconfitte al Meazza della squadra allora allenata da Zaccheroni che, nel 2003, perse 5-1 in casa contro l'Arsenal per poi finire al terzo posto nel girone. E i più maligni potranno poi osservare che si tratta di un arbitro tedesco e che proprio la Germania è in lizza con l'Italia nel ranking Uefa per i quattro posti in Champions. Leggi i commenti I commenti dei lettori 
INDIAN WELLS - Meno male che doveva essere un'esibizione benefica. Meno male che avrebbe dovuto magari pacificare due vecchie glorie. E' finita formalmente in modo educato, ma solo per non rovinare lo show per aiutare Haiti. Di cosa parliamo? Del doppio di tennis tra Sampras/Federer e Agassi/Nadal. Organizzato per procacciare fondi per la ricostruzione di Haiti. Però c'era un po' di frizione tra i due grandi ex, Sampras ed Agassi. Per colpa della famosa autobiografia di Andre nella quale, oltre all'outing sul doping, c'è anche una citazione per il "taccagno Pete, che una volta dette solo un dollaro di mancia al parcheggiatore". Una frase, ed una nomea, che a Sampras non sono piaciuti. Ed il match di doppio ha rischiato di essere un regolamento di conti. Diciamo che tutto filava tranquillo, fino a quando - anche un po' improvvisamente - Agassi ha sparato contro Pete, che era al servizio, un "ma devi essere sempre serio?". La provocazione ha scatenato la reazione di Sampras, che ha preso ad imitare l'andatura (un po' alla Charlot) di Agassi. Il kid di Las Vegas ha subito replicato, svuotandosi le tasche, ricordando l'episodio anche verbalmente "Ops, ho un dollaro". Conclusione? Sampras gli ha sparato addosso una battuta delle sue, e meno male che non lo ha colpito in pieno, ma solo di rimbalzo. I due, in conferenza stampa, non si sono presentati. Ma il più grande di tutti è stato Nadal che, candidamente, ha confermato che con l'inglese deve ancora migliorare. "Meno male che non ho capito niente, mi sono risparmiato un bel po' di tensione...". Numero uno per la sincerità. Leggi i commenti I commenti dei lettori 
ROMA - Almeno in regular-season, la Montepaschi Siena non conosce ostacoli. L'Angelico Biella, con il suo potenziale e la voglia di emergere, avrebbe potuto anche mettere pressione ai campioni d'Italia, che però non soffrono di alcuna sindrome del PalaMensSana e liquidano i piemontesi con un netto 97-65, portando a referto Sato con 17 punti (14 di Domercant, McIntyre e Eze) e lasciando agli avversari solo la soddisfazione, minima, di Achara top-scorer (18). La sesta di ritorno del massimo campionato di basket, dunque, conferma l'imbattibilità dei biancoverdi di Pianigiani e la bagarre per il secondo posto. Perchè nell'anticipo 'vero' di ieri, la Pepsi Caserta si fa soprendere in casa per 67-59 dalla Banca Tercas Teramo, che ritrova il sorriso dopo quattro stop di fila grazie ai 12 punti di Diener. I campani vengono così acciuffati alla piazza d'onore dalla Sigma Coatings Montegranaro, che chiudeva per 141-82 la solita farsa con i ragazzini della Nuova Amg Sebastiani. Cade l'Armani Jeans Milano: le ex scarpette rosse subiscono al PalaPianella la lucidità della Ngc Medical Cantù, che si assicura il derby per 64-59 con 21 punti di uno scatenato Leunen. I biancorossi di Bucchi vengono così appaiati dalla Canadian Solar Bologna: in un'altra classica della pallacanestro nostrana, le Vu Nere si impongono alla Futurshow Station per 80-67, sospinti dalla mano calda di Collins (20 punti) e dalla reattività di Maggioli (15). Sale all'ottavo posto, ed annusa di nuovo l'aria dei play-off, la Lottomatica Roma, che sfrutta il turno casalingo per battere 70-61 la Scavolini Spar Pesaro: il più prolifico è Giachetti, che infila 15 punti contro i 14 del 'marchigiano' Hicks. Affermazione casalinga anche per la Carife Ferrara: paga dazio al PalaSegest anche l'Air Avellino, che si arrende per 78-63 davanti alla serata speciale di Jackson e Ford, autori entrambi di 22 punti. La sorpresa della giornata la firma la Vanoli Cremona, che si permette il lusso di violare il PalaVerde battendo in volata la Benetton Treviso per 72-70. Bella la sfida nella sfida tra i due bomber, l'idolo di casa Rivers (21 punti) e Bell (20). Canadian Solar Bologna - Cimberio Varese 80-67 (29-23; 44-36; 65-47). Canadian Solar Bologna: Collins 20, Koponen 13, Moraschini 1, Hurd 6, Maggioli 15, Fajardo 2, Sanikidze 8, Prato 4, Vukcevic 11, Fontecchio, Baldi Rossi, Vitali ne. All. Lardo. Cimberio Varese: McGrath 12, Morandais 2, Thomas 12, Cotani 7, Martinoni 12, Galanda 6, Tusek 7, Reynolds 9, Childress, Gergati ne, Antonelli ne, Mian ne. All.: Pillastrini. Arbitri: D'Este, Chiari e Barni. Note - Tiri liberi: Canadian Solar 14/15, Cimberio 10/15; Tiri da tre: Canadian Solar 8/23, Cimberio 9/22; Rimbalzi: Canadian Solar 34, Cimberio 24. Usciti per falli: nessuno. Spettatori: 6.879. Lottomatica Roma - Scavolini Pesaro 70-61 (21-19, 40-32, 51-50) Lottomatica Roma: Giachetti 15, Dragicevic 3, Vitali 7, Hutson 10, Jaaber 13, Tonolli n.e, Tourè n.e, Datome, Gigli 2, De La Fuente n.e, Winston 10, Crosariol 10. All: Boniciolli. Scavolini Spar Pesaro: Hicks 14, Van Rossom 3, Flamini 3, Green 10, Williams 11, Sakota 4, Tomassini, n.e, Cinciarini 11, Gjinaj n.e, Amici n.e, Shaw, Joksimovic 5. All: Dalmonte. Note - Tiri da 3: Roma 4/22, Pesaro 7/17. Tiri da 2: Roma 21/37, Pesaro 11/26. Tiri liberi: Roma 16/20, Pesaro 18/25. Rimbalzi: Roma 26, Pesaro 31. Usciti per 5 falli. Joksimovic e Winston. Spettatori: 4.075. Benetton Treviso-Vanoli Cremona 70-72 (16-15; 37-37; 56-60). Treviso: De Nicolao, Kus 4, Hucik 3, Rivers 21, Nicevic 11, Motiejunas 12, Hackett 6, Neal 11, Gentile 2. All.: Repesa. Cremona: Rowland 9, Brown 8, Formenti 12, Bell 20, Milic 5, Cusin 4, Anderson 12, Aguiar, Sklavos 2, Piazza. All.: Caja. Arbitri: Facchini, Martolini, Weidmann Note - Tiri da 3: Treviso 8/31; Cremona 11/25. Tiri Liberi: Treviso 6/8; Cremona 15/24. Rimbalzi: Treviso 35; Cremona 37. Montepaschi Siena - Angelico Biella 97-65 (25-11, 48-25, 69-46). Montepaschi Siena: Domercant 14, McIntyre 14, Zisis 7, D'Ercole, Eze 14, Carraretto 9, Sato 17, Slokar 10, Ress 2, Hawkins 5, Marconato, Stonerook 5. All.: Pianigiani. Angelico Biella: Soragna 8, De Vico, Maggiotto, Ona Embo 5, Garri 4, Plisnic 2, Chessa 2, Smith 14, Aradori 8, Achara 18, Pasco 4. All.: Bechi. Arbitri: Cicoria, Filippini, Caiazza. Note - Tiri liberi: Montepaschi 22/27, Angelico 16/21. Tiri da tre: Montepaschi 13/20, Angelico 5/20. Fallo antisportivo: 4'50" Zisis. Fallo tecnico: 21'21" panchina Biella, 23'30" Eze. Rimbalzi: Montepaschi 34, Angelico 35. Spettatori: 3.700 circa. Carife Ferrara - Air Avellino 78-63 ( 21-18; 42-33; 66-45). Carife Ferrara: Farabello 7, Grundy 6, Jackson 22, Schultze 12, Ford 22; Nnamaka 4, Spinelli, Sacchetti 3, Sangarè 2, Borsato ne, Mazzola ne, Rizzo ne. All. Valli. Air Avellino: Brown 5, Nelson 4, Akyol 2, Szewczyk 9, Troutman 14; Dylewicz 8, Lauwers 11, Cortese, Porta 10, Casoli ne, Iannicelli ne, Napodano ne. All. Pancotto. Arbitri: Lamonica, Giansanti, Quacci. Note - Tiri liberi: Carife 17/17, Avellino 6/9. Tiri da tre: Carife 9/23, Avellino 5/26. Rimbalzi: Carife 42, Avellino 28. Nessuno uscito per cinque falli. Spettatori 3102 per un incasso di 31.500 euro. Risultati Pepsi Caserta-Tercas Teramo 59-67 (sabato) Sigma Montegranaro-Sebastiani Napoli 141-82 (sabato). Ngc Cantù-Armani Jeans Milano 64-59. Montepaschi Siena-Angelico Biella 97-65. Lottomatica Roma-Scavolini Spar Pesaro 70-61. Carife Ferrara-Air Avellino 78-63. Canadian Solar Bologna-Cimberio Varese 80-67. Benetton Treviso-Vanoli Cremona 70-72. Classifica: Siena punti 42; Montegranaro e Caserta 28; Milano e Bologna 26; Avellino e Cantù 24; Roma 22; Treviso 20; Biella e Teramo 18; Varese e Cremona 16; Pesaro 14; Ferrara 12; Napoli -8. Varese due punti di penalizzazione, Napoli otto punti di penalizzazione. Leggi i commenti I commenti dei lettori 
Violento scontro tra due auto intorno alle 16 sulla Pedemontana, ad appena un chilometro da Traversetolo, vicino a Bannone. Quattro le persone coinvolte nello schianto. Una, Simone Serri, 27 anni, è stata sbalzata fuori dall'auto sull'asfalto: le sue condizioni sono subito apparse molto gravi. Il ragazzo, intubato, è stato trasportato in elicottero nel reparto di Rianimazione dell'ospedale Maggiore: dopo alcune ore è morto. Le altre tre vittime sono rimaste incastrate tra le lamiere degli abitacoli e hanno riportato lesioni meno preoccupanti, di media gravità. Per liberarle sono arrivati sul posto i vigili del fuoco di Langhirano. Le tre vittime viaggiavano a bordo di una Seat mentre Simone guidava una Audi A3: l'impatto è stato tremendo. 
ROMA - Il locale distrutto a colpi di bastone, quattro clienti feriti e portati in ospedale. Questo il racconto del titolare di un Internet Point della Magliana, con un piccolo bar, una specie di fast food, gestito da bengalesi a Roma. Il raid, secondo quanto ha denunciato Mohamed Masumia, è durato solo qualche minuto, poco prima delle venti di questa sera. Il tempo servito al gruppo per entrare e colpire tavolini, vetrine e i pochi clienti che si trovavano nel locale. I quindici che hanno assaltato il locale di via Murlo, secondo una prima ricostruzione dei carabinieri, erano persone italiane, con i volti parzialmente coperti da sciarpe. Feriti, con lievi contusioni, anche alcuni clienti italiani e un dipendente bengalese che sono stati trasportati all'ospedale San Camillo. Il titolare del negozio e i feriti sono stati ascoltati dai carabinieri  della stazione di Villa Bonelli per cercare di capire la matrice del raid. Che però al momento non ha una vera e propria connotazione politica o razzista. Gli assalitori, sono scappati con la cassa. Al momento nessuna ipotesi è prevalente rispetto ad altre anche perché i quindici non hanno detto nulla durante l'assalto. Il raid di questa sera, comunque, ha riaperto vecchie ferite. Il ricordo dell'assalto di natura chiaramente razzista e xenefoba avvenuto nel maggio del 2008 nella zona del Pigneto, uno dei quartieri più multietnici della città. Quel giorno un gruppo di giovani incappucciati, armato di bastoni, al grido di "sporchi stranieri" e "bastardi", devastò tre negozi di immigrati asiatici nel quartiere. Distruggendo completamente un bar, un phone center-lavanderia e un negozio di alimentari. 
ROMA - Non se ne parla nemmeno: Sepp Blatter, padre-padrone del calcio mondiale, ha messo al bando qualsiasi tipo di tecnologia. Non solo la moviola in campo ma anche altri sistemi meno invasivi, come quello per "smascherare" il gol-fantasma. Per Blatter il vero problema sono i costi. Nel 2006 la Fifa propose la sperimentazione del chip nel pallone per il sistema, appunto, del gol-fantasma: non funzionava (anche se c'erano di mezzo sponsor importanti...). L'Italia aveva qualcosa di più sicuro, e non certo costoso: le telecamere sugli spalti. Lo stesso sistema che adesso Giancarlo Abete, quattro anni dopo, ha cercato di riproporre alla Fifa. Ma invano. Blatter ha chiuso ogni tipo di discorso. Ma come andò allora e perché venne accantonato il sistema italiano? Ce lo spiega Francesco Ghirelli, che all'epoca era direttore generale Figc, e ora è dg dei Mondiali di volley. "Innanzi tutto c'è da dire che il sistema brevettato dall'ISSIA-CNR consentiva di utilizzare telecamere non in regime di monopolio. Si valutò allora che il costo medio per stadio potesse aggirarsi sui 60.000 euro, quindi un prezzo sopportabile. L'Uefa, successivamente ha proposto di ampliare il numero degli arbitri per risolvere il problema, il costo ognuno se lo può fare da sé". Ma perché venne bocciato il sistema italiano? " Il 4 marzo 2006 a Lucerna una delegazione Figc ottiene l'approvazione dell'International Board della Fifa per la sperimentazione del sistema gol-fantasma. Il nostro progetto, elaborato con l'ISSIA-CNR prevede un sistema di telecamere digitali che permette di determinare, in tempo reale, se il pallone abbia varcato o meno la linea di porta. Blatter disse: Proprio l'immediatezza della decisione ha rappresentato il fattore determinante affinché l'International Board accettasse di sperimentare il sistema italiano...". Poi non se ne fece nulla: perché? "Nel 2007 erano in calendario il Mondiale di calcio femminile, la Coppa del Mondo di Club, il mondiale under 17 e under 20. La Figc ottiene, come detto, l'ok per la sperimentazione. Ma poi la cosa venne fatta cadere: la responsabilità di chi, per ignoranza o per superficialità, perse l'occasione è grave". In quei tempi la Figc era commissariata dopo Calciopoli: Guido Rossi, Nicoletti e Gamberale non fecero nulla. Erano occupati forse a cercare di risolvere altre questioni e lasciarono cadere i contatti con Blatter. "Un'occasione davvero unica-conclude Ghirelli-perché per la prima volta era stata acquisita la disponibilità del Board della Fifa. Il nostro sistema venne sperimentato a lungo, e nel massimo riserbo, negli stadi di Bari e di Udine". Ora Abete è tornato all'assalto. Troppo tardi. 
