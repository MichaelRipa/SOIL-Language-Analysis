WASHINGTON - Un uomo che sostiene di essere stato vittima di violenza sessuale da parte di un prete cattolico pedofilo ha accusato il Vaticano e papa Benedetto XVI di aver protetto il sacerdote e non aver fatto nulla per rimuoverlo dal suo incarico. I documenti inviati all'agenzia France Presse dagli avvocati della vittima, che vuole rimanere anonima, mostrerebbero che il Nunzio Apostolico chiese alla Chiesa di Miami di proteggere padre Ernesto Garcia Rubio, dopo che questi nel 1968 si era trasferito in Florida da Cuba per "seri problemi di naturale morale". "Fu in servizio qui a Miami per circa trent'anni e in quel periodo abbiamo saputo di decine di vittime dei suoi abusi", ha detto Jessica Arbour, avvocato della vittima e di cinque altre persone che hanno citato in giudizio l'arcidiocesi di Miami per presunti abusi avvenuti tra il 1977 e il 1987.  "Ci fu chiaramente uno sforzo concertato a tutti i livelli, dal Vaticano all'arcidiocesi di Miami e persino attraverso la diocesi di Cuba, per proteggere il sacerdote". La documentazione dimostra, secondo i legali, che la storia passata e le azioni dell'ex religioso - che il Vaticano espulse dal sacerdozio alla fine degli anni '90 - erano noti e furono però coperti dalla Chiesa. L'avvocato Arbour accusa anche papa Benedetto XVI: quando era prefetto della Congregazione per la dottrina della fede (dal 1981 al 2005) ha a suo dire "protetto i pedofili a spese dei parrocchiani e delle loro famiglie". La vittima in questione ha denunciato l'arcidiocesi di Miami e ha chiesto 20 milioni di dollari di danni e interessi. In un comunicato diffuso dalla sua pagina web, l'arcidiocesi americana ha dal canto suo denunciato gli "attacchi" all'istituzione e al Vaticano. Questa accusa è la terza in una settimana che afferma che l'allora cardinale Ratzinger avrebbe chiuso gli occhi su scandali di pedofilia fra i sacerdoti. Ci sono state denunce circa il caso di un sacerdote accusato di avere violentato 200 bambini sordomuti tra il 1950 e il 1970 nel Wisconsin e circa l'approvazione del trasferimento in Germania a un'altra parrocchia di un sacerdote accusato di pedofilia. 
di MASSIMO RAZZI ROMA - Va al centrodestra la piccola contesa di Province e Comuni anche se il centrosinistra si prende l'amministrazione forse più prestigiosa (Venezia) e si toglie la soddisfazione di mandare sonoramente battuti due uomini di governo di primo piano: Renato Brunetta (sconfitto proprio in Laguna da Orsoni) e Roberto Castelli (superato nella natia Lecco da Brivio). Il quadro, ma fra due settimane ci saranno una quarantina di ballottaggi, volge a favore dei partiti di maggioranza che si prendono tutte e quattro le province in palio (ne avevano una sola), marcano due ribaltoni contro uno nei 9 comuni capoluogo dove si è votato e sette (contro 4) nei 64 comuni superiori non capoluogo. La sensazione complessiva, dopo la seconda giornata di scrutini alcuni dei quali (soprattutto in Campania) non ancora conclusi, è che il centrosinistra tiene e riesce ancora ad affermarsi nelle aree cittadine, ma incontra maggiori difficoltà nei centri più piccoli e in quelli dove la Lega rompe gli argini. Un'altra considerazione riguarda l'elettorato di centrodestra che punisce un'amministrazione che ha funzionato male (quella di Lecco eletta nel 2006 e andata in crisi) anche se a cercare di risolvere i problemi viene chiamato un uomo del prestigio dell'ex Guardasigilli Roberto Castelli . Stesso discorso, in fondo, si può fare per Venezia. Brunetta si è lamentato del mancato appoggio della Lega Nord, ma anche nel voto regionale Venezia città era stata avara con Zaia risultando l'unico capoluogo in cui Bortolussi (centrosinistra) è avanti anche se di poco. Si può dire, piuttosto che l'elettorato di centrodestra non è parso entusiasta del candidato-ministro proprio per il suo doppio ruolo che non prometteva un impegno particolare per la città. Le province. Qui il centrodestra fa capotto: 4-0. Imperia era già sua, ma Viterbo , Caserta e L'Aquila sono nuove conquiste. E in nessuna delle quattro il centrosinistra va oltre il 45%. Particolarmente dolorosa per il Pd, la sconfitta di Stefania Pezzopane, la piccola e combattiva presidente che non le ha mai mandate a dire a Berlusconi sulle vicende del terremoto. Pezzopane ha perso circa 15 punti dal 59,6% del 2004. Bersani ha tenuto a spiegare che a L'Aquila città e nel "cratere" del sisma, la Pezzopane è andata bene. A punirla è stata la parte meno colpita della provincia abruzzese. Caserta, altra sconfitta pesante per il centrosinistra con il vincitore del centrodestra Zinzi al 64% e la coalizione uscente ferma al 30,6% contro il 52,4% del 2005. A Viterbo, il centrosinistra era diviso: da una parte il Pd, dall'altra Idv e sinistra. Risultato inevitabile con Meroi (centrodestra) al 54,65%. IL TABELLONE DEI CAPOLUOGHI Capoluoghi. In palio c'erano nove amministrazioni: sette di centrosinistra. Detto di Venezia e Lecco, vanno registrati 4 ballottaggi (Mantova, Vibo Valentia, Matera e Macerata). A Matera, il centrosinistra è andato vicino al ribaltone e potrebbe realizzarlo al secondo turno. Ribaltone che, invece, riesce al centrodestra nei comuni di Andria e Chieti. In entrambi i casi, non c'è storia. A Chieti, Di Primio (centrodestra) vince col 58,5% e ad Andria, Giorgino trionfa col 58,5 con l'avversario più vicino al 17%. IL TABELLONE DEI COMUNI SUPERIORI NON CAPOLUOGO Comuni non capoluogo. Al voto andavano 64 comuni superiori ai 15 mila abitanti ma non capoluogo. Trentasette di questi dovranno tornare a votare tra due settimane. Dieci vanno al centrosinistra che realizza quattro ribaltoni e 17 sono appannaggio del centrodestra con sette cambi di amministrazione. Leggi i commenti I commenti dei lettori 
Entro un mese sarà pronto il Formigoni quater. La nuova giunta del governatore riconfermato per la quarta volta alla guida del Pirellone. Lo ha annunciato lo stesso Roberto Formigoni, commentando più a freddo i risultati elettorali e non escludendo l’introduzione di nuove deleghe per i sedici assessorati previsti dalla legge. Oltre ai quattro sottosegretari, ruolo che è stato ufficializzato dal nuovo statuto regionale. «Adesso sto analizzando i voti e le preferenze — ha precisato — oltre ai consigli avuti durante la campagna elettorale. Anche in base a queste analisi deciderò la composizione della giunta. Ai voti raccolti provincia per provincia, alle persone. Una volta di più dico: viva il voto di preferenza, accessorio indispensabile della democrazia». Confermando il metodo già anticipato in campagna elettorale basato sul giudizio dato dagli elettori sul lavoro fatto dai singoli assessori uscenti, incrociato con il peso effettivo dei partiti uscito dal voto di domenica e lunedì. «In questi anni — ha aggiunto Formigoni — abbiamo istituito molte nuove deleghe perché il mondo cambia e anche la Lombardia. Saremo in grado di mandare la Lombardia ancora più veloce e più sicura sul percorso che gli elettori ci hanno consegnato. Il programma che abbiamo presentato è tornato indietro firmato e sottoscritto da due milioni di elettori». Circola per esempio l’ipotesi di creare un nuovo assessorato all’Innovazione e uno alle problematiche femminili. Mentre altre deleghe potrebbero essere scorporate e altre ancora riunite. Scontata la riconferma dei fedelissimi ciellini Romano Colozzi alle Finanze e Raffaele Cattaneo alla Mobilità. Il primo nodo che il governatore dovrà sciogliere sarà quello della Lega. Che ha fatto sì un gran balzo in avanti di voti, ma ha perso, con l’elezione solo di metà del listino Per la Lombardia, i quattro nomi che erano stati inseriti nella lista dei secondi otto. Tra questi quello del presidente del consiglio regionale uscente Giulio De Capitani, che ora non potrà più essere riconfermato. Per non parlare dell’assessore regionale alla Sanità, Luciano Bresciani, e della bresciana Monica Rizzi, che aspirava all’assessorato all’Agricoltura e che si è spesa moltissimo per l’elezione di Renzo Bossi, il figlio del leader leghista Umberto. Difficile immaginare che il Carroccio, che ha chiesto per sé cinque assessorati più la vicepresidenza per Andrea Gibelli, possa accettare che tre assessorati siano occupati da tecnici. Senza contare che Gibelli conta di incassare anche una delega pesante. L’Industria o i Trasporti. Per non parlare di Angelo Ciocca, che a Pavia ha raccolto 18.848 preferenze. Più del doppio dell’ex assessore pidiellino Giancarlo Abelli, che ora dovrà scegliere se restare parlamentare o far parte della nuova giunta di Formigoni. Abelli ambirebbe all’Agricoltura, ma proprio ieri il neoeletto Renzo Bossi ha chiesto quel posto per un leghista. Difficile pure la scelta della delegazione del Pdl, che dovrà nominare anche il nuovo coordinatore regionale al posto di Guido Podestà. «Squadra che vince non si cambia — mette le mani avanti lui — ma la decisione spetta a Silvio Berlusconi». Il suo vice Massimo Corsaro ritiene «ragionevole» che il Carroccio abbia più deleghe. Gli ex aennini, però, fremono. Luca Ferrazzi, ormai ex assessore regionale all’Agricoltura, non è stato rieletto per una manciata di voti e su 28 consiglieri regionali del gruppo solo due provengono dal partito di Fini. A parte Roberto Alboni, che era tra i primi otto del listino. In lizza per un posto di peso anche il ciellino Mario Sala, il più votato a Milano. Mentre scricchiolano le poltrone di Massimo Buscemi, Stefano Maullu e Massimo Ponzoni. Il primo per lo scarso risultato elettorale, il secondo per un veto di Formigoni, il terzo perché da ieri risulta indagato. 
Cade dalla sedia a rotelle, arrivano i vigili del fuoco ad aiutarlo e finisce in prigione. E' capitato ad un 42enne residente in via Ravel, la "diga" di Begato. Mentre lo aiutavano a rialzarsi, i pompieri si sono accorti di una pistola che spuntava da uno zaino. Ma non c'era solo quello in casa: cocaina, hashish, soldi falsi e un supermercato di oggetti rubati. Erano stati i vicini a chiamare i vigili del fuoco perché sentivano il disabile chiedere aiuto. Poco più tardi i pompieri hanno forzato la porta e sono entrati in casa. La visione della pistola ha fatto scattare l'allarme. Nello zaino c'erano due pistole a salve, prive però del tappo rosso, e una mazzetta con 95 banconote da venti euro false. Sul tavolo della cucina una busta con 22 grammi di cocaina e, in cantina, otto etti di hashish e due di coca, oltre all'attrezzatura per il confezionamento delle dosi. Ma non è tutto: il deposito custodiva anche fogli di carta filigranata contraffatta, due pistole lanciarazzi ed un mercatino di oggetti vari: monili, orologi da uomo, telefoni cellulari, computer portatili, fotocamere digitali, navigatori satellitari e ricetrasmittenti, tutto materiale di provenienza sospetta. Il 42 enne è stato arrestato per detenzione ai fini di spaccio, falsificazione di monete e contraffazione di carta filigranata e, visto il suo stato fisico, piantonato presso l'ospedale Villa Scassi. 
ROMA - Cade dopo 16 partite l'imbattibilità esterna del Manchester United. Nell'andata dei quarti di finale di Champions League i Red Devils escono sconfitti 2-1 dall'Allianz Arena contro un Bayern Monaco indiavolato nella ripresa. Vittoria meritata quella dei bavaresi, che nel secondo tempo rimediano a un avvio di gara da dimenticare. Vittoria anche per il Lione che fa suo per 3-1 il primo derby francese a questo punto della competizione e ipoteca in parte il passaggio alle semifinali. PARI ALL'ALLIANZ ARENA - Dopo aver steso il Milan, al Manchester United Wayne Rooney questa volta non basta. Eppure la gara si era subito messa in discesa per i Red Devils che dopo due minuti si son trovati in vantaggio grazie al bomber di Liverpool: sinistro dal limite dell'area sul quale non può nulla Butt. La reazione dei bavaresi è timida e confusa e il Manchester sfiora il raddoppio poco prima del 20' con Nani, il suo sinistro termina a lato di pochissimo. Alla mezzora è ancora Rooney a far venire i brividi a Ribery e compagni, ma Butt blocca in due tempi il destro dell'inglese dai 18 metri. L'attaccante ci riprova poco dopo, ma è sempre l'estremo bavarese e rendersi protagonista. Nella ripresa la musica cambia. Il Bayern entra più aggressivo e Van der Sar deve prima deviare su Olic, poi superarsi su un destro da fuori di Muller deviato da Rio Ferdinand, quindi respingere una bordata di Altintop dal limite, infine chiudere lo specchio ancora su Olic. Al 77', però, il portiere olandese deve capitolare su una punizione di Ribery, non irresistibile, deviata in barriera proprio da Rooney. La pressione dei padroni di casa è asfissiante e al 92' Olic approfitta di un'incertezza in area di Evra per rubargli il pallone e infilare nell'angolino basso Van der Sar. Poco prima traversa di Vidic. DERBY AL LIONE - Spettacolo al Gerland di Lione dove i padroni di casa affondano i "cugini" del Bordeaux per 3-1. Olympique in vantaggio al 9' con Lisandro Lopez che sfrutta al meglio un traversone basso di Bodmer. La reazione ospite è immediata e dopo quattro minuti Chamakh pareggia i conti deviando in rete un perfetto cross di Gourcuff. Poi si scatenano i due portieri, Carrasso e Lloris, ma alla mezzora il Lione passa di nuovo con Bastos lesto nell'approfittare di uno svarione difensivo di Tremaulinas e nell'infilare l'estremo francese. Nella ripresa il Bordeaux va più volte vicino al pareggio, ma quando non ci arriva Lloris ci pensa la traversa a fermare gli uomini di Laurent Blanc. Al 78' l'arbitro vede un fallo di mano in area di Chalmè e concede il penalty alla formazione di casa. Lisandro Lopez, dagli undici metri, fa doppietta e chiude i giochi sul 3-1 per i suoi. Leggi i commenti I commenti dei lettori 
Fra i dati emersi dalle elezioni regionali, il risultato della Lega è certamente il più clamoroso, soprattutto se confrontato con quello del 2005 (rispetto a cui ha raddoppiato i voti). Ma è anche il meno sorprendente, rispetto alle attese. I GRAFICI La vittoria di Zaia, in Veneto: annunciata da tempo. Quella di Cota, in Piemonte, era meno scontata. Ma veniva, comunque, considerata possibile. La stessa "misura" del voto, per quanto di proporzioni straordinarie, non costituisce una novità rispetto al passato più recente (e più lontano).  Il risultato ottenuto nel Veneto (35%) è degno della vecchia Dc. Ma già alle ultime elezioni, in questa regione, la Lega si era avvicinata al 30%. E le province dove ha fatto il pieno  - Treviso, Vicenza, Sondrio, Bergamo, Como  -  sono roccaforti tradizionali. Fin dagli anni Ottanta. Quando la Lega ha prima assediato e poi rimpiazzato la Dc. Quanto all'espansione nelle regioni rosse, appare davvero impetuosa. Soprattutto in Emilia Romagna, dove ha superato il 13%, ma anche in Toscana e nelle Marche (dove ha scavalcato il 6%). Tuttavia, si tratta di una tendenza già emersa alle elezioni politiche del 2008, divenuta appariscente  alle europee dello scorso anno. Proprio perché largamente annunciato, però, il successo della Lega è rivelatore. Come la sorpresa degli osservatori e degli attori politici  -  non solo avversari, anche alleati. Segno che la Lega continua ad essere guardata  -  dagli "altri"  -  come un soggetto anomalo. E per questo instabile. Sempre in bilico. Fra discese ardite e risalite. O viceversa. Non è più così. Il successo della Lega è "normale", perché la Lega è, da tempo, un partito "normale". L'unico rimasto, in Italia, fra tanti partiti leggeri e mediatici. Proprio questo, forse, contribuisce a farla apparire diversa. Anche oggi che agisce come "Lega di governo". A livello nazionale e territoriale. Basta guardare le cifre. Esprime il sindaco di 355 comuni e il presidente di 14 province. Da oggi: anche di due regioni. Alle elezioni europee del 2009 si è imposta come primo partito in oltre 1000 comuni (su quattromila) del Nord. Ha una leadership forte, personalizzata e centralizzata. Impiantata nelle  "capitali" storiche: Varese e Bergamo, in Lombardia e Treviso, nel Veneto (dove, negli ultimi anni, è cresciuto il peso di Verona). Nel governo, i suoi uomini presidiano dicasteri importanti e strategici. Maroni all'Interno: i temi della sicurezza e dell'immigrazione. Calderoli alle riforme istituzionali, cioè al federalismo. Accanto a Bossi,  sovrano e bandiera del partito. Infine Zaia all'agricoltura. Ha trionfato in Veneto, dopo aver trasformato un ministero considerato "minore" in un dicastero ad alta visibilità. E in un riferimento chiave per la Lega. Dal punto di vista dell'identità, in quanto evoca la terra, la tradizione. Ma anche del rapporto con le categorie amiche: contadini, allevatori, cacciatori (un tempo collaterali alla Dc e al Pci). La Lega di lotta, che tutti evocano, oggi è soprattutto Lega di governo. Le pagelle degli amministratori, compilate ogni anno dal Sole 24 Ore, vedono i suoi sindaci e i suoi presidenti di provincia ai primi posti. I sondaggi sul gradimento dei ministri attribuiscono a Maroni e Zaia voti lusinghieri. E la fiducia nella Lega e nel suo leader assoluto è cresciuta costantemente negli ultimi 15 anni, fra gli elettori. Del Nord, del Centro e anche del Sud. Perché, nel frattempo, la Lega ha nazionalizzato il suo programma. I suoi obiettivi. Ha puntato sulla sicurezza, o meglio: sull'insicurezza. Ha drammatizzato le paure. I timori suscitati dalla globalizzazione. Dall'immigrazione, ma anche dalle minacce economiche e finanziarie. E dalle malattie  -  vere o presunte. Dai cibi che viaggiano senza controlli. Ha dissociato il linguaggio dalle pratiche. Ha promosso le ronde senza poi organizzarle. Ha agitato la xenofobia, permettendo l'integrazione nelle zone dove governa. (D'altronde, è difficile per una realtà di piccole imprese far marciare l'economia senza immigrati; per una società vecchia fare a meno delle badanti). Ha usato il doppio pedale dell'identità e del pragmatismo. Così si è rafforzata a spese del Pdl nel Nord e soprattutto nel Nordest. Basta vedere quel che è successo in Veneto, dove la Lega ha raggiunto il 35%: il 10% più del Pdl. Mentre il ministro Brunetta, fra gli uomini più popolari del Pdl, in Italia, a Venezia ha perso al primo turno, nella competizione per il sindaco. Perché la Lega è un partito mentre il Pdl è un aggregato di notabili e di interessi. Un pulviscolo di gruppi e comitati senza identità.  Allo stesso modo, la Lega è penetrata anche nel cuore rosso del Paese. Soprattutto in Emilia (in particolare dove un tempo era più forte la Dc, come ha osservato Fausto Anderlini). Zone investite dai cambiamenti sociali e demografici. Cui la Lega ha offerto risposte e identità. Populiste? Certo. Ma in grado, per questo, di toccare le corde di una società spaesata, dove la politica e la vita un tempo erano sovrapposte. Dove la scomparsa dei vecchi partiti ha lasciato senso di vuoto. La Lega. Partito di governo e di rivendicazione - se non più di lotta. Chi pensa a una secessione (magari invisibile) della Padania non ha capito. Oggi la Lega è forte nel Nord perché governa a Roma. E viceversa. Inoltre, ormai ha superato i confini padani. Semmai, è probabile che la forza della Lega - nel Nord, nel Centro e al governo - generi disagio nel PdL. Oggi, dopo le regionali, ancor più meridionalizzato. Spostato lungo l'asse che da Roma corre fino alla Calabria, attraverso la Campania. Il successo della Lega può aiutare anche il Pd e il centrosinistra a leggere correttamente l'affermazione di Vendola. Capace, in Puglia, di mobilitare la società. Di dare identità. Di marcare la differenza dagli altri. Mentre nel Pd ci si è preoccupati, all'opposto, di mimetizzarsi. Di accostare il centro come un "non luogo". Di andare in tivù senza avere parole da dire. Come se la costruzione dell'identità  -  e della classe dirigente  -  fosse un problema di marketing. Ma in politica nulla avviene per caso. E anche le sconfitte servono, quando si è in grado di interpretarle. A condizione di riconoscerle. Senza fingere. Anzitutto di fronte a se stessi. Leggi i commenti I commenti dei lettori 
Dopo i risultati delle elezioni regionali, che hanno ridisegnato gli equilibri politici tra Pdl e Lega, in Lombardia nasce un nuovo asse tra Roberto Formigoni e Umberto Bossi con la benedizione del premier Silvio Berlusconi. Obiettivo, al momento non confessato: neutralizzare il sindaco Letizia Moratti ed escluderla dalla gestione dell’Expo, che passerebbe sotto il controllo del governatore attraverso un suo fedelissimo. In cambio, il Pirellone potrebbe non opporsi a una candidatura leghista l’anno prossimo a Palazzo Marino. Per la Moratti si ipotizzerebbe un futuro da Alto commissario dell’Onu a New York. Una soluzione che, oltretutto, permetterebbe di eliminare quella «criticità di Milano», che è stata messa in evidenza sia da Formigoni sia dal coordinatore regionale del Pdl, Guido Podesta. «L’Expo rischia di fallire senza un azzeramento — si sfoga un alto dirigente pidiellino che chiede di restare anonimo — Finchè ci sarà la Moratti, il ministro Giulio Tremonti non farà mai arrivare i soldi che aspettiamo». Il secondo siluro è per l’amministratore delegato di Expo Lucio Stanca. «È inviso e metà dei nostri stessi parlamentari perché ha voluto conservare il doppio incarico. Si è giustificato dicendo che l’avrebbe utilizzato per fare lobby in Parlamento. Il risultato è sotto gli occhi di tutti. Non è riuscito a far passare nemmeno un emendamento a nostro favore. Anzi. C’è una lobby di parlamentari meridionali che vorrebbe che l’Expo andasse a Smirne. Ci vuole un cambio di passo. Siamo pieni di manager di razza che potrebbero prendere quel posto». Sta di fatto che ciò che fino a qualche tempo fa sarebbe sembrato fantascienza, oggi sembra essere meno inverosimile. Il primo segnale di un imminente avvicendamento di Stanca alla guida di Expo sarebbe la sostituzione del responsabile della comunicazione, Andrea Radic, con un fedelissimo di Berlusconi, l’ex direttore editoriale del Tempo, Roberto Arditti. Lo stesso Roberto Formigoni aveva sollecitato nelle scorse settimane «un cambio di passo». E la necessità di uno «scatto in avanti» per evitare il fallimento dell’Expo del 2015. A questo punto entrerebbe in scena il nuovo ruolo del governatore. Si sa che il premier Silvio Berlusconi lo vorrebbe alla guida della conferenza delle Regioni come garante dell’attuazione del federalismo. «Allo stato non sono candidato, ma ne discuteremo insieme» precisava ieri Formigoni. Il nuovo ruolo coinciderebbe anche con quello di supervisore dell’Expo. In questo scenario, si inserirebbe anche un patto anti Moratti tra Formigoni e Bossi. Il governatore è stato particolarmente morbido sull’ipotesi di un candidato sindaco leghista nel 2011. «Bossi ha posto la sua autorevolissima candidatura — ha precisato — Sono convinto che nel dialogo tra Bossi e Berlusconi si individuerà la soluzione migliore». Vago anche il ministro Ignazio La Russa: «Non litigheremo con la Lega. Ne parleremo tra un anno». Del resto, nei giorni scorsi Bossi, Berlusconi e Formigoni ricordavano: «In questi dieci anni siamo sempre riusciti a trovare un accordo». 
L'effetto simbolico del Lazio e del Piemonte che cambiano di segno politico fa pendere la bilancia elettorale dalla parte di Silvio Berlusconi, che era entrato indebolito nella cabina elettorale e ne è uscito rafforzato: tutto il resto è chiacchiera. In gran parte, il Cavaliere gode per la vittoria altrui a cui ha pagato un prezzo, consegnando alla Lega le chiavi di due grandi regioni settentrionali e dunque il governo diretto del territorio, con il passaggio dalla Padania immaginaria all'Italia reale. Ma intanto Bossi con la sua vittoria personale consegna tutto il Nord al Cavaliere, ad eccezione della Liguria, e dunque consente all'impero berlusconiano di allargarsi da est a ovest, senza veder mai tramontare il sole della destra. Un'alleanza a ruoli invertiti nel Nord, con Bossi che diventa nei fatti il Lord Protettore di un berlusconismo declinante nella sua parabola, ma ancora capace di costruire vittorie. E un'alleanza sotterranea ma evidente a Roma con la Chiesa, che ha trasformato il Lazio in un totem, abbracciando il Gran Pagano pur di sconfiggere Emma Bonino, con i vescovi che scendono in campo nel 2010 italiano non per difendere un valore ma per dare un'indicazione esplicita di voto, come una qualsiasi lobby secolare, mondana e ultraterrena. Al centro di questo sistema, un Cavaliere invecchiato e forse stanco, ipnotizzato dai suoi stessi malefici dopo un anno di scandali e rincorse giudiziarie, assorbito da sé oltre la normale patologia, circondato dai falsi movimenti di generali e colonnelli che preparano esplicitamente il dopo senza averne il talento e il coraggio. Un leader incapace da un anno di produrre alcunché - salvo le leggi ad personam per sfuggire ai suoi giudici - né politica né amministrazione, cioè governo. E tuttavia resta una differenza notevole, fortissima, tra il Berlusconi Premier e il Berlusconi campaigner, tra l'uomo di governo e la macchina elettorale. Quella macchina ancora una volta ha funzionato, tra vittimismi, accuse, attacchi, promesse, denunce, spostando a Roma i voti dalla lista Pdl che non c'era alla Polverini, come un alchimista. E anche questa è politica, quando riesce a convincere il Paese, e a riacchiapparlo nelle urne dopo averlo in parte perduto. L'indebolimento a cui stiamo assistendo da un anno, dunque, non è tanto della leadership che ha una sua forza materiale e sta in qualche modo nella pancia del Paese, in un rapporto tra leader e popolo fatto di protezione reciproca, con il Capo che comanda ma chiede aiuto, quando ne ha bisogno perché si sente assediato dai disastri autofabbricati. L'indebolimento è della proposta politica e della sua capacità di guida, con il nucleo fondante di Forza Italia che ricorda la vecchia Dc declinante, negli anni in cui doveva cedere quote sempre più rilevanti di potere agli alleati con la convinzione di poter conservare il comando. Soltanto che qui la parabola non è ideologica ma biologica, nel senso che la politica e le sue scelte sono una variabile della biografia del leader, non dei valori di un partito o dei bisogni del Paese. Sei regioni a destra, di cui quattro riconquistate, il segno del comando sul Nord, sono la cifra del successo di Berlusconi. Sotto questo risultato si allarga però la realtà di un declino che ha portato il Pdl al 26,7 per cento contro il 32,3 delle europee del 2009, il 33,3 delle politiche 2008 e il 31,4 delle regionali 2005, dove l'esito fu disastroso. E' la crepa che abbiamo segnalato un anno fa, alle elezioni europee, quando il Cavaliere ruzzolò dieci punti sotto le previsioni trionfalistiche della vigilia, grazie ai suoi scandali personali, quindi politici. Quella crepa dunque lavora, dopo un anno passato dal Premier ad inseguire un guaio dietro l'altro, con abusi di potere, forzature e prepotenze. Anzi, la crepa si allarga, tanto che senza l'energia politica - ma privata - della Lega, la consunzione di Berlusconi sarebbe evidente a tutti. Paradossalmente, dunque, il Paese è contendibile, dopo un quindicennio di sovranità berlusconiana. Questo è un dato di fatto di grande importanza, confermato dal voto. Nelle 13 regioni dove si è votato, il fragile bipolarismo italiano vede il Pdl al 26,7, il Pd al 26,1, seguiti dalla Lega al 12,28, da Di Pietro al 7,2, da Casini al 5,5 per cento. Il Paese è contendibile, ma questo Pd non è oggi in grado di contenderlo. Ecco il problema. Bersani, che è arrivato da poco alla guida del partito, può contare le sette regioni conquistate contro le sei del Polo, per concludere che il Pd è tornato in gara. Ma non si può pensare di governare un Paese se si è esclusi dal Nord, se si precipita al 28 per cento nel Nordest e se si pensa di parlare ancora al Nordovest dai gloriosi cancelli di Mirafiori: senza sapere che nel nuovo piano Fiat tra pochissimi anni dietro quei cancelli ci saranno appena 2500 persone, perché il mercato del lavoro è cambiato, come la fisionomia di Torino, come la natura stessa del Piemonte, dove in tutta la provincia la Lega, urlando, ha sostituito il mormorio governativo della Democrazia cristiana: e il trapianto è riuscito. L'astensione che penalizza il Cavaliere (ma non i partiti identitari, come la Lega e il movimento di Di Pietro) precipita anche addosso al Pd. Il che significa, molto semplicemente, che il principale partito d'opposizione non intercetta il malcontento dell'elettorato di maggioranza, e in più produce in proprio ragioni d'insoddisfazione. Dunque non funziona né l'opposizione, né la proposta di alternativa. D'altra parte il Pd si è esercitato principalmente, in questi mesi, nella costruzione di un "meccano" di alleanze, come se la politica fosse riassumibile dalla sola aritmetica, e come se l'identità e la natura di un partito non fossero più importanti di qualsiasi tattica. Gli elettori non sanno se il Pd è un partito laico, in un Paese in cui la Chiesa si muove come un soggetto politico; non sanno se è una forza di opposizione, con tutte le offerte di dialogo che alcuni suoi uomini specializzati rivolgono quotidianamente al Cavaliere, qualunque cosa accada; non sanno nemmeno se è di sinistra, in un Paese in cui la destra - e destra al cubo - mostra il suo vero volto in ogni scelta politica, istituzionale o sociale. In più, c'è un problema di selezione delle élite, di politica dei quadri, di scelta dei candidati. Che senso ha candidare Loiero in Calabria, per poi fermarsi al 32 per cento? E che senso ha la guerra a Vendola, governatore uscente maledetto dal partito pochi mesi fa senza una ragione logica, e oggi salutato come il vincitore delle regionali da chi lo ha combattuto? La realtà è che il Pd ha un senso se è un partito nuovo non solo dal punto di vista delle eredità novecentesche, ma anche nella forma, nel metodo e nel carattere: un partito forte ma disarmato, nuovo in quanto scalabile, aperto perché contendibile, attento alle risorse, ai talenti e alle disponibilità democratiche che esistono in mezzo alla sua gente, senza che i dirigenti lo sappiano. Come esiste, tra gli elettori di sinistra e anche tra coloro che - sbagliando - si sono astenuti, un orizzonte italiano diverso da quello immobile e unico del berlusconismo. Un Paese che non è "anti", come viene raccontato dai cantori di comodo: è semplicemente diverso, perché conserva l'idea di una moderna democrazia costituzionale, di uno Stato di diritto, della legalità, della libertà, dell'uguaglianza. Un'Italia che per queste ragioni si oppone a Berlusconi, e chiede piena rappresentanza. Rappresentare fino in fondo quest'Italia significa acquistare autonomia culturale e politica, indispensabili in questa nuova fase in cui le fanfare unificate dei regi telegiornali proclamano già l'avvio del "dialogo" per le riforme, che cominceranno proprio con la giustizia. Un'autonomia che consentirà di approfondire le contraddizioni dentro la destra (come la sconfitta di Brunetta e Castelli, o le dimissioni di Fitto da ministro), di vigilare sulla manomorta della Lega sulle banche attraverso le fondazioni, sui problemi che nasceranno dall'incrocio maldestro del nuovo federalismo col vecchio statalismo che non si lascia smontare. C'è parecchio lavoro da fare, nell'interesse del Paese, per evitare che l'avventura berlusconiana si compia al Quirinale. Non ultimo, cercare un leader che possa sfidare il Cavaliere e vincere, come avvenne con Prodi: e cercarlo in libertà, anche fuori dai percorsi obbligati di età, di appartenenza e di nomenklatura. Forse, anche a sinistra è arrivata l'ora di un Papa straniero. Leggi i commenti I commenti dei lettori 
