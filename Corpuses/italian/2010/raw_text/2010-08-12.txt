Un boa constrictor di 2 metri e 40 centimetri è stato catturato nei boschi di Ruota, nel comune di Capannori (Lucca), dagli uomini del nucleo ecozoofilo dei volontari dell'Anpana. Da tempo nella zona circolavano voci sulla presenza di un grosso rettile nei boschi. Avuta la conferma da alcune tracce sul terreno, gli operatori hanno costruito una tana con alcuni richiami olfattivi (tra cui orina di topo) per attirarlo. E' stato collocato anche un impianto satellitare che confermasse la presenza del serpente. Fatti questi preparativi, è stato possibile catturarlo. L'esemplare preso in Lucchesia, date le sue dimensioni, sarebbe capace di avvolgere una persona, anche di corporatura robusta, ed ucciderla stritolandola. Il boa sarebbe stato abbandonato da un collezionista abusivo di animali esotici che se ne è disfatto date le dimensioni, potenzialmente mortali, raggiunte dal rettile. 
MILANO  - L'Inter di Rafa Benitez non vede l'ora di fare sul serio: per i nerazzurri, il Trofeo Tim in programma venerdì sera a Bari sarà l'ultimo test amichevole prima delle gare ufficiali, quelle che già da subito varranno la Supercoppa Italiana (il 21 contro la Roma) ed Europea (il 27 a Montecarlo, contro l'Atletico Madrid), prima di tuffarsi nel campionato. Il tecnico nerazzurro, però, non sottovaluta l'importanza della doppia sfida con Juventus e Milan. SUPERCOPPE NEL MIRINO - "Per un allenatore non è facile preparare una doppia sfida così  -  ammette Benitez  -  c'è da pensare alla prima e alla seconda partita: si potrebbe andare con due squadre, ma non è semplice con i giocatori che sono stati impegnati con le nazionali. Per noi allenatori non sarà semplice, ma speriamo di accontentare i tifosi che si aspettano un grande spettacolo: vorremmo provare a giocare di più la palla, ma con avversarie così è più difficile.  Comunque, in assoluto, la cosa più importante resta preparare la squadra per il campionato e per le due Supercoppe, ma siamo fiduciosi e crediamo di poter disputare un buon torneo". TANTI STANCHI O INFORTUNATI - Tra i problemi che Benitez dovrà affrontare nella serata pugliese, quelli legati alle condizioni dei nazionali e agli indisponibili sono quelli di più pressante attualità: "Santon, Motta, Muntari e Mariga non giocheranno di sicuro  -  spiega il tecnico, facendo il punto della situazione - altri hanno giocato parecchio con le loro nazionali, è difficile dire chi schierare e chi no, nell'immediata vigilia avrò un quadro più chiaro della situazione. Non ci resta che aspettare, con allegria, la prossima settimana, che sarà più normale, perché ci sarà tutta la squadra a disposizione, anche se ci sarà poco tempo per lavorare insieme". TIFOSI DA PREMIARE - Rafa Benitez non ha convocato Mario Balotelli. L'agente del giocatore ha ammesso che "passi avanti decisivi" sono stati fatti per il passaggio del suo assistito al Manchester City. "Anche se va tutto bene, Balotelli non potrà comunque giocare la prima giornata di Premier League". L'allenatore spagnolo non ne parla, ma ha parole al miele per Wesley Sneijder, apparso già in buona forma nonostante si sia aggregato da poco ai compagni: "Wesley ha grande qualità  -  ammette l'ex tecnico del Liverpool  -  palla al piede sa essere sempre pericoloso. L'allenamento a porte aperte di ieri? C'erano così tanti tifosi, ho voluto fare qualcosa per premiare la loro passione, anche se non si potrà fare sempre". Leggi i commenti I commenti dei lettori 
WASHINGTON - In California le coppie omosessuali potranno tornare a sposarsi a partire dal 18 agosto. Lo ha stabilito una corte federale, dopo che la scorsa settimana lo stesso giudice aveva dichiarato incostituzionale il referendum "Proposition 8" con cui il 4 novembre 2008 il 52% dei californiani aveva messo al bando le unioni omosessuali. Il caso potrebbe finire ora all'esame della Corte Suprema di Washington. Lo scorso 4 agosto il giudice Vaughn R. Walker aveva stabilito che è il divieto introdotto nel 2008 era incostituzionale. A una settimana di distanza, lo stesso giudice ha rigettato il ricorso presentato contro quella decisione, ribadendo le stesse ragioni già espresse con la precedente sentenza. E cioè che, in base alla Costituzione della California, la Proposition 8 è da considerarsi incostituzionale e dal dibattimento sviluppatosi nel corso della settimana non sono emersi elementi tali da fargli cambiare idea. Per questo motivo, i matrimoni omosessuali in California potranno tornare ad essere celebrati a partire dal 18 agosto, tempo tecnico previsto affinché la decisione del giudice capo della Corte Distrettuale della California del Nord possa avere effetto. La causa è comunque destinata a proseguire nei diversi gradi di giudizio, e molti osservatori ritengono che arriverà fino alla Corte Suprema degli Stati Uniti. 
I carabinieri del Nas hanno posto sotto sequestro la casa di riposo ex Onpi a Torre del Greco (Napoli). La decisione è arrivata a seguito di due giorni di ispezioni dovute a denunce pregresse sulle condizioni della struttura di via Giovanni XXIII. Sigilli preventivi, con le chiavi dell'immobile, dove attualmente sono ospitati 55 anziani, consegnate nelle mani del sindaco Ciro Borriello e del dirigente comunale preposto. Ora è l'amministrazione ad essere chiamata a realizzare i lavori di ristrutturazione indispensabili per garantire il regolare prosieguo delle attività: per il momento si è deciso di non spostare altrove gli ospiti. I militari del nucleo antisofisticazione nelle loro ispezioni hanno riscontrato, oltre ai problemi di natura strutturale, anche inadeguatezze di carattere igienico-sanitario. Il Comune di Torre del Greco gestisce il servizio all'ex Onpi, anche se la struttura è di proprietà della Regione Campania, con la quale già in passato l'amministrazione ha avviato un contenzioso legato agli interventi necessari per migliorare le condizioni dei locali che ospitano gli anziani. 
ROMA - "Occorre consolidare e rafforzare i segni di ripresa e far fronte alle tante difficoltà e incognite... Ma, chiedo, se invece si va verso un vuoto politico e verso un durissimo scontro elettorale, quali possono essere le conseguenze per il Paese?". Al termine della sua vacanza alle isole Eolie, il presidente della Repubblica Giorgio Napolitano rompe il silenzio degli ultimi giorni e in un'intervista che sarà pubblicata domani sull' Unità - anticipata sul sito del quotidiano - interviene in maniera decisa nel dibattito politico, affrontando tra gli altri i temi della crisi economica, delle lacerazioni all'interno della maggioranza e della campagna contro il presidente della Camera. Il capo dello Stato dice quindi no alle elezioni anticipate e ai rischi che comporterebbero, in primo luogo per il consolidamento della ripresa economica. Il presidente della Repubblica conclude l'ultima giornata a Stromoli con una cena nella discoteca "La Tartana",  uno dei locali più noti dell'isola. Una serata mondana, una delle poche di un soggiorno in cui ha preferito perlopiù dividersi tra il mare e la 'Casa Matta', la villa di cui era ospite. E' questa l'occasione per dare l'arrivederci all'isola delle Eolie che lo vede tra i suoi abituali frequentatori da trenta anni. Da Stromboli Napolitano e la signora Clio ripartono sulla nave della Siremar "Laurana", la stessa a bordo della quale erano arrivati lo scorso 4 agosto. Domani mattina l'arrivo a Napoli. Da lì il corteo presidenziale proseguirà per Roma, dove si fermerà per qualche ora prima di trasferirsi nella residenza di Castel Porziano. In questi giorni di relax il capo dello Stato ha sempre vigilato sul dibattito politico scegliendo la linea del silenzio, evitando di commentare lo scontro in atto nella maggioranza. Poi la svolta con la lunga intervista di cui l' Unità ha anticipato solo un piccolo ma signifcativo estratto. Napolitano si era ripromesso di intervenire solo nel monento in cui la violenta polemica politica avrebbe avuto ripercussioni a livello istituzionale. Evidentemente, l'avvitarsi della situazione deve averlo spinto all'azione, si ragiona in ambienti parlamentari, e a mettere un punto fermo. Leggi i commenti I commenti dei lettori 
GONARS (Udine) - Una donna di 43 anni e i suoi due figli hanno perso la vita in un incidente stradale avvenuto sulla strada statale 252 'Napoleonica', al bivio per Gonars (Udine). La donna è Sonia Segafreddo, originaria di Portogruaro (Venezia) e residente a Gonars, che viaggiava su una Citroen C3 insieme con la figlia di 14 anni e il figlio di cinque. Tutti e tre sono morti carbonizzati all'interno della vettura, che ha preso fuoco. Secondo una prima ricostruzione dei Vigili del fuoco, la Citroen procedeva in direzione di Codroipo quando, al bivio di Gonars, ha cercato di svoltare, venendo tamponata violentemente da una Mitsubishi, alla cui guida c'era un uomo. A causa dell'urto, la Citroen è finita sulla carreggiata opposta dove stava sopraggiungendo una Twingo, condotta da una donna. Lo scontro è stato inevitabile. Le due vetture hanno preso fuoco. La conducente della Twingo è però riuscita a uscire dall'abitacolo prima che venisse invaso dalle fiamme, rimanendo illesa, mentre i tre occupanti della Citroen sono rimasti bloccati all'interno dell'automobile. La circolazione sulla strada teatro dell'incidente è rimasta interrotta per più di tre ore per gli accertamenti della Polizia stradale e la rimozione dei veicoli. 
