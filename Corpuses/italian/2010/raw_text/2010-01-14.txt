Saranno ricontrollate una per una le schede elettorali che nel giugno del 2008 decretarono l'elezione a sindaco di Catania di Raffaele Stancanelli che ottenne il 54 per cento dei consensi. La prima sezione catanese del Tar Sicilia, dopo un anno e mezzo, ha accolto il ricorso di uno dei tre candidati a primo cittadino, Nello Musumeci, della Destra di Storace, che invece si fermò al 27 per cento. Musumeci, all'indomani delle elezioni, chiese la verifica delle dei risultati elettorali ritenendo di avere riscontrato delle irregolarità in almeno diecimila schede. La verifica dovrà essere effettuata dalla Prefettura e si dovrà concludere entro il prossimo otto luglio. Leggi i commenti I commenti dei lettori 
MIGLIAIA di tweet, post, mail, sms. Feriti intrappolati sotto le macerie, ospedali crollati, scuole rase al suolo. La rete è inondata di notizie che provengono da Haiti. Ma come renderle facilmente accessibili alle organizzazioni umanitarie e agevolare così i soccorsi? Una risposta arriva dall'Africa. Ushahidi, la piattaforma di crowdsourcing che permette di raccogliere informazioni dalla folla attraverso sms, tweets, mail, nata nel 2008 per raccontare le violenze post-elettorali in Kenya, e usata anche da Al Jazeera per la copertura dell'ultima guerra a Gaza, ha messo online una pagina dedicata alla crisi haitiana . In meno di 12 ore sono già stati raccolti quasi 3000 messaggi, in gran parte via Twitter (via sms +447624802524 o via email: haiti@ushahidi.com ). Una volta verificate, le informazioni vengono visualizzate su una mappa, divise per categorie: strutture crollate, scuole e ospedali danneggiati, strade bloccate, persone intrappolate sotto le macerie, incendi e zone senza acqua potabile. La piattaforma, rilasciata in beta come applicazione open source, è scaricabile gratuitamente . (Il New York Times, secondo quanto riferisce l'Huffington post, sta cercando il modo di integrarla per seguire gli sviluppi della situazione ad Haiti). Per mettere a punto il software, il team di Ushahidi, composto da sviluppatori africani (da Kenya, South Africa, Malawi, Ghana) ma anche olandesi e americani, ha cominciato a  lavorare già poche ore dopo la notizia della prima scossa (qui il racconto di Ory Okolloh, avvocatessa e blogger keniana che dirige il progetto , coordinandosi attraverso l'International Network of Crisis Mappers (CM*Net). "Abbiamo un numero di telefono internazionale  -  scrive Okolloh  -  ma stiamo lavorando con i nostri colleghi di CM*Net e dell'Insteadd per avere anche numeri locali". L'InStedd di Palo Alto (Innovative support to emergencies, diseases and distaster) è specializzata in gestione delle informazioni in situazioni di emergenza. Ha già testato nel Sud Est asiatico il software GeoChat , open source, pensato per le organizzazioni umanitarie e no-profit, che consente a chiunque sia dotato di telefonino o di computer di segnalare immediatamente la propria posizione, i bisogni sanitari/umanitari e le strutture più vicine in grado di soddisfarli, comunicarli a chi è nella stessa zona e localizzare gli altri su una mappa. L'applicazione potrebbe servire anche per l'emergenza haitiana. A Palo Alto sono a lavoro. Ma è l'intera comunità dei crisis mappers a mobilitarsi. Mikel Maron di OpenStreetMap ha lanciato una pagina wiki per  condividere in tempo reale le informazioni sul terremoto. Lo stesso ha fatto GeoCommons , il sito che permette di costruire mappe semplici e repository di dati geografici generati dagli utenti, sotto licenza Creative Commons. Un team di MapAction , ong che si occupa del coordinamento delle informazioni durante le crisi umanitarie o catastrofi natuarali, attraverso i sistemi Gis (Geographical Information System) e le mappe, è già in volo per l'isola caraibica: "Il nostro lavoro - scrive sul sito il direttore generale Nigel Woof - è raccogliere informazioni che possano essere mappate per creare così un quadro operativo d'insieme in modo che le persone che ne hanno più bisogno ricevano immediata assistenza". 
Tempo vent'anni e le guide turistiche spaziali potrebbero diventare una realtà. Allo stesso modo, dei costruttori di auto volanti e dei creatori di parti di corpo umano, che potrebbero persino rendere possibile la sostituzione delle gambe "difettose" nei giocatori di calcio. E' il futuro del mondo del lavoro, secondo una ricerca voluta dal governo britannico, che ha permesso di stilare una lista di 20 nuove professioni. Un futuro neanche troppo remoto, visto che tutte queste nuove occupazioni potrebbero prendere piede già tra venti'anni, nel 2030. La ricerca, che è stata commissionata dal dipartimento per l'economia, l'innovazione e le abilità, anticipa anche un altro trend: nell'arco della loro carriera, i lavoratori potranno sperimentare in media dalle 8 alle 10 professioni, in cinque ambiti diversi. Futurologi al servizio della medicina . Per stilare la lista dei lavori che verranno, la società "Fast Future" ha messo intorno ad un tavolo alcuni " futurologi", chiedendo loro, in prima istanza, di partire dall'analisi dei progressi in ambito scientifico e tecnologico, ma anche dalle previsioni dei mutamenti climatici. Alcuni degli sviluppi più interessanti sono stati individuati nel campo della medicina, visto che, secondo gli esperti, sarà possibile creare organi vivi ed arti, gestiti e realizzati dalla nuova figura professionale del "creatore di parti di corpo umano". I negozi di parti umane. Naturalmente, per favorire la commercializzazione delle parti umane, viene addirittura anticipata l'apertura di negozi appositi e persino di "centri per la riparazione" di quelle difettose. Rohit Talwar, dirigente della Fast Future, prevede la possibilità di dar vita a degli "arti di ricambio", facendo notare anche l'utilità dell'operazione: "Se un calciatore viene 80 milioni, e due gambe di riserva costassero due milioni, la cosa sarebbe conveniente". Per non parlare, poi, degli usi che si potrebbero fare in ambito militare sui soldati feriti. Il "nanomedico" anti-cancro. Si affaccerà al  mercato del lavoro anche la figura del "nanomedico", che potrebbe occuparsi, tra le altre cose, di speciali dispositivi in grado di percorrere il corpo umano e distruggere le cellule cancerogene. La medicina saprà anche predire quando e se un arto potrebbe venire meno: "Per questo - suggerisce Talwar - si potrebbe sostituirlo in via preventiva, piuttosto che costringere il paziente a tre mesi di ricovero per guarire". Un'altra figura medica sarà quella del "chirurgo della memoria": come avviene per i computer, questi speciali dottori potranno intervenire chirurgicamente sui pazienti, per aumentare la loro memoria. Il turismo spaziale. Progressi anche nello spazio: prospettive di lavoro si apriranno per guide turistiche, e non solo. "Con aziende già presenti nel mercato del turismo spaziale - nota la ricerca - si potrà aver bisogno di piloti e guide, ma anche architetti che dovranno costruire gli ambienti in cui vivranno e lavoreranno. Attualmente ci sono già dei progetti presso la University of Houston, per la realizzazione di mezzi per l'esplorazione spaziale e per una serra su Marte". I ladri di nuvole. Tante le possibilità legate all'ambiente, a cominciare dai poliziotti dei mutamenti climatici: speciali agenti che dovranno vigilare sugli eventuali comportamenti scorretti dei cittadini (già oggi vengono segnalati "furti di nubi" per dar vita ad acquazzoni). Per contenere gli effetti dei mutamenti climatici, inoltre, sarà importante formare ingegneri che non solo sapranno arrestarli, ma anche invertirli (viene suggerito che questi "potrebbero creare ombrelli giganti per deviare i raggi solari"). L'agricoltore verticale. Altre professioni per le quali ci si potrà specializzare, includono quella di agricoltore verticale, specializzato in coltivazioni sui grattacieli; quella d esperto di quarantena, che dovrà agire nel caso di diffusione di virus mortali tra le popolazioni; il consulente  per il benessere della terza età; il gestore di insegnanti virtuali, che sostituirà quelli in carne ed ossa con degli avatar; il manager virtuale, che si occuperà dei nostri profili sui social network, di e-mail e password; lo sviluppatore di auto volanti e il gestore di dati informatici, che dovrà far sì che questi vegano distrutti in maniera da tutelare la privacy degli utenti. Lavoratori plurispecializzati. La ricerca evidenzia anche come i giovani saranno chiamati a specializzarsi in più campi: "La carriera in un solo settore - viene fatto notare - sarà una cosa del passato. I neo-laureati potranno trovarsi ad avere fino a 10 lavori diversi nel corso della loro carriera. La tecnologia fa progressi così grandi, che i mutamenti aziendali potrebbero far sparire una data professione da un giorno all'altro". L'economia del futuro. Sulla ricerca si è espresso anche il premier Gordon Brown, il cui fine, ha detto, "era quello di ispirare i giovani a specializzarsi per queste nuove professioni. Una priorità di questo governo, è quella di preparare il Regno Unito all'economia del futuro, per far sì che i giovani possano cogliere tutte le opportunità che arriveranno dalla scienza e dalla tecnologia". Per il ministro della scienza e l'innovazione, Lord Drayson "questi lavori non fanno più parte del mondo dei sogni". "Stiamo superando il confine tra fantascienza e realtà", dicono gli autori di questa previsione. 
SAN RAFAEL - Carlos Sainz continua a dominare senza affanni la Dakar 2010. Il pilota spagnolo, già leader della generale, ha vinto anche la 12/a tappa ed ha guadagnato altri 52" sul compagno di marca e diretto inseguitore, il qatariano Nasser Al-Attiyah, oggi 2° e distaccato di 5'20" nell'assoluta. Al 3° posto è giunta ancora una Touareg2, quella dello statunitense Mark Miller a 4'22". Più staccato Stephane Peterhansel che, al volante della BMW X3, ha tagliato il traguardo 4° ma a 10'49" dall'ex campione del mondo rally. MOTO, PROLOGO A SORPRESA - Nelle moto c'è stato un prologo a sorpresa: i commissari di gara, infatti, per non penalizzare un gruppo di concorrenti che ieri erano stati tratti in inganno da informazioni inesatte fornite da un poliziotto argentino dopo 13 km, facendogli sbagliare strada, hanno dato loro lo stesso tempo. Questo ha tolto a Frans Verhoeven la gioia di aver vinto l'11/a tappa che, invece, è andata allo spagnolo della Ktm, Marc Coma. Ma ha anche messo Pal Anders Ullevalseter e Francisco Lopez Contardo, al 2° posto a pari tempo. CONTARDO RECUPERA 17' - Logico, quindi, che nella tappa odierna la lotta fosse fra i due per cercare di portarsi alle spalle di Despres. Per lungo tempo è sembrato che ad aver la meglio fosse il norvegese della KTM, ma nel tratto finale, sulla sabbia, è stata la piccola Aprilia bicilindrica di "Chaleco" Contardo ad avere la meglio. Il cileno, al 4° sigillo personale, 3° in questa edizione, resta comunque in grave ritardo nei confronti del leader della generale Despres che, malgrado abbia chiuso solo all'8° posto con un ritardo di 17'12", mantiene sempre nei suoi confronti oltre un'ora di vantaggio. MANCA SVEGLIO MA NON PARLA - Migliora sensibilmente, intanto Luca Manca, il motociclista italiano finito in coma il 7 gennaio scorso durante la sesta tappa del Rally Dakar 2010. Manca, che si trova in un ospedale di Santiago del Cile, è sveglio ma non parla ed è sempre collegato ad un respiratore meccanico."Riconosce le persone, ma ancora non può parlare", hanno spiegato i medici dell'ospedale, che ancora non sono in grado di stabilire se il pilota italiano riporterà danni permanenti. Leggi i commenti I commenti dei lettori 
NAPOLI - "Siamo stati provocati". Si difendono i tre ragazzi bene del tifo. Comincia per loro la seconda notte in questura. Tre che hanno soldi, che seguono il Napoli viaggiando in aereo con la squadra, tre incensurati. La Digos non li conosceva, li ricordava tra i più attivi nei disordini allo stadio Olimpico di Torino, li ha rivisti all'aeroporto di Caselle ieri sera. Una telefonata, ed ecco decine di poliziotti a Capodichino per identificare gli 80 tifosi che sbarcavano con giocatori e giornalisti, i tre sono stati trasferiti negli uffici della Digos di Napoli. In attesa del primo verdetto: tornare a casa o andare in carcere. La loro sorte è affidata alla prova video. Il questore Santi Giuffré e il capo della Digos, Antonio Sbordone, hanno atteso i filmati della Scientifica di Torino. La legge sulla violenza nel calcio prevede l'arresto allargando a 48 ore la flagranza. Ma sancisce l'obbligo della prova video per sostenere le accuse. I filmati sono stati trasmessi attraverso un circuito interno della polizia, altri inviati con un aereo della sera perché fossero più nitide le immagini. Le prime sembrano fornire riconoscimenti attendibili. L'ipotesi dell'arresto, già stasera molto fondata, sarà confermata solo domani. La Procura segue da stamane le indagini della Digos. Antonello Ardituro è il pm della Procura antimafia che si occupa del caln del Casalesi, ma che ha sempre coordinato le indagini sui disordini nello stadio. Napoli è un modello nella lotta alla violenza del calcio. Prevale la linea investigativa: magistrati e Digos hanno approfondito le indagini, contestando anche il reato di estorsione a danno del Calcio Napoli. Retate e processi come in nessun altra città. Negli ultimi tempi, per il volume investigativo raggiunto è stato costituito un pool di inquirenti. Con il procuratore aggiunto Giovanni Melillo, c'è il pubblico ministero Antonello Ardituro, ormai uno specialista. Del pool anno parte da un mese anche Paolo Sirleo, Danilo De Simone e Vincenzo Ranieri. Rapporti e filmati ampliano la lista degli indagati: ve ne sarebbero altri dieci oltre i tre tifosi trattenuti in questura. Santi Giufffré ha imposto una linea dura con decine di Daspo. Il servizio di sicurezza nello stadio San Paolo è stato sempre più attento, con 78 telecamere in azione. Non solo immagini. C'è anche un resoconto della questura di Torino, diretta da Aldo Faraoni, che nel 1998 è stato capo della Mobile di Napoli in una delle cicliche emergenze, con centinaia di delitti di camorra. La spedizione dei tifosi napoletani è stata quindi seguita ieri dal mattino, quando sono arrivati i primi gruppi. I tifosi della Curva A hanno preferito i pullman, 4 con partenza dalla Loggetta, storico punto di incontro per le trasferte. Quelli della B sono arrivati in due fasi, con il treno. Alle 10.45 a Porta Nuova con l'Intercity 766, gli altri alle 17.27 a Torino-Lingotto con il convoglio ferroviario 510. Sui 10.112 paganti di Juve Napoli, gara di ottavi di finale della Coppa Italia, erano tremila i tifosi napoletani. Tre su dieci. Nel settore ospiti sono entrati 1.537, gli altri residenti in Piemonte e Lombardia avevano ingressi per altri settori. La prima aggressione, alle 17, all'incrocio di Corso IV novembre e corso Sebastopoli, nei pressi dell'Olimpico. Il napoletano Salvatore Luigi F. di anni 31 è stato colpito alla tempia con un bastone da tifosi juventini. Medicato dagli infermieri dell'ambulanza in servizio allo stadio. Mancano quasi quattro ore alla partita e le tensioni erano già alte. La polizia ha dovuto richiamare parte dei plotoni inviati nei punti cruciali della contestazione per la linea Tav in Val di Susa. Erano stati aggrediti i tifosi del Napoli anche dopo la recente vittoria sulla Juve, con spettacolare rimonta del Napoli a novembre, dal 2-0 al 2-3. "Fummo addirittura bloccati e costretti a spogliarci all'uscita della tribuna: quei delinquenti controllavano se qualcuno avesse sotto il cappotto un segno azzurro del Napoli, cercavano tifosi del Napoli, bastava scoprirne uno per gonfiarlo di botte", ricordano ancora oggi quella notte di paura a Torino alcuni spettatori. All'arrivo dei tre pullam da Napoli sono stati esplosi i primi petardi. Alla fine del primo tempo, i cori juventini: "Se saltelli muore Ballotelli" e "Non ci sono negri italiani". Contro i tifosi del Napoli, alcuni mascherati nel settore ospiti, dalla Curva Nord sono stati lanciati sassi, petardi e una bomba carta. È cominciata qui la reazione. I tifosi del Napoli hanno cercato di abbattere la barriera in ferro per scagliarsi contro gli juventini. La polizia è intervenuta con lacrimogeni. I napoletani hanno anche rimosso una struttura di acciaio e cemento che fa da ornamento all'interno dello stadio. Divelti i sediolini dagli spalti, alcuni lanciati e altri bruciati. È in questa fase che la Digos ha fissato le immagini dei più turbolenti tifosi del Napoli, poi pedinati fino all'aeroporto di Torino e bloccati a Napoli dopo lo sbarco. Magistrati e polizia si sono riservati un'altra notte di accertamenti e confronti prima di firmare gli arresti. Leggi i commenti I commenti dei lettori 
PORT AU PRINCE - Ad Haiti si continua a scavare tra le macerie e nel caos si cerca di fare un bilancio delle vittime del terremoto che martedì ha devastato il Paese. Secondo la Croce Rossa haitiana, i morti sono tra 45.000 e 50.000. I feriti e i senzatetto sarebbero quasi tre milioni e mezzo. La macchina degli aiuti umanitari si è messa in moto, Barack Obama ha annunciato l'invio di navi, aerei, soldati e medici oltre allo stanziamento di 100 milioni di dollari. Un sostegno massiccio e immediato che nella giornata di oggi ha bloccato più volte l'aeroporto di Port-au-Prince, al punto che dalle autorità è arrivata la richiesta di fermare l'invio di voli. La squadra inviata dall'Italia è arrivata in mattinata e si è messa subito al lavoro per rintracciare gli italiani sull'isola : 120 quelli sicuramente in salvo, secondo la Farnesina, ma di decine non si hanno ancora notizie. Città nel caos, timori per sciacallaggio. Ma gli aiuti non arrivano con la rapidità di cui ci sarebbe bisogno. Quasi quarantott'ore dopo il sisma di 7,3 gradi della scala Richter, molte zone di Port-au-Prince sono ancora senza energia elettrica e acqua. La città è devastata e nelle strade si ammassano cataste di cadaveri coperte con lenzuola. I superstiti vagano alla ricerca dei loro cari tra le case crollate, guidati dalle grida di aiuto di quanti sono intrappolati sotto le macerie. L'unico dei quattro ospedali rimasti in piedi non è più in grado di accogliere pazienti. I primi soccorritori si sono trovati di fronte scene di morte, devastazione e saccheggi. Ci sono stati anche episodi di sciacallaggio. "Tutti i poliziotti sono impegnati a scavare tra le macerie, a portare soccorso ai feriti e anche a seppellire i propri cari", ha raccontato uno dei sopravvissuti. "Non hanno tempo per pattugliare le strade". Primi bilanci. Il vice coordinatore della Croce rossa di Haiti, Victor Jackson, ha fornito un bilancio provvisiorio delle vittime: tra i 45.000 e i 50.000 morti. In precedenza altre fonti avevano parlato di 100.000. Il Programma statunitense di sorveglianza geologica stima in quasi tre milioni e mezzo gli haitiani la cui casa potrebbe essere stata distrutta. Due milioni di bambini a rischio. Per Save The Children sono "almeno" due milioni i bambini, molti dei quali feriti o rimasti orfani, colpiti direttamente dal sisma mentre si diffonde l'allarme malattie, anche per il rischio di infezioni. Il terremoto e il disastro umanitario che ne è seguito costituiscono "un'esperienza profondamente traumatica per i bambini haitiani", ha detto a Washington Gareth Owen, responsabile della gestione delle situazioni d'urgenza in seno a Save The Children. "Stimiamo in due milioni - ha aggiunto - il numero di bambini che potrebbero essere colpiti, e i traumi che hanno subito potrebbero segnarli a vita". L'organizzazione non governativa britannica si preoccupa soprattutto del fatto che un gran numero di minori sono costretti a passare la notte in strada, in mezzo ai cadaveri. "I bambini sono in stato di choc e di pericolo - ha aggiunto Owen - molti sono rimasti orfani o sono essi stessi feriti. Hanno bisogno di essere rapidamente assistiti". Inoltre, "altre migliaia non hanno più notizie delle loro famiglie e dei loro amici. Ormai possono contare solo su loro stessi per sopravvivere". Aeroporto congestionato, sospesi i voli. Haiti ha chiesto agli Usa e agli altri Paesi impegnati nell'invio di voli umanitari di sospendere le partenze per qualsiasi volo diretto a Port-au-Prince a causa dell'intasamento dell'aeroporto. La sospensione è stata annunciata dalla Faa, l'ente federale Usa per l'aviazione civile, responsabile del traffico aereo negli Stati Uniti. Nell'aeroporto della capitale haitiana stanno giungendo in continuazione velivoli da tutto il mondo con aiuti umanitari causando un imbottigliamento nelle attività dello scalo, appena riaperto dopo il sisma. Centinaia di cadaveri davanti all'ospedale. Centinaia di cadaveri sono stati abbandonati davanti al policlinico di Port-au-Prince, l'unico dei quattro ospedali della città rimasto in piedi. Un testimone ha raccontato di aver visto furgoni e camion requisiti dalla polizia che depositano davanti all'ospedale i corpi raccolti per le strade. Almeno 1.500 cadaveri sono ammassati nella camera morturaria della struttura sanitaria. Una situazione che con il clima tropicale e le disastrose condizioni igieniche può portare a una vera e propria emergenza sanitaria. Onu, 36 i dipendenti uccisi dal sisma. Sono 36 le vittime tra lo staff dell'Onu di Haiti uccise dal sisma, secondo i dati forniti da David Wimhurst, uno dei responsabili della missione sopravvissuto al crollo del quartier generale. "Il bilancio è destinato inevitabilmente ad aggravarsi". Un centinaio di funzionari continuano a essere dispersi, sepolti sotto le macerie dell'Hotel Christopher, che ospitava la sede della missione Onu ad Haiti (Minustah), ma la speranza di ritrovarli vivi diminuisce di ora in ora. Un piccolo miracolo si è però verificato questa mattina quando un dipendente è stato ritrovato vivo dopo aver passato due giorni sotto le macerie. Tarmo Joveer, estone, 35 anni, guardia del corpo dei funzionari delle Nazioni Unite, è stato ritrovato dai soccorritori poco dopo le 8, malconcio ma vivo. Governo assente. Il terremoto ha fatto crollare anche le già fragilissime istituzioni democratiche haitiane. Il presidente Renè Preval, scampato al crollo della residenza ufficiale, è ricomparso in pubblico, ma nella capitale regna il caos. In una nazione che nel recente passato ha visto succedersi guerre civili e colpi di stato, il rischio che qualcuno possa approfittare della situazione per conquistare il potere è alto. In questo contesto grande è la preoccupazione per l'eventuale saccheggio di armi. L'ambasciatore haitiano a Roma Geri Benoit ricorda che in febbraio sono previste le elezioni legislative e in novembre quelle presidenziali: "Al momento non so però dire cosa succederà, un rinvio appare probabile", ha detto il diplomatico che comunque non vuole nemmeno sentire parlare di rischio golpe. "Non esiste il pericolo, le priorità sono altre. E poi i nostri alleati americani si sono mobilitati per aiutarci". 
ROMA - Lottomatica, finisce l'avventura in Eurolega. Nell'ultima giornata del girone C, la squadra allenata da Boniciolli ha battuto in casa il fanalino di coda Union Olimpia Lubiana per 69-48, risultato che però non basta alla Virtus Roma per centrare la qualificazione alla Top 16. Il Maroussi Atene, appaiato in classifica alla Virtus, ha infatti superato il Maccabi per 83-75 conquistando il quarto e ultimo posto a disposizione nel gruppo per l'ingresso tra le migliori 16 d'Europa. La squadra greca è infatti arrivata all'ultimo appuntamento con un vantaggio di un solo punto nel doppio confronto diretto con la squadra romana. All'Italia nella Top 16 resta quindi solo il Montepaschi Siena. L'Armani Milano aveva infatti anticipato la stessa sorte di Roma di 24 ore. SIENA, KO INDOLORE - Nell'altra gara del girone, la Montepaschi Siena si è dovuta nuovamente inchinare al Barcellona (85-70) e ha così chiuso il girone al 2° posto. Chiamata ad un’ impresa quasi impossibile (avrebbe dovuto vincere con 20 punti di scarto almeno per ribaltare lo scontro diretto a proprio favore e conquistare il 1° posto, ndr), Siena ha preferito non addannarsi, restando sempre dietro nel punteggio e staccandosi definitivamente in avvio di ripresa. I migliori realizzatori sono stati Hawkins con 19 punti e McIntyre con 16; per Barcellona 14 punti di Rubio e 13 di Navarro, Vazquez e Ndong. Siena sarà comunque l'unica squadra a rappresentare l’ Italia nelle Top 16, il cui sorteggio si terrà lunedì prossimo a Barcellona. Leggi i commenti I commenti dei lettori 
ROMA  - Aleksandar Kolarov, Mauro Zarate e Sergio Floccari: bastano tre nomi alla Lazio per avere la meglio su un Palermo pressoché perfetto per un'ora e poi totalmente sfaldatosi una volta passato in svantaggio. I biancocelesti sbuffano fino al 12' della ripresa, quando il mancino del serbo mette la gara sui binari sognati da Ballardini. Delio Rossi lascia l'Olimpico sconfitto sul campo ma vincitore per volere del pubblico: la standing ovation dei sostenitori laziali nel prepartita è la testimonianza di quanto di buono il tecnico riminese ha fatto nei suoi quattro anni a Roma. DECISIVO MUSLERA  - Poco turnover e questo è inusuale per la Coppa Italia: il Palermo si presenta praticamente in formazione tipo, i padroni di casa tengono a riposo soltanto Lichtsteiner, Siviglia e Rocchi. Primo tempo noioso in apertura e in chiusura, ma nella fase centrale si vedono bel calcio  -  soprattutto da parte rosanero  -  e due ottimi portieri. Sirigu è pronto al 27' su un mancino velenoso di Floccari, Muslera salva i suoi sessanta secondi prima su Miccoli e 4 minuti dopo su Pastore. L'argentino, preferito a Simplicio, pesca dal suo repertorio uno stop di petto con sinistro al volo che sembra poter sbloccare la gara: fantastica la risposta dell'uruguagio, che toglie la sfera dall'angolo alla sua destra e tiene in vita la Lazio. Ballardini nota segnali positivi da Kolarov, impiegato da centrale di centrocampo: mossa che pagherà dividendi nella ripresa. VANTAGGIO A SORPRESA  - La seconda frazione ha il via con il Palermo che schiaccia i padroni di casa. E' un forcing continuo che non provoca grandi occasioni solo per merito dell'attenzione difensiva di Stendardo e Radu. Sembra il prologo al vantaggio rosanero, ma il calcio è sport strano e schiavo del talento. E' il 12' quando Zarate entra in area, punta due avversari e tenta il tiro. La conclusione, contrata da Liverani, si trasforma in un assist per Kolarov, il cui mancino da fermo è chirurgico: palla che schizza nell'angolino basso alla sinistra di un incolpevole Sirigu e vantaggio Lazio che fa saltare il banco. Passano 2 minuti ed è nuovamente Zarate a seminare il panico con un doppio dribbling al limite dell'area che lo porta solo davanti al portiere: diagonale pretenzioso, sospiro di sollievo per Rossi. ZARATE ASSIST MAN - L'unico sussulto rosanero porta la firma di Miccoli, il cui destro a porta vuota è respinto sulla linea da Radu. Alla mezz'ora i padroni di casa congelano il match: Floccari taglia la difesa in due, riceve la verticalizzazione di Zarate e si invola palla al piede. Cambio di direzione mortifero ai danni di Kjaer, piatto destro imparabile che vale il 2-0 e il passaggio del turno. Brocchi, servito anch'egli da Zarate, avrebbe la palla giusta per dilagare: conclusione a giro sul palo lontano, Sirigu è bravissimo a mettere in angolo. E' un miracolo che vale poco, visto che i biancocelesti si ritrovano comunque ai quarti di finale dove sfideranno a domicilio la Fiorentina. BALLARDINI RIDE, ROSSI NO  - A fine gara Davide Ballardini è soddisfatto. "Abbiamo giocato bene, tenendo il campo contro una grande squadra composta da ottimi palleggiatori, contro cui è normale soffrire un po': in fin dei conti la vittoria è meritata". Il tecnico commenta le situazioni di Floccari, Zarate e Kolarov: "Sergio è un giocatore importante per noi. Mauro oggi ha giocato molto bene e per quanto riguarda Aleksandar sono tranquillo: rimarrà qui". Scuro in volto Delio Rossi, nonostante gli applausi del pubblico capitolino. "Dispiace per l'eliminazione, abbiamo disputato un'ottima gara ma siamo stati poco concreti sotto porta: loro hanno segnato e noi no, giusto che sia la Lazio ad andare avanti nel torneo". IL QUADRO COMPLETO DEI QUARTI - Si completa dunque il quadro per i quarti di finale, ultimo turno a eliminazione diretta in gara unica prima della semifinale che vedrà le squadre coinvolte sfidarsi in partite di andata e ritorno: Fiorentina-Lazio, Inter-Juventus, Milan-Udinese, Roma-Catania. LAZIO-PALERMO 2-0 (0-0) LAZIO (3-4-1-2)  - Muslera 7; Diakitè 6, Stendardo 6.5, Radu 6.5; Brocchi 6, Baronio 6 (43' st Scaloni sv), Kolarov 7, Del Nero 6 (38' st Lichtsteiner sv); Mauri 5; Zarate 6.5, Floccari 6.5 (32' st Rocchi sv). All.: Ballardini PALERMO (4-3-1-2)  - Sirigu 6.5; Cassani 5.5, Bovo 6, Kjaer 6, Balzaretti 6.5; Migliaccio 5.5, Liverani 6, Nocerino 5.5 (18' st Bertolo 5.5); Pastore 6.5 (39' st Simplicio sv); Cavani 5 (28' st Hernandez sv), Miccoli 5.5. All.: Rossi Arbitro: Tagliavento di Terni Marcatori: 12' st Kolarov, 29' st Floccari Ammonito: Balzaretti per gioco falloso Leggi i commenti I commenti dei lettori 
