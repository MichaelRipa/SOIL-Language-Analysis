ROMA - Gigi Delneri analizza la vittoria della Sampdoria a Roma, che fa tornare i doriani al quarto posto: "E' una vittoria meritata - dice il tecnico ai microfoni di Sky -, nel secondo tempo siamo andati meglio, nel primo abbiamo sofferto l'aggressività della Roma, siamo stati timidi e sofferto l'ambiente e la tensione". Samp al quarto posto:  "Ma tutto si deciderà all'ultima domenica - ha aggiunto Del Neri -, dobbiamo vedere se conserviamo la nostra forza e questa tranquillità dimostrata anche contro le grandi squadre che abbiamo incontrato negli ultimi tempi. Piano piano i ragazzi sono diventati consapevoli di essere una squadra di calcio". "Il mio contratto? - ha concluso - Credo che si firmerà presto". Grande protagonista della serata, Giampaolo Pazzini: "Abbiamo fatto un primo tempo non da noi, loro hanno fatto tutto quello che volevano, sono andati in vantaggio, eravamo troppo molli e passivi. Poi ci siamo rimessi a posto, nel secondo tempo abbiamo fatto meglio noi, abbiamo fatto due gol, potevamo avere la fortuna anche di farne un altro. Abbiamo fatto una grandissima partita e continuiamo il sogno della Champions". Una doppietta che lo candida per un posto in Sudafrica: "No, una doppietta prima di tutto per la Sampdoria, per inseguire questo sogno Champions che per noi sarebbe fantastico. Poi è chiaro che il Sudafrica è sempre più vicino e quindi ci spero". La parola al dg Marotta: "Abbiamo conseguito la partecipazione all'Europa League ed è un ottimo risultato. Adesso cerchiamo di raggiungere la Champions. Stasera abbiamo assistito ad una gara straordinaria, bravi tutti i giocatori, ci godiamo il momento particolare. Il mio futuro e quello della squadra? Sono della Samp a tutti gli effetti, cerco di portar il contributo alla causa che sarebbe la partecipazione alla Champions che ci meritiamo. Abbiamo ancora davanti tre partite, la voglia di tutto il gruppo è tanta per far sì che il sogno diventi realtà. Le dichiarazioni della Sensi a fine sulla direzione arbitrale ("arbitraggio inadeguato per importanza della partita", ndr)". Leggi i commenti I commenti dei lettori 
Renzo Piano smentisce il sindaco Moratti. «Mai chiesto un soldo per il progetto degli alberi  dichiara l’architetto genovese dagli Stati Uniti . L’avrei fatto gratis per dare una mano all’iniziativa di Claudio Abbado». Poche parole per rispondere all’uscita del sindaco, che dopo tre giorni di silenzio aveva commentato la decisione di Piano di fare retro marcia sul progetto degli alberi da piantare a Milano per il ritorno del maestro alla Scala. Dicendosi amareggiata per quanto successo, ma soprattutto sorpresa per la richiesta di 1 milione di euro da parte dello studio milanese che sta seguendo la proposta fatta dall’archistar di piantumare 3.500 piante in centro. Una somma ritenuta eccessiva da Palazzo Marino, anche se coperta da uno sponsor che gli stessi architetti si impegnavano di trovare. La risposta del sindaco arriva a stretto giro di posta. «Il Comune non può che confermare che, nel corso di una riunione tenutasi alla presenza del direttore generale Giuseppe Sala, è stato precisato che i costi di progettazione sarebbero stati pari a circa 1 milione di euro. Ipotesi apparsa eccessiva agli uffici comunali che hanno spiegato allo staff di Piano che per un progetto del genere andava impostata una gara a evidenza pubblica». Detto questo, aggiunge il sindaco, «riconfermiamo il nostro interesse a proseguire le attività per rimodulare e rendere operativo il progetto in questione». Un grande progetto per Milano, sta diventando una battaglia di cifre tra Palazzo Marino e uno degli architetti più famosi del mondo. In realtà, la questione è più complicata. A spiegarla è l’architetto Alessandro Traldi che sta seguendo il progetto insieme con Piano. «Negli accordi e nelle intenzioni, fin da subito, c’era il fatto che Piano avrebbe donato a titolo gratuito la sua prestazione - dice Traldi - Il costo riportato nella riunione della scorsa settimana si riferisce alla parte dello sviluppo tecnico ed esecutivo dei 12 casi studio, oltre alla direzione dei lavori». La differenza è sottile, e forse è bene spiegarla. Piano ha regalato a Milano, e ad Abbado, l’idea: i primi schizzi presentati alla Moratti con la definizione di dove piantare 3.500 alberi (i 12 casi studio, tra cui quello di piazza Duomo). Ma la trasformazione dell’idea creativa in un progetto esecutivo costa la bellezza di 1 milione di euro. Soldi che non ricadrebbero sulle casse del Comune, dal momento che Traldi ha assicurato, all’incontro, che sarebbero stati coperti da sponsor. Fuori dall’operazione di fund raising però rimanevano i 13,5 milioni di euro necessari per la piantumazione vera e propria. Condizione rifiutata da Palazzo Marino, e motivo per cui Piano ha rinunciato al lavoro. «Il costo del progetto esecutivo è stato calcolato seguendo i parametri tariffari degli appalti pubblici  continua Traldi . E non è niente di strabiliante: 120 mila euro l’anno per 6 anni (fino al 2015), più 300 mila euro per la direzione lavori». Parcella che non andrà a Piano, ma allo staff che per lui eseguirà il progetto. In un certo senso, dunque, è vero che l’architetto genovese non prenderà un euro. 
Che bel regalo hanno fatto Pazzini e Cassano all'Inter. Hanno cucito un pezzetto di scudetto sulle maglie nerazzurre, ma soprattutto hanno conquistato tre punti che potrebbero essere determinanti per la corsa al quarto posto che vale la Champions. La Roma ci ha provato, ha giocato bene, ha il rammarico di non aver chiuso la gara nel primo tempo quando ha dominato. Era stata una Roma perfetta, una delle più belle di questo campionato: la squadra girava intorno a Totti che con la sua intelligenza mandava a turno Vucinic, Menez e Perrotta al tiro. Poi ci ha pensato il capitano, con una prodezza, a sbloccare il risultato: sembrava la svolta, anche perchè la squadra di Ranieri non si è fermata ed ha continuato ad attaccare. Qui, però, la formazine di Ranieri si è giocata un pezzo di scudetto perchè ha perso una delle caratteristiche che l'aveva portata così in alto: non è stata cinica. La Roma arrivava facilmente dalle parti di Storari ma Vucinic, Menez e Totti sembravano compiacersi più delle giocate e non determinati a cercare il gol che poteva chiudere la partita. Comincio a sentire cose che non mi piacciono: la Lazio non fermerà mai l'Inter; oppure vedo sorridere alle parole di Reja quando dice che la sua squadra farà punti contro i nerazzurri. Perchè continuiamo a spargere veleno sul nostro campionato? Lasciamo ai tifosi gli sfottò: è giusto che quelli laziali non vogliano fare regali ai romanisti: ma nessuno deve dubitare della serietà della Lazio. Non posso credere che giocatori professionisti, sportivi primi di tutto, pensino di scendere in campo per perdere. I miei ex colleghi sono seri e conoscono le regole dello sport che sono superiori a quelle del tifo. Io sono sicuro che questo campionato ancora non sia finito e sarà appassionante sino all'ultima giornata. Mi piace invece mettere in evidenza le belle scene alla fine di Roma-Samp: i tifosi giallorossi che cantano, Cassano che abbraccia Totti, Mexes che piange, Ranieri che riconosce i meriti della Samp e dell'Inter: questi sono gli spot che possono aiutare a far tornare la gente negli stadi. Una parola per definire l'Inter: mostruosa. La rabbia con cui ha giocato sabato contro l'Atalanta dimostra la  voglia di vincere di questa squadra. E non era facile recuperare energie fisiche e mentali dopo la battaglia con il Barcellona, soprattutto dopo il vantaggio di Tiribocchi. Li è venuto fuori il carattere e il lavoro di Mourinho. E la partita con l'Atalanta ha dimostrato quello che ho sempre detto, che la Champions non sarebbe stata un problema per l'Inter nella corsa scudetto ma un vantaggio. Una vittoria come quella ottenuta contro il Barcellona da energie incredibili. Così come essere tornati in testa al campionato sarà la carica giusta per fare festa al Camp Nou. 
“Non siamo più  arbitri del nostro destino. Il calcio è maledetto, dovevamo chiudere la partita  e non l’abbiamo fatto. Comunque io non mollo, chi ci crede venga con me”, ha  detto Claudio Ranieri alla fine della partita che ha decretato forse l’addio  allo scudetto. Altre chances potrebbero arrivare, intendiamoci, ma servirebbe  che l’Inter commettesse harakiri, così come lo ha fatto la Roma contro la  Sampdoria. Doveva essere l’ultimo grande ostacolo da qui al possibile scudetto,  ma si è rivelato così tosto che i giallorossi sono andati a schiantarvisi sopra.  E’ stata una partita divisa esattamente in due: il primo tempo è stato tutto  della Roma, con conseguente gioia dell’intero stadio Olimpico, che già  cominciava a pregustare lo scudetto. Tra l’altro aveva segnato pure Totti che  non faceva gol da gennaio: se c’era un gol simbolico era stato proprio quello,  in perfetto scambio con Vucinic. La Roma si sarebbe ben presto pentita di aver  sprecato troppe occasioni nel primo tempo con Totti, Menez e Vucinic perché  nella ripresa la Sampdoria non l’avrebbe perdonata e con i cambi giusti Delneri  ha rilanciato la squadra blucerchiata che si è messa in moto per i gol di  Pazzini che valgono il quarto posto e una speranza per la Champions League. Così  come la Roma sognava questo scudetto impossibile, altrettanto la Samp sogna di  tornare a giocare la Coppa più importante: torneo cui manca dal lontano 1992,  epoca Vialli e Mancini. La Roma si ferma davanti a un grande avversario che  recentemente ha registrato vittorie importanti battendo anche Juventus e Milan e  concedendo in due partite addirittura un solo punto all’Inter. Tanto di  cappello, vittoria giusta. La Roma si ferma proprio all’Olimpico, in uno  stadio che il pubblico aveva riempito fino all’ultimo posto sentendo  l’importanza dell’evento, dopo ben 24 risultati utili consecutivi con 6 pareggi  e 18 vittorie. La Roma veniva inoltre da ben 6 vittorie. Numeri  straordinari, anche se alla fine ai tifosi resta più l’amarezza della  soddisfazione. Insomma era già un’impresa questa, ma arrivare alla soglia dello  scudetto aveva acceso una grande euforia, fatto scoppiare la febbre.  Probabilmente la squadra di Ranieri era già andata oltre i propri limiti con una  cavalcata del genere. Il suo sogno scudetto nella serata più importante del suo  campionato è durato meno di un’ora: ha segnato con Totti, ma poi ha sprecato  troppo, e alla fine ha pagato. Per questa partita Ranieri aveva scelto il  tridente leggero, Totti-Menez-Vucinic, sacrificando Toni. Il terzetto ha  prodotto inizialmente gioco e spettacolo, ma un solo gol: cosa è più importante?  Alla fine è uscita dal campo con qualche veleno e molti malumori nei confronti  nell’arbitro Damato (atterramento di Vucinic e un mani di Zauri), che però – a  nostro parere – non ha commesso errori vitali e alla fine sugli episodi  incriminati ha fischiato nella maniera giusta. Solo il fattore Champions League, la testa dell'Inter rivolta eventualmente alla finale di Madrid, potrebbe riaprire alla Roma il varco verso la vetta della classifica. Resta la sensazione che la squadra di Ranieri abbia giocato le sue chances nel momento in cui quella di Mourinho ha frenato e mancato troppi punti soprattutto rispetto allo scorso anno, ma che adesso si sia ristabilita in pratica la legge del più forte. I conti tra le due si faranno nella finale di Coppa Italia, ma la portata più importante i nerazzurri se la sono ormai presa quasi del tutto. Da stasera l'Inter può vagamente pensare ai suoi tre possibili "tituli". Leggi i commenti I commenti dei lettori 
Pazzini stende la Roma, dopo l'impresa dell'Olimpico il Palermo resta indietro di due punti e la Champions League è più vicina. Ci sono state due partite all'Olimpico. Nel primo tempo la Sampdoria non è esistita, poi ha messo da parte le sue paure, anche grazie alle mosse di Del Neri (e a quelle di Ranieri che per cercare di vincere ha sbalinciato troppo in avanti la sua squadra). Chissà avrebbe potuto essere dall'inizio un'altra partita se l'arbitro Damato, dopo 2', per un fuorigioco che non c'era non avesse fermato Cassano quando ormai era solo davanti a Julio Sergio. Ma sarebbe sicuramente stato un altro primo tempo se Cassano non avesse patito così il ritorno all'Olimpico e la sfida con Francesco Totti. Bombardato dai fischi dei suoi ex tifosi, Fantantonio è stato impalpabile per tutti i primi 45'. Solo un lampo, poco prima del gol di Totti, quando, qualche metro dopo la linea di centrocampo, è partito in slalom, ha saltato Pizarro e ha messo a sedere Juan: però l'area di rigore era troppo lontana. Ha avuto anche un'occasione. Ha avuto una pallagol, al 24', da posizione favorevolissima, vanificata però da Burdisso che in scivolata è riuscito a opporsi alla sua conclusione. Fischi ancora più vibranti per Cassano quando al 37' ha banalmente sbagliato un cross. La tattica attendista della Sampdoria non pagava e Del Neri, nel gigantesca area tecnica dell'Olimpico, si sbracciava e sgolava per cercare di scuotere i suoi giocatori. Ce l'aveva con i centrocampisti, troppo imprecisi nel momento di imbastire le ripartenze. Ma anche con Pazzini che, invece di lamentarsi perché là davanti arrivavano pochi palloni, è stato invitato a rientrare ed il pallone ad andarselo a prendere. È diventata un'altra partita dopo gli interventi operati da Del neri nell'intervallo. Non poteva stare bene al tecnico blucerchiato la Sampdoria fiacca e pavida del primo tempo ed è corso ai ripari. Così all'inizio della ripresa ha tolto Poli e Guberti e ha messo inserito Tissone e Mannini. Dal punto di vista tattico non è cambiato niente, ma arriva quella sferzata com'era nelle intenzioni di Del Neri. In campo c'è una squadra più viva, determinata. Ed è presto premiata dal gol (7'): cross con i contagiri di Cassano per il colpo di testa di Pazzini. Ora c'è anche la Samp e la bomba di Palombo da 20 metri sfiora l'incrocio dei ali. Testardi (35') dà il cambio ad uno stremato Cassano e Storari è decisivo volando sul bolide di Riise. Al 40' il gol della vittoria: cross di Mannini dalla sinistra per la zampata vincente di Pazzini al diciassettesimo centro stagionale. "Siamo venuti fuori alla distanza, approfittando anche di un calo della Roma  ha spiegato Pazzini  Siamo cresciuti, il nostro gioco è migliorato e siamo riusciti a centrare l'obiettivo che c'eravamo prefissi, perché a Roma eravamo venuti per vincere, volendo fortissimamente arrivare in Champions. E così il sogno continua. Il Mondiale in Sudafrica? Diciamo che si avvicina..." 
ROMA - E' molto pacato, ma ovviamente amareggiato Claudio Ranieri dopo la sconfitta della Roma con la Sampdoria, costata ai giallorossi il primato a vantaggio dell'Inter: "Non siamo più gli artefici del nostro destino - commenta il tenico a Sky -. Un punto o zero per noi sarebbe stata la stessa cosa, anche avessimo pareggiato, dovevamo sempre vincere le ultime tre partite sperando in un pari dell'Inter. E allora, se tutte e due arrivano a quota 80, la spuntiamo noi per gli scontri diretti. Dispiace tantissimo davanti al nostro pubblico, sapevamo che la Samp era uno scoglio durissimo, avevamo fatto il 50 per cento ma non è bastato". A differenza del presidente Rosella Sensi, nessuna polemica con l'arbitro Damato: "Come lo valuto io non conta molto, magari si parla a caldo e delusi. Conta invece la valutazione di Collina, che è freddo e vedrà lui se c'erano gli estremi per qualche rigore o se tutto è filato liscio". Comunque arrivano i complimenti alla squadra: "Dobbiamo avere la coscienza a posto, senza rimpianti. Così come la dea bendata è stata dalla nostra parte nel derby, stasera non è andata allo stesso modo ma non ci arrendiamo. Noi siamo qui perché l'Inter ha perso qualche punto di troppo in campionato, è un'armata che ha battuto anche il Barcellona". "Andremo a Parma per fare la nostra partita - non molla Ranieri -, come se non fosse successo niente. E continueremo a lottare, perché ho già detto che lo scudetto si deciderà negli ultimi minuti della gara con il Chievo. Peccato per stasera, certo, la Roma ha fatto il miglior primo tempo da quando sono arrivato trovando però solo un gol. Questo è il calcio perché poi non siamo riusciti a restare compatti ed era prevedibile che la Sampdoria ne avrebbe approfittato, con due campioni lì davanti come Cassano e Pazzini". Daniele De Rossi ironico sulle chance della Lazio di fermare l'Inter: "Noi dobbiamo vincere tutte e tre le partite che ci rimangono, l'Inter deve perdere qualche punto per strada. E d'ora in poi l'unica squadra che per valori tecnici può fermare l'Inter è la Lazio. La Lazio deve fare i punti e ancora salvarsi. Se ci tieni al tuo lavoro, è in questi casi che si misura la tua professionalità. Certo, loro non aspettano altro che farci piangere...". Quanto al ko interno, De Rossi è stato esplicito: "L'arbitro? Non cerchiamo alibi esterni, che hanno inciso in parte minima. Non c'è un motivo per questo passo falso, abbiamo fatto una lunga e snervante rincorsa e stasera ci ha detto male". Leggi i commenti I commenti dei lettori 
Sorpresa all'Olimpico: la Roma perde in casa contro la Sampdoria 1-2 e resta indietro di due punti dall'Inter in classifica. I doriani invece scavalcano il Palermo e ora sono quarti, dunque in zona Champions League. I giallorossi avevano chiuso in vantaggio il primo tempo, grazie alla rete realizzata da Totti su assist di Vucinic. I padroni di casa avevano avuto poi diverse occasioni da rete ma la troppa imprecisione aveva annullato i tentativi di raddoppiare. Nella ripresa la rimonta blucerchiata con la doppietta di Pazzini, al settimo e al quarantesimo. Per la squadra di Ranieri una pesante battuta d'arresto, per giunta davanti al proprio pubblico, che rischia di rendere vana la corsa allo scudetto a tre giornate dalla conclusione. Per la formazione di Delneri, invece, un successo importante verso la conquista dell'ammissione alla prossima Champions. A margine della partita da segnalare le lacrime di Phil Mexes, seduto sulla panchina. Il francese è stato inquadrato in primo piano dalle telecamere di Sky mentre aveva gli occhi lucidi, e poi sospirava. La scena ha ricordato, anche se non così evidente, le lacrime di Ronaldo in Lazio-Inter del 5 maggio 2002, quando i nerazzurri persero lo scudetto all'Olimpico. Polemica la presidente Sensi a fine partita.."Non è la fortuna che ci è mancata. I ragazzi si sono impegnati sempre. La Roma merita e meriterebbe di stare ancora più su, io difficilmente amo fare polemica, ma è stata una conduzione inadeguata per l'importanza della partita". Così Rosella Sensi al termine di Roma-Sampdoria 1-2, sconfitta che riconsegna l'Inter al comando della classifica. "Non mi piace fare polemica ma occorrono persone preparate - afferma il presidente giallorosso -. Non è perchè sto commentando a caldo, non sono per niente soddisfatta, sono delusa per questa città e per questi tifosi. L'importante è non mollare". Prosegue lo sfogo della Sensi a proposito dell'arbitraggio di Damato: "Il recupero, il rigore non dato...Non voglio destare nè dubbi nè sospetti, considero sempre l'errore umano, ma è una conduzione inadeguata e mi dispiace. Comunque dico grazie ai ragazzi e faccio i complimenti alla Sampdoria". Indubbiamente c'è delusione in casa Roma: "Dispiace, ma non bisogna fermarsi, bisogna continuare a vincere. I ragazzi meritano di finire alla grande questo campionato. Bisogna andare avanti, la delusione durerà qualche giorno ma bisogna combattere con la tenacia di sempre". Domenica paradossalmente potrebbe essere la Lazio, impegnata contro l'Inter, a dare una mano ai giallorossi: "Ma io tifo sempre e solo Roma, che la penso sempre come artefice del suo destino. Noi - conclude - andiamo avanti nello stesso modo". 
PERUGIA - Nell'ultimo atto del Festival internazionale del giornalismo , Eugenio Scalfari ricorda le "lampadine fioche" della sinistra di un tempo, quelle di casa Pajetta, Lombardi, Berlinguer: "Le loro abitazioni erano modeste e le paghe misere. Anche la luce doveva essere bassa per non spendere troppo". Storie di cinquant'anni fa raccontate con grande leggerezza insieme ad altri tre protagonisti della cultura italiana di sinistra, Giuseppe Tornatore, Walter Veltroni e Michele Serra. Un suggello al giorno della liberazione dai nazifascisti e alla kermesse giornalistica perugina. Originato da un articolo del settembre 2009 ("La memoria del passato, la speranza del futuro"), scritto proprio dal fondatore di Repubblica, l'incontro ha messo insieme il regista di "Baarìa", il romanziere di "Noi" e, idealmente, un terzo assente, Alberto Asor Rosa, protagonista di un saggio-intervista dal titolo "Il silenzio degli intellettuali". Tre lavori che hanno avuto il merito di scavare a fondo nei ricordi per combattere l'ipnosi collettiva. "Liberare la memoria  -  scriveva Scalfari - consente a tutti noi di fare i conti con le nostre cadute e i nostri rinascimenti, quindi di riappropriarci della nostra sovranità, come deve avvenire nei momenti di decadenza e di crisi". Insomma, la "Liberazione" secondo Eugenio Scalfari. Partendo da qui i protagonisti della serata si sono trovati a parlare del momento politico attuale. "E' finita un'epoca - ha insistito Scalfari -, anche se la mia veneranda età potrebbe indurmi a far coincidere un periodo storico con il mio periodo". In realtà lo sguardo di Scalfari non è affatto presbite ma percepisce la situazione italiana da più lontano, in un contesto secolare. Parla della calata dei barbari ("barbaro in greco vuol dire semplicemente diverso"), della difficoltà di questa nuova civiltà a confrontarsi e a digerire il meglio della cultura esistente, poi non resiste ed esprime il suo sconcerto per un capo di governo "che ogni giorno sente l'esigenza di tingersi i capelli o di una parte del Paese che si chiude nel proprio recinto chiamato Padanìa, incurante di cosa accade nel territorio circostante". Michele Serra sollecita le riflessioni di Tornatore e Veltroni, il primo stupito di come le memorie del suo "Baarìa" siano entrate nelle vene degli spettatori più giovani, "quegli stessi ragazzi che oggi vedo scrivere sullo striscione La politica è bella, prendendo spunto da una frase del mio film", il secondo preoccupato da una "democrazia pesante, di mestiere, dove qualsiasi consigliere, fosse pure di circoscrizione, rappresenta un piccolo padrone". Veltroni mette in guardia sul voto di scambio e sul cedimento dell'opinione pubblica di fronte agli scempi democratici, dimostrando come sia facile per lui rimettere i panni del politico. E' lo stesso Scalfari a prodursi in una duplice "recensione", cogliendo e promuovendo la scrittura a colori, quindi a immagini, di Veltroni, così come l'arte narrativa di Tornatore che aggiunge valore semantico al suo cinema, trovando in entrambe le storie la maturazione del Paese, l'affrancamento dalla miseria. Una chiusura in grande stile, non c'è che dire. Cala il sipario del teatro Morlacchi e si spengono le luci della sala. Ne restano giusto un paio, basse, dietro le quinte. Quanto basta per ricominciare. 
ROMA - Rosella Sensi non nasconde la sua delusione dopo la sconfitta con la Sampdoria, che è costata alla Roma il primato: "Non mi piace fare polemica, ma stasera la conduzione di gara è stata inadeguata: nessun dubbio e nessuna insinuazione, ma sono delusa. C'era un rigore per noi". Così il presidente della Roma ai microfoni di Sky: "Ci dispiace per i nostri tifosi, ma noi non molliamo. Tifare Lazio domenica contro l'Inter? Tifo sempre Roma. Ora dobbiamo giocare al meglio le ultime tre partite" Leggi i commenti I commenti dei lettori 
