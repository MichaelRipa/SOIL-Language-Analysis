Grave infortunio ad Andora, nel cantiere aperto per il raddoppio del tratto ferroviario realizzato a monte tra Andora e San Lorenzo al mare. Un operaio, C. A., 56 anni, magazziniere di origine cosentina ma da tempo residente sul territorio ligure, è stato travolto dalla cabina di un quadro elettrico che si è staccata dal soffitto di un capannone. Subito allertati i soccorsi, sono stati i vigili del fuoco a liberare l'uomo e a permettere dunque i soccorsi della Croce Bianca di Andora e dell'automedica del 118. Sul posto sono intervenuti anche i carabinieri della Compagnia di Alassio ed il personale della Asl 2 Savonese per le indagini del caso e stabilire l'esatta dinamica dell'accaduto. L'operaio, inizialmente trasportato all'ospedale Santa Misericordia di Albenga in codice giallo, è stato poi ricoverato all'ospedale Santa Corona di Pietra Ligure in codice rosso, ove si trova attualmente nel reparto rianimazione in gravi condizioni. La Procura della Repubblica di Savona, su provvedimento della sostituto procuratore Maria Chiara Paolucci, ha disposto il sequestro dell'area in cui si è verificato l'infortunio. Non è il primo da quando è stato avviato il raddoppio ferroviario tra Andora e San Lorenzo. Nel febbraio 2007 infatti, nel cantiere di San Bartolomeo, a un operaio sessantenne scoppiò un tubo in faccia rischiando di fargli perdere la vista a un occhio; poi ci fu un incendio divampato in una caldaia. 
Per tutti, storici e credenti, è sempre stata una leggenda. Ma ora, al termine di una lunga e complessa campagna di scavi, forse si capirà qualcosa di più su quello che si ritiene sia stato il luogo di detenzione dell'apostolo Pietro, l'antico carcere Tullianum nel Foro Romano, al di sotto della chiesa di San Giuseppe dei Falegnami. La ricerca, condotta dalla Soprintendenza speciale archeologica di Roma, ha rintracciato nel dettaglio le varie fasi di trasformazione del sito, dall'epoca arcaica a quella paleocristinana, focalizzando la conversione del luogo da carcere a luogo di culto. FOTO La complessa stratigrafia del sito del "Carcer Tullianum" è stata oggi riletta dagli archeologi: il primo insediamento che risale all'età arcaica come luogo di culto legato alla fonte d'acqua sorgiva; l'età Repubblicana, quando è stato trasformato in carcere per poi subire in epoca paleocristiana una trasformazione in chiesa. D'interesse per gli archeologi sono quindi le tracce precise di questa conversione "particolarmente rapida" in luogo di culto (scortata anche da frammenti di affreschi) che potrebbero avvalorare la tradizione cristiana del carcere di San Pietro. Alla conclusione degli scavi archeologici, il sito sarà aperto al pubblico. Il progetto dell'Opera Romana pellegrinaggi, che gestisce il sito essendo di proprietà del Vicariato, è quello di inserirlo nel tour della Roma cristiana. L'apertura è prevista con molta probabilità dai primi di luglio. Si starebbe solo attendendo che venga allestita la grande sala didattica multimediale presso il convento della chiesa di San Giuseppe dei Falegnami. Il progetto prevede di offrire al pubblico, come introduzione alla visita archeologica, una ricostruzione virtuale dell'intero area, con la possibilità di ammirare tutte le fasi costruttive del monumento. 
Un maxischermo per guardare la partita Italia-Slovacchia. L’ultima gara del girone eliminatorio della World cup 2010 sarà proiettata giovedì pomeriggio in piazza Plebiscito. Lo ha deciso martedì scorso l’amministrazione comunale, che riporterà nel salotto buono della città l’impianto utilizzato ai primi di giugno in occasione della prima al San Carlo di “El Diego”, lavoro del maestro Roberto De Simone dedicato a Maradona. Palazzo San Giacomo si attrezza un po’ in ritardo rispetto alle altre città: maxischermi sono stati già installati nei giorni scorsi a Roma, Milano, Firenze e Torino. A suggerire l’idea è stato il consigliere comunale Raffaele Ambrosino, che ha deciso di inviare una nota al sindaco Iervolino per consentire ai napoletani di ritrovarsi in strada e vedere il match. Non basta. Il consigliere del Pdl propone di lasciare lo schermo in piazza per consentire agli stranieri di seguire le partite della propria nazionale e magari incentivare i turisti del Nord, lontani dai “confini padani”, a intonare l’inno di Mameli con i napoletani. Aumentano intanto le bancarelle con bandiere tricolori e magliette. Il gadget più amato restano le azzurre “vuvuzelas” in versione napoletana. 
Quarantanove ospiti di una casa di riposo, Villa Maria Grazia a Passosegni, frazione di Baricella, nella pianura bolognese, sono stati evacuati per un incendio che è scoppiato verso le 18.30. Le fiamme sono partite da un ufficio al piano terra ed hanno poi parzialmente interessato la sala mensa. Sono intervenuti tre squadre dei vigili del fuoco di Ferrara (il paese è al confine tra le due province) e del distaccamento di San Pietro in Casale (Bologna) oltre al personale di Bologna Soccorso e ai carabinieri. Secondo le prime informazioni gli anziani, che erano nelle loro stanze ai piani superiori, sono stati portati al sicuro in tempo e non hanno avuto conseguenze gravi. Sul posto i carabinieri di Molinella e sette ambulanze per i sintomi accusati, quelli di una lieve intossicazione. 
