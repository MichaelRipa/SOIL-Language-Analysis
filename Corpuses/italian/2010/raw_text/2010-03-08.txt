ROMA - Il re del GF10 è il salumiere Mauro Marin. Il ventinovenne trevigiano ha battuto senza difficoltà gli altri tre finalisti Giorgio, Cristina e Alberto. La popolarità di Mauro fuori dalla Casa è cresciuta man mano che dentro aumentava l'ostilità nei suoi confronti. Più si isolava in casa, più fuori cresceva l'"esercito" di fan, pronti a far battaglia per lui. Notevoli gli ascolti: 7 milioni 460 mila telespettatori (pari al 34,47 % di share) . Il picco di audience per l'ingresso di Paolo Bonolis nella casa, con 9 milioni 11 mila telespettatori (34,79 % di share) Nel corso della serata finale, il super ospite ha fatto il mattatore offrendo il meglio del suo repertorio: "E' la prima volta che vado in un reality e sono qui perché mi pagano", ha esordito caustico Bonolis, producendosi per lunga parte della trasmissione nelle gag più consolidate del suo repertorio e prendendo in giro i meccanismi del reality: "Faccio quello che vuole: se mi fa vedere mamma piango, se c'è da litigare a casaccio lo faccio, se vuole mi accoppio" e ancora "Mauro non potrà essere votato nel Lazio e nella Lombardia perché non hanno presentato in tempo le liste. A meno che il Gf non abbia fatto un decreto..." Nella casa, Bonolis ha anche aggiornato i finalisti sui fatti che durante che la loro 'detenzione' hanno cambiato l'Italia, ironizzando sulla partecipazione del principe Emanuele Filiberto a Sanremo. Mauro Marin è stato sin dall'inizio tra i protagonisti della trasmissione, votato quasi ogni settimana come preferito, popolarissimo in Rete (su Facebook la pagina a lui dedicata raccoglie oltre 350.000 iscritti, mentre sono circa 500 i gruppi con il suo nome). Così ha conquistato il pubblico, con spirito goliardico e scanzonato e molte faccette agli indirizzi delle telecamere. L'ingresso del vincitore nella decima edizione risale alla seconda puntata, dopo essere stato recluso una settimana in albergo. Si capisce subito che la permanenza di Mauro all'interno della Casa non sarà delle più facili. Gli bastano pochissime ore, infatti, per riuscire ad attirarsi le antipatie degli altri concorrenti. Vero giocatore, si "vendica" di Veronica e Sarah (della cui relazione è geloso) mandandole in nomination l'una contro l'altra. Dalla sua parte ha avuto sempre il televoto. Le volte che è finito in nomination, infatti, ha sempre sconfitto i suoi avversari: Gabriele, Alessia, Carmela, Veronica, Carmen e Maicol. Dopo 134 giorni ha vinto. L'edizione numero dieci del reality è stata quella dei record. Più di 4 mesi, 19 settimane e 20 puntate di prime time, per un totale di 134 giorni e oltre 3.200 ore di diretta televisiva. Ottimi i risultati di ascolto: dopo diciannove puntate (esclusa la finale), il GF ha fatto registrare una media del 27,52% di share confermandosi il reality più seguito della televisione italiana. Record anche sul web: oltre 250 milioni di pagine viste sul sito ufficiale del GF. A sottolinearlo è Massimo Donelli, direttore di Canale 5: "Volevamo una grande vendemmia televisiva - commenta - e l'abbiamo avuta: questa decima edizione di Grande Fratello passerà alla piccola storia della tv come un formidabile successo, una sfida impossibile che è stata vinta grazie alla professionalità di oltre 300 persone impegnate ogni giorno a costruire il programma. Venti puntate, 24 ore di diretta dal 26 ottobre 2009 all'8 marzo 2010, la striscia quotidiana, i contributi al day time di rete". Sono 27 i concorrenti totali che hanno transitato nella Casa di Cinecittà. Sedici gli ingressi nella prima puntata, 10 quelli in corsa. E' record anche per la conduttrice: con questa edizione Alessia Marcuzzi diventa la più longeva di tutte: ben cinque edizioni all'attivo (6, 7, 8, 9 e 10) e 84 puntate di prime time condotte. Per la prima volta in 10 anni, i ragazzi hanno trascorso le festività natalizie nella Casa di Cinecittà e il pubblico ha assistito a un vero e proprio "scambio" internazionale. Massimo e Carmela, infatti, sono volati a Madrid e sono rimasti per una settimana in compagnia dei loro "colleghi" spagnoli. 
ROMA - E' vero, è quello che dicono tutti. Ma Luca pare fare roprio sul serio e allora c'è da credergli.  "Sto bene a Roma, ho un grande rapporto con la società e con i tifosi. Farò tutto il possibile per restare qui anche in futuro". Luca Toni ha le idee chiare: la sua volontà e quella di restare nella capitale anche dopo il 30 giugno. "Adesso devo solo pensare a giocare bene e a far gol", ha detto Toni, a margine di uno degli eventi della tappa romana del Fifa World Cup Trophy Tour, in partnership con Coca Cola, a Piazza del Popolo a cui hanno partecipato anche cinque campioni del Mondo dell'82 (Rossi, Cabrini, Collovati, Massaro, Conti). "Questo è il mio obiettivo nei prossimi due mesi. Dopo si vedrà: ripeto, la mia volontà è di continuare a giocare con la maglia della Roma", ha ribadito l'attaccante. Una preferenza, quella dell'ex Bayern, che fa felice il direttore tecnico giallorosso, Bruno Conti, che non nasconde la sua simpatia per lui: "Adriano? Meglio Luca Toni". Ma prima ancora di trattare il suo eventuale contratto con la Roma, il pensiero di Toni è uno solo: convincere il ct della Nazionale, Marcello Lippi, a convocarlo per il Sudafrica. "Di certo non ho ancora prenotato il biglietto - ha spiegato - devo dare prima il massimo per la Roma e ho una grande voglia di farlo dopo 40 giorni di stop. Per il resto sarà il ct azzurro a decidere". Balotelli-Cassano, Totti-Nesta, sono già tanti i tormentoni di Lippi. "Tra Balotelli e Cassano, io chiamerei Toni - ha confessato con un sorriso il centravanti giallorosso - Per quanto riguarda Totti, Francesco non è certo da convincere. Ai Mondiali andrebbe di corsa. Adesso deve solo pensare a tornare in campo il più presto possibile. Il caso Nesta invece è diverso: è un fuoriclasse vero, dipenderà da lui". Per il campionato le speranze scudetto non sono tante, "perchè l'Inter è troppo forte", e Toni pensa soprattutto a guadagnarsi la Champions League: "Possiamo vincere ovunque. Cominciamo da Livorno e alla fine faremo i conti". Domani sera intanto si godrà la sfida di Champions tra la 'sua' Fiorentina e il 'suo' Bayern. "Me la vogio proprio godere - ha concluso - Il cuore sarà diviso a metà, la vedrò senza fare il tifo". Leggi i commenti I commenti dei lettori 
Fillea Cgil, Filca Cisl e Feneal Uil di Parma hanno proclamato per domani lo sciopero, per l'intera  giornata, dei lavoratori della Pizzarotti Prefabbricati. La mobilitazione straordinaria, hanno spiegato i sindacati  ''e' motivata dall'inaccettabile comportamento dell'azienda,  che, improntata ad un disinteresse verso corrette relazioni sindacali, persevera nella indisponibilita' a discutere del contratto integrativo, vacante da due anni, se non alla condizione di introdurre una tale flessibilta' dell'orario di lavoro da risultare lesiva dei diritti acquisiti dai lavoratori''. A partire dalle 5, davanti all'ingresso dell'azienda, a Pontetaro, si terra' un presidio dei lavoratori e dei funzionari sindacali che stanno seguendo la vertenza. Il comunicato dei sindacati. Si sono svolte con successo le prime 8 ore di sciopero (l'assemblea dei lavoratori ha votato un pacchetto di 40 ore complessive), indette per la giornata odierna alla Pizzarotti Prefabbricati di Ponte Taro, da Fillea Cgil, Filca Cisl e Fenea Uil a sostegno del rinnovo del contratto aziendale, scaduto ormai da tempo. L'adesione allo sciopero degli operai è stata, ad eccezione di tre dipendenti, pressoché totale ed ha compreso anche i lavoratori interinali e i dipendenti delle ditte esterne. Lo sciopero, fanno sapere i sindacati di categoria, si è svolto nella massima tranquillità; l'azienda ha inutilmente cercato di alzare i toni chiamando sul posto, a spese della collettività, alcune pattuglie di carabinieri e di vigili urbani che hanno stazionato davanti allo stabilimento diverse ore ad osservare il normale e pacifico svolgimento di una manifestazione di sciopero. A seguito della proclamazione delle agitazioni la dirigenza di PIZZAROTTI si è detta disponibile a riprendere le trattative che, a giudizio dei lavoratori e delle organizzazioni sindacali, potranno ripartire a patto che l'azienda tolga dal tavolo la pretesa di introdurre in forma strutturale la flessibilità di orario, oggi tra l'altro non necessaria e già regolamentata dal contratto nazionale di lavoro. Le pesanti condizioni di lavoro presenti all'interno dello stabilimento sono giudicate un disagio sufficiente da parte delle maestranze operaie. Il prezzo di un contratto non può essere un ulteriore deterioramento delle condizioni di vita e di lavoro. Il comunicato dell'azienda. Durante le trattative per il rinnovo del contratto aziendale , a fronte della piattaforma presentata dalle organizzazioni sindacali e in particolare di rivendicazioni relative a importanti adeguamenti economici , l'azienda si è resa disponibile a andare incontro alle richieste economiche avanzate dalle OOSS a fronte di una disponibilità delle maestranze ad condividere la necessità dell'azienda di poter operare piccoli cambiamenti di orario lavoro nella giornata o di poter suddividere in modo diverso l'orario lavorativo nella settimana per rispondere alle richieste di un mercato in continuo mutamento .   L'azienda si è sempre resa disponibile a completare il percorso iniziato, senza alcuna preclusione nei confronti delle richieste dei lavoratori pur in un momento di forte crisi nel mercato della prefabbricazione industriale. Anche nella serata di ieri , a fronte di una richiesta delle rappresentanze sindacali , l'azienda ha dato immediata disponibilità per incontrare le organizzazioni sindacali nei giorni 17, 18 e 19 marzo. 
Conobbi Alberto Ronchey, il meno "italiano" di tutti i giornalisti italiani, partendo da uno strafalcione, nel suo grande ufficio di direttore della Stampa, dove mi diede udienza per una possibile assunzione, nel 1969. Senza alzare gli occhi dal bozzone bagnato della prima pagina, piegando la testa nel tic che non lo abbandonò mai, mi chiese quando avrei voluto cominciare, nel caso fossi stato ingaggiato. "Quel che vorrei...." tentai di cominciare, ma mi parve troppo pretenzioso e cambiai la frase al volo: "Quel che più preferirei....." dissi e Ronchey alzò la testa per guardarmi dietro quelle lenti spesse: "Più preferire è uno strafalcione, asino. Cominciamo bene", anzi "bbene" con la "e" aperta del suo accento romano. Mi assunse nonostante la sfondone, che per lui, Torquemada inflessibile dell'italiano corretto, dover essere suonato come una bestemmia in udienza dal Papa e da allora mi iscrissi, senza se e senza ma, al "partito di Ronchey", ai suoi adoratori, numerosi quanto erano coloro che lo trovavano insopportabile. Alberto era un fantastico, adorabile maniaco che infettava con le sue puntigliose manie chiunque lo accettasse come maestro. Purtroppo, non abbastanza numerosi, nel giornalismo italiano. Annotava su un misterioso libretto tutte le citazioni di autori o le frasi di articoli che un giorno gli sarebbero serviti. Telefonava nel cuore della notte a noi sfigati di turno fino alle tre per far notare un refuso in una notizia breve a pagina 20, va bene direttore, correggiamo direttore, ma non dorme mai sto 'cazzo di direttore? Tormentava noi giovani pellegrini con l'incubo delle cacofonie nella frasi, le truppe sovietiche che... orrore, i doppi genitivi, l'automobile del Questore di Torino, le rime, la situazione della cooperazione contro l'inflazione , la sciatteria,....  nel mirino.... l'allarme rosso.... dal canto suo, l'onorevole.... E "dal canto" di chi dovrebbe parlare, entrava in redazione agitando la notizia incriminata. Sosteneva di detestare il calcio, da quello snob che era, e nella notte di Italia Germania 4 a 3, quando noi redattori chiudemmo il giornale insaccandolo in fretta per vederci la partita, se ne andò facendo tremare le porte di vetro con furia, dopo averci osservati con disprezzo. Ma quando Rivera infilò il quarto gol, telefonò in redazione per ammettere di averla vista. "Che partita, però". Lo accusavano di essere troppo europeista, internazionalista, tutta testa e niente cuore, calvinista, di infilare anglicismi nei titoli ("Houston, we've got a problem here" annunciò la prima pagina della Stampa per lo sbalordimento del tornitore Pautasso e della signora Felicita, quando l'Apollo XIII perse i motori). Ma quando esplose un caso di nera, una ragazza rapita in Piemonte, ci fece tutta la prima e vendette copie come mai prima. Ogni tanto mi avvicinava, con quel suo modo ironico e cospiratorio: "Senti, tu che sei di Milano, quando ci torni non dire in giro che stiamo raggiungendo il Corriere nelle vendite, perché poi magari quelli si svegliano". Si spezzò una caviglia scendendo da uno scalino, per la fragilità ossea provocata dallo stress di una direzione che lo consumava, in ogni riga di ogni notizia. Ho un conflitto di interesse, devo ammetterlo. Aveva un debole per i giovani giornalisti anche asini. Fu lui a spedirmi a Bruxelles come corrispondente, soltanto perché parlavo abbastanza il tedesco ("la Germania è quella che conta, e un italiano che parla il tedesco fa buona impressione") e a difendermi se sbagliavo. Quando un burocrate zelante della Commissione Europea inviò a lui una nota di protesta per un mio articolo troppo critico verso un euro mammasantissima, Ronchey rispose a me, non a lui. con un telex: "Ti prego di informare a nome mio quel signore che se ci prova ancora ad aggirare il nostro corrispondente glielo facciamo nero come il tunnel del San Bernardo". Se mi avesse chiesto di buttarmi nel fuoco, lo avrei a quel punto fatto. Ma fu il 19 aprile del 2005, a Piazza San Pietro, che vidi, ormai non più da redattore a direttore, ma da vecchio amico, la grandezza e l'unicità di Alberto Ronchey, l'uomo del rigore verso gli altri e verso se stesso. Era la mattina della prima votazione in Conclave e notai tra la folla un vecchietto sorridente, ormai somigliante allo Yoda di Guerre Stellari, che mi guardava con la testa piegata. "Alberto, ma che ci fai qui?". Pensavo di scrivere un commento sul nuovo Papa e volevo vedere la piazza, mi rispose. Aveva ottant'anni, era una divinità del giornalismo, avrebbe potuto scrivere quello che voleva come voleva, eppure era andato in piazza, "sul posto", diciamo in gergo, per vedere, annusare, ascoltare, capire meglio, oggi, nel tempo del reporter virtuali e di you tube. Mi raccontò di essere scampato a un brutto incidente di salute. "Mentre si affannavano attorno a me pensavo, ecco, ora muoio, e sai una cosa, Vitto'? Nun me fe fregava niente" (con la "e" romanesca, naturalmente). A me, a noi che lo abbiamo amato e ammirato e invano imitato, invece importa che se ne sia andato, e molto. Quanto più preferirei che fosse ancora qui, a insegnarci. Leggi i commenti I commenti dei lettori 
PERUGIA - Il Gip di Perugia ha respinto la richiesta di revoca della custodia cautelare avanzata da Angelo Balducci, Diego Anemone e Mauro Della Giovampaola, nell'ambito dell'inchiesta sugli appalti per i cosiddetti grandi eventi. La decisione è stata depositata questa sera. Il Gip Paolo Micheli ha così confermato l'ordinanza di custodia cautelare, nella quale si ipotizza il reato di concorso in corruzione, disposta il 27 febbraio scorso. Il provvedimento riguarda anche Fabio De Santis, che però non aveva presentato istanza di revoca. Gli altri tre avevano invece chiesto al Gip di revocare la custodia cautelare al termine degli interrogatori di garanzia, svoltisi il 3 marzo. In quell'occasione tutti hanno sostenuto la correttezza del loro operato. Contro la richiesta di revoca della custodia cautelare si erano espressi i Pm Sergio Sottani e Alessia Tavarnesi, titolari del fascicolo, insieme al procuratore aggiunto Federico Centrone. 
Una ha i capelli bianchi, l'altra nasconde capelli rossi sotto un foularino. Su quel piccolo pezzo di stoffa è scritto un grande dolore: "Madres de Plaza de Mayo. Linea fundadora. Gracias por acompañarnos en la construccion de la Memoria y en la busqueda de la Verdad y la Justicia. 1977-30 abril 2007 30 años de madres". Ovvero un ringraziamento per chi le accompagna nella costruzione della verità e nella continua ricerca della verità e della giustizia, da più di trent'anni a questa parte. Alba Lanzillotto e Taty Almeida sono state ospiti di Palazzo Malvezzi nella giornata della Festa della donna. Hanno raccontato la loro storia, il loro dolore, una tragedia che non ha fine. Erano presenti Virginio Merola, presidente del Consiglio provinciale, e Gabriella Frontera, assessore alle Pari opportunità. Beatrice Draghetti, presidente della Provincia, ha parlato di "profonda commozione ma anche sgomento mai sopito né lenito dal tempo di fronte a una vicenda che chiede a noi ancora oggi solidarietà, partecipazione, una riflessione attenta e un impegno sincero. A margine di questa iniziativa nasce una polemica. La porta avanti Daniela Vannini (Pd) che accusa il Pdl di aver applaudito solo l'intervento di Alba Lanzillotto e non quello di Taty Almeida perché quest'ultimo era troppo "schierato a sinistra". "Tutte le madri invece meritano vicinanza e rispetto da parte di tutti". 
A Roma, entrando nella chiesa di Sant'Agostino si resta meravigliati di fronte alla strepitosa "Madonna dei pellegrini" di Caravaggio. Accanto le tombe di cortigiane rinascimentali, quelle che oggi si chiamano escort. Belle e colte come Fiammetta, amante del Valentino, e Tullia di Aragona. Sepolte in una chiesa, con tutti gli onori. *** Marco Farina scrive da Milano. Cerca tracce di città. «Passeggiavo con il mio cane sui Navigli e mi sono imbattuto in un foglio incollato su un muro che diceva più o meno così: "La bellezza sta nella dignità e nella verità. Una donna bella è una donna che risplende della verità che ha dentro. Sono le persone più preziose e fragili: manipolare con cura, manipolare con verità". A Milano c'è qualcuno che attacca poesie sui muri. Prima pensavo: che superbia o che leggerezza da fanciulli. Ora penso siano, a volte, piccoli regali in un mondo dove sembra contare solo la convenienza». *** "La doppia fila è degli stronzi... e lo ripeto". Scritta spray in via Albalonga, zona piazza Re di Roma, accanto a una nota gelateria-pasticceria. La scritta resiste da più di quattro mesi. Un graffito di civiltà. A suo modo. 
ROMA - La decisione della seconda sezione bis del Tar Lazio si abbatte sulla lista Pdl per Roma e provincia. La richiesta di sospensiva è respinta , hanno detto i giudici amministrativi presieduti da Eduardo Pugliese. Nel merito si deciderà a maggio ma, allo stato non c'è abbastanza "fumus" a favore del ricorrente per sospendere l'esclusione della lista dalle elezioni regionali del 28-29 marzo decisa dall'ufficio elettorale del tribunale e, poi,  dalla Corte d'Appello. Non solo, il decreto "interpretativo" approvato in fretta e furia dal governo Berlusconi, non è applicabile in questo caso "perché le elezioni regionali del Lazio sono disciplinate dalla legge regionale numero 2 del 2005" e non dalla normativa nazionale "interpretata" dal governo. Quella legge, dice la sentenza, "prevedeva la presentazione dei documenti necessari alla candidatura della lista entro le ore 12 dello scorso 27 febbraio", ma "nel verbale dei carabinieri presenti nell'ufficio elettorale della corte di appello di Roma è scritto che alle ore 12 erano presenti solo 4 delegati di lista e che tra questi non risultava il delegato della parte ricorrente". Insomma, niente da fare. La lista non è stata presentata in tempo e l'interpretazione successiva è carta straccia. Tutto finito, dunque e Pdl fuori dalle elezioni nel Lazio? Le cose non stanno neppure così, perché la lista Pdl e Renata Polverini possono ancora sperare in un recupero (per quanto difficile) per un'altra strada. La strada è stata aperta proprio dal decreto interpretativo del governo che ha dato 24 ore di tempo dalla pubblicazione sulla Gazzetta Ufficiale per la presentazione di liste in chiave riparatoria. Al quarto punto vi si dice, infatti, che "i delegati che si siano trovati nelle condizioni di cui al comma 1 (cioé che fossero entrati nei locali del Tribunale entro le 12 di sabato l'altro; ndr) possono effettuare la presentazione delle liste dalle ore otto alle ore venti del primo giorno non festivo successivo (cioé oggi) a quello di entrata in vigore del presente decreto". Ed è proprio questa la via che sta tenendo vive le speranze del centrodestra e del suo candidato governatore. Oggi pomeriggio, infatti, i presentatori che l'altro sabato sparirono per poi ricomparire fuori tempo massimo, si sono ripresentati per ritentare la presentazione del faldone rosso con le i nomi dei candidati e le relative firme. In base al decreto pare che lo possano fare, in base alla decisione di oggi del Tar non sembrano titolati a farlo. Bisogna vedere, adesso, cosa deciderà l'ufficio elettorale del tribunale di Roma che dovrebbe pronunciarsi domani mattina. Contro quella decisione c'è ancora la possibilità di appello. Sicuramente, se il tribunale darà il via libera alla lista Pdl, partirà subito il ricorso della controparte politica. Insomma: un botta e risposta giudiziario che potrebbe avere come risultato il rinvio delle elezioni regionali. In subordine, il Pdl ha già annunciato il ricorso al Consiglio di Stato contro la decisione del Tar. La "riconsegna". L'innocente faldone rosso, incellophanato e sigillato da giorni, è stato letteralmente scortato dai carabinieri fino all'ufficio elettorale per il deposito definitivo. Una processione silenziosa e veloce per i corridoi del Palazzo di Giustizia - i militari davanti col plico in mano, i politici Pdl a seguire - che si è conclusa in quella stanza 23, dove tutto cominciò due sabati fa con un'apertura pubblica sotto gli occhi dell'ufficiale comandante. Un pacco che però, secondo i legali del Partito Democratico, porterebbe con sè anche la chiave per scardinare la ripresentazione degli elenchi da parte del Pdl. Il plico, spiega l'avvocato Gianluigi Pellegrino, che ha presentato una "diffida" e cita un verbale dei carabinieri del 27 febbraio, "due sabati fa sarebbe rimasto incustodito dalle 12:00 alle 14:30, per poi essere vigilato dai militari. Alle 17 però il delegato Pdl lo avrebbe portato via, per poi riconsegnarlo alle 19:30". Solo allora il pacco sarebbe stato sigillato dai militari. "Chi può essere sicuro allora - conclude il legale - che quello che è stato consegnato corrisponde a quanto era stato portato in tribunale entro le 12 del 27 febbraio?" E non basta: in base alle indicazioni del nuovo dl la lista non può essere ammessa - spiega Pellegrino - "perchè la documentazione doveva essere in mano al Pdl fino alle 12:00, ma loro ne sarebbero stati in possesso, invece, fino alle 19:30". "Inoltre nel ricorso al Tar sarebbero gli stessi delegati del Pdl ad ammettere che il famoso plico conteneva una documentazione incompleta": insomma, conclude l'avvocato, sarebbe proprio il dettato del dl del governo a escludere la lista Pdl. Una ricostruzione che però i vertici del Pdl smentiscono precisamente. "Il pacco - dice il coordinatore del Lazio, Vincenzo Piso - è stato preso in custodia dai carabinieri, ma su questo avremo da dire tante altre cose, qualcuno dovrà rispondere delle tante falsità dette". Ma ora, la decisione del Tar rimette tutto sotto una luce diversa. Se l'ufficio elettorale accetta l'interpretazione del governo, la lista Pdl potrebbe essere riammessa salvo gli ulteriori ricorsi degli avversari. Se, invece, l'ufficio elettorale si allinea alla posizione del Tar e ritiene che il decreto non possa essere applicato alla legge regionale del Lazio, la lista Pdl potrebbe essere definitivamente fuori dai giochi. Le Regioni alla Consulta. Com'era prevedibile, dopo il Lazio, anche altre regioni si preparano al ricorso alla Corte Costituzionale contro il decreto. Oggi si sono fatte avanti Piemonte e Toscana entrambe governate dal centrosinistra e chiamate al voto il 28 e 29 marzo. Sia il governatore piemontese Mercedes Bresso che il presidente toscano Claudio Martini sono intenzionati a muoversi per un conflitto tra Stato e regioni in una materia, quella delle elezioni, che è di competenza regionale e non statale. In Piemonte la decisione è già stata presa dalla giunta. "Non possiamo accettare - ha spiegato infatti Bresso - ingerenze del Governo in una materia che in Piemonte è già regolamentata dalla legge regionale. Noi abbiamo attivato la procedura della legge elettorale regionale, tanto è vero che sono stata io a convocare i comizi elettorali e quindi a indire le elezioni". Maroni. Qualche ora prima della decisione, lo stesso ministro degli Interni Maroni aveva spiegato che il Tar aveva piena autonomia di giudizio: "Se il Tar decide che la lista è fuori, quella lista resta fuori nonostante il nostro decreto. Noi non abbiamo deciso di salvare le liste. Abbiamo invece conservato i termini e abbiamo detto ai giudici di decidere loro sulla base di come la legge è stata interpretata dal governo. Mi auguro che entro pochissimi giorni il quadro sia completo, in modo da poter svolgere quel che resta della campagna elettorale e, serenamente, farla svolgere a chi ha diritto di farla". Leggi i commenti I commenti dei lettori 
ROMA - "Ora c'è da chiedersi se verrà convocato questa sera da Berlusconi un Consiglio dei ministri urgente per fare un decreto legge che abolisca il Tar del Lazio". Usa l'ironia il vicesegretario del Pd Enrico Letta per commentare la sentenza del Tar del Lazio di non ammettere alle regionali la lista provinciale di Roma del Pdl. "Siamo soddisfatti  - aggiunge l'avvocato Federico Vecchio , uno dei legali che hanno rappresentato il Pd davanti al Tar del Lazio - perché il Tar ha accolto integralmente la nostra tesi, secondo la quale il dl del governo non si applica alla luce della norme regionali in materia", afferma il legale, sottolinenando che "l'ufficio circoscrizionale elettorale potrà decidere comunque autonomamente se ammettere o meno il Pdl, ma se dovesse accettarla faremo ricorso al Tar, che ha già dichiarato il dl non applicabile nel caso specifico". Sul piano politico è durissimo il giudizio di Anna Finocchiaro , presidente del gruppo Pd al Senato: "Siamo all'ennesimo passaggio di una vicenda che conferma il delirio di onnipotenza, l'arroganza e al tempo stesso l'incapacità di questo governo e di questa maggioranza che impongono al paese un decreto che si è dimostrato, la sentenza di stasera ce lo conferma, una forzatura superflua e inutile. Sarebbe stato più corretto e onesto aspettare i gradi di giudizio della magistratura". Attacca il governo anche il leader dell'Idv Antonio Di Pietro : "Come al solito il diavolo fa le pentole ma non i coperchi. Ancora una volta, il governo Berlusconi ha fatto una legge raffazzonata, incostituzionale e inutile, giacchè non è servita a superare il primo esame di legittimità del primo giudice che se ne è dovuto occupare". E dal presidente nazionale dei Verdi Angelo Bonelli arriva un'esortazione al centrodestra: "Ora la maggioranza non s'inventi altri 'decreti truffa'. L'unica cosa che può fare il Pdl è prendersela con quegli esponenti di partito che hanno creato questo pasticcio che rappresenta una delle pagine più buie della storia repubblicana". "Penso che intanto bisognerà vedere con molta attenzione le motivazioni, poi chi deve decidere decida. Io non ho cambiato opinione. Domani rifletteremo sull'impatto di questa decisione del Tar sulla campagna elettorale", dice cauta Emma Bonino alla vigilia dall'assemblea di domani, alle 10 al teatro di piazza S.Chiara a Roma, con Marco Pannella, la stessa candidata, i dirigenti dei soggetti politici dell'area radicale, i parlamentari radicali, i candidati e i militanti. L'assemblea potrebbe anche ratificare l'adesione alla manifestazione di sabato prossimo delle forze d'opposizione a piazza del Popolo. "Non sono una che getta la spugna - ha ribadito oggi la Bonino - e credo che l'intero Paese si debba interrogare su come battere meglio questa arroganza". Ma anche Il Pdl non sembra intenzionato a mollare. Ignazio Abrignani , responsabile elettorale del partito, lasciando la sede del Tar annuncia il ricorso al Consiglio di Stato contro la decisione del Tribunale amministrativo regionale del Lazio. "C'è una legge dello Stato - dice Abrignani - che è in vigore e che il Tar non può dichiarare incostituzionale. Quindi l'iter della lista che abbiamo presentato oggi nell'ufficio circoscrizionale elettorale va avanti. Contro la decisione del Tar - conclude - ricorreremo al Consiglio di Stato". "Se venisse confermata la volontà del Pdl di ricorrere al Consiglio di Stato contro la sentenza del Tar del Lazio, è evidente che tale circostanza farebbe venire meno le ultime perplessità che mi rimangono per fare lo stesso in Lombardia", ribatte a distanza Filippo Penati , candidato del centrosinistra alla presidenza della Regione Lombardia. Intanto il sindaco di Roma Gianni Alemanno , esprime ancora una volta "una profonda preoccupazione di fronte al pericolo che queste confuse giornate possano lasciare un segno indelebile su tutti i prossimi cinque anni di legislatura regionale, con grave danno dei cittadini di Roma e del Lazio". E la candidata del centrodestra Renata Polverini spera ancora : "Aspetto le motivazioni", si è limitata a dire dopo la decione del Tar. Il Pdl, infatti, oltre a percorrere la strada del ricorso al Consiglio di Stato oggi ha anche ripresentato in Tribunale la documentazione necessaria per presentare la lista del Pdl che il 27 febbraio non era stata consegnata. Secondo quanto prevede la legge, l'Ufficio elettorale ha 24 ore per ammettere la lista. Si tratterà di vedere se la decisione del Tar di oggi peserà sull'eventuale ammissione la lista. Nessun commento ufficiale da parte del premier. Silvio Berlusconi chiuso ad Arcore aspetta, per intervenire, il pronunciamento - previsto per domani - della commissione elettorale del Tribunale di Roma, che oggi, in base al decreto varato dal governo venerdì scorso, ha accolto il plico contenente la lista del Pdl riservandosi la decisione se ammetterla o meno. Ma il Cavaliere, si dice in ambienti del Pdl, difende a spada tratta, con chi ha avuto modo di sentirlo, il dl 'salva-liste': secondo il premier il governo "è nel giusto", quindi qualsiasi giudizio sull'inapplicabilità del decreto è da respingere. E la sentenza di oggi può avere come epilogo solo un ricorso al Consiglio di Stato. La decisione del Tar - è il ragionamento che fanno i fedelissimi del Cavaliere - mette però a tacere chi parlava di golpe da parte del governo. Il pallino, sottolineano, è in mano ai giudici. Nel frattempo, il ricorso al Consiglio di Stato è pronto visto che, a giudizio di molti nel partito, il Tar nelle motivazioni della sentenza sarebbe entrato nel merito della questione oltre le proprie competenze. Parallelamente, l'attesa del Pdl è per il pronunciamento di domani. La commissione elettorale ha accettato le liste, dicono nel partito, che non possono non essere ammesse. Ad occuparsi della questione sarà domani direttamente il premier che, in base alla scelta della tribunale della capitale, deciderà l'organizzazione della campagna elettorale. Leggi i commenti I commenti dei lettori 
PIACENZA - Piacenza e Reggina non vanno oltre lo 0-0, nel posticipo, sciupando una buona occasione per fare un significativo passo in avanti in chiave salvezza. Al Garilli ha vinto la paura. Troppo importante la posta in palio per rischiare più di tanto. Specie per i calabresi che hanno badato principalmente a non prenderle, anche per difendere con i denti i 2 punti di vantaggio sui rivali. Hanno fatto qualcosa in più gli emiliani ma, se si eccettua un palo colpito nel finale da Greco, la squadra di Ficcadenti non ha mai davvero impensierito seriamente Puggioni. PRIMO TEMPO INCOLORE - Gli emiliani nel primo tempo non vanno oltre un paio di conclusioni di Moscardelli che non spaventano Marino. La Reggina controlla senza affanni e si affaccia in avanti nel finale con Missiroli, che impegna a terra Puggioni con un tiro dal limite, e con Cacia che calcia a lato da favorevole occasione. PALO DI GRECO - Nella ripresa la gara si vivacizza poco prima della mezz'ora. Il Piacenza prova l'accelerazione decisiva e, in soli 5', sfiora per quattro volte il vantaggio: prima con due conclusioni di poco a lato di Moscardelli e poi con un sinistro centrale di Melinte. Ma l'occasionissima arriva al 74': un sinistro da fuori di Greco centra in pieno il palo; la palla arriva a Moscardelli che, a porta vuota, da ottima posizione liscia incredibilmente. E' il segnale che lo 0-0 era davvero scritto. PIACENZA-REGGINA 0-0 Piacenza: Puggioni, Avogadri, Tonucci, Iorio, Melinte, Paro (12'st Greco), Amodio, Parfait, Moscardelli, Foti, Sivakov (12'st Sambugaro). All. Ficcadenti. Reggina: Marino, Adejo, Valdez, Lanzaro, Vigiani, Carmona, Cascione, Missiroli (38'st Rizzato), Costa, Brienza (29'st Pagano), Cacia (24'st Bonazzoli). All. Breda. Ar bitro: Stefanini di Prato. Note: ammoniti: Lanzaro, Tonucci, Carmona, Avogadri, Costa. Recupero:0';3'. Leggi i commenti I commenti dei lettori 
