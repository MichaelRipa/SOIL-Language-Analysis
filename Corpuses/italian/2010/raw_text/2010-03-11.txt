VIBO VALENTIA - Ucciso davanti alle figlie, a pochi passi da casa, con la moglie che assiste impotente. E' la dinamica dell'agguato di cui è stato vittima un perito assicurativo, Michele Palumbo, di 45 anni, incensurato, a Longobardi, frazione di Vibo Valentia. Palumbo stava rientrando a casa con le due figlie di 15 e 16 anni. Gli assassini, armati di pistole, sono entrati in azione nel momento in cui il perito, dopo avere parcheggiato la sua automobile nel cortile è sceso dalla vettura insieme alle due figlie. Sono stati sparati una decina di colpi che lo hanno raggiunto in varie parti del corpo. La morte di Palumbo è stata istantanea. Le figlie del perito sono rimaste illese e sotto shock. La prima ad accorrere è stata la moglie di Palumbo, che ha sentito i copi di pistola e si è precipitata in strada. Sul movente dell'agguato non si esclude, al momento, alcuna ipotesi, anche se quella che viene ritenuta più verosimile è quella di una vendetta per motivi legati all'attività professionale 
GENOVA - Seconda stella a destra, questo è il cammino, e poi dritto fino mattino. Poi la strada la trovi da te, porta all'Isola che non c'è. I versi della bellissima canzone di Edoardo Bennato, che evocano la Neverland di Peter Pan, sembrano essere l'ideale accompagnamento alla mostra "Isole mai trovate/Islands never found", che si apre a Palazzo Ducale nell'Appartamento del Doge, dal 13 marzo al 13 giugno. Perché in questa sontuosa collettiva di settanta opere di trentacinque artisti contemporanei di fama internazionale, l'idea guida è quella di evocare "l'isola", meta sognata, agognata e irraggiungibile, che ciascun artista sente di avere e di cercare ma difficile da trovare. LE IMMAGINI Come dice Lóránd Hegyi, curatore dell'evento insieme a Katarina Koskina presidente del Museo di Stato di Arte Contemporanea di Salonicco: "Le isole sono quelle particolari aree creative, uniche ed individuali, nelle quali tutti gli artisti concretizzano e comunicano il loro inconfondibile approccio, il loro linguaggio e il loro sistema di simboli, nonché la loro propria visione ideologica, filosofica, estetica e storica del mondo". Eppure, ci tiene a sottolineare Hegyi, che è anche direttore del Musée d'Art Moderne di St-Etienne - la terza collezione più importante di arte moderna in Francia  -  "in questo senso, l'attività artistica ricorda un lungo viaggio senza fine, durante il quale gli artisti, nel seguire la propria stella, sono sempre alla scoperta di nuove isole, nuovi continenti e nuovi mondi, alla continua conquista di nuovi territori, elaborando e prendendo possesso di aree sempre nuove con i loro metodi ed il loro atteggiamento". Un viaggio eterno che, dice Hegyi, può tradursi in un racconto drammatico, pieno di speranza e delusione, di cose smarrite e trovate, di fatica, piacere e gioia, ma anche distruzione, perdita, rabbia, tristezza, solitudine e rinuncia, ragione ma anche irrazionalità, follia ed ossessione. Ecco allora che tutti questi artisti coinvolti sono chiamati a interpretare la propria "isola mai trovata" a esprimere cioè con le loro opere-metafore quel miraggio di terra promessa, di eden nativo, di luogo creativo in balia di intemperie emotive, di dubbi, di incertezze, di sorprese, di continue trasformazioni dell'animo. Troviamo, allora, l'isola della scultrice americana Alice Aycock, classe '46, che in "Sand Fans" allestisce una duna di sabbia d'un ipotetico deserto in continuo mutamento dall'azione di quattro ventilatori. E l'isola di Michelangelo Pistoletto, maestro italiano dell'Arte povera, che in "Labirinto e grande pozzo" orchestra un raffinato percorso labirintico di rotoli di cartone intorno ad un grande cilindro che diventa un fine gioco dell'illusione. E ancora, l'isola dello scultore tedesco Anselm Kiefer, classe '45, un buco nero che compare improvviso accanto ad una barca che naviga nell'oceano su una spessa coltre di materia. E il pittore camerunense Barthélémy Toguo, classe '68, che in "Road to Exil", la strada per l'esilio, incastona una nave piena zeppa di  stoffe africane su un mare di bottiglie di vetro, così come la sudcoreana Kimsooja, newyorkese d'adozione di 53 anni, interpreta il senso difficile e doloroso dell'emigrazione nella sua "Bottari Truck-Migrateurs" dove in una fotografia compare una donna seduta su un cumulo di fardelli accatastati su un carro, vista di spalle, costretta ad abbandonare per necessità il proprio luogo verso un altro, sconosciuto ma carico di desideri e speranze. Fino a Siobhan Hapaska che nella sua "Playa de los Intranquilos" (la spiaggia degli irrequieti) provoca l'attenzione con un surreale atollo paradiso dei Carabi con un cubo pieno di sabbia e noci di cocco scortato da onde in cartongesso, luci artificiali per il tramonto sul mare e palme di cartone. E in questa navigazione eterna, sfilano anche le isole di Marina Abramovi?, Louise Bourgeois, Tony Cragg, Jan Fabre, Hans Peter Feldmann, Gloria Friedmann, Gilbert & George, Rebecca Horn, Ilya Kabakov, Jannis Kounellis, Richard Long, Luigi Ontani, Dennis Oppenheim e Orlan. Notizie utili - "Isole mai trovate/Islands never found", dal 13 marzo al 13 giugno, Palazzo Ducale piazza Matteotti 9, Genova. La mostra è promossa e organizzata da Palazzo Ducale Fondazione per la Cultura, insieme al  Musée d'Art Moderne di St-Etienne e il Museo di Stato di Arte Contemporanea di Salonicco, in collaborazione con Solares Fondazione delle Arti. Orario: martedì-domenica 9-19 (la biglietteria chiude un'ora prima), lunedì chiuso Ingresso: intero €8, ridotto €6, scuole €3 Informazioni: tel. 010-5574064/ 65 Catalogo: Silvana Editoriale. 
Stavolta gli americani vogliono davvero fare una cosa buona per l'auto e soprattutto per chi la guida. Dopo aver esportato la moda dei suv extralarge in Europa, insomma, hanno voglia di rimediare. Naturalmente non su questo argomento dove a porre fine all'insana mania ci ha pensato la crisi e la necessità di abbattere emissioni e consumi. Stavolta vorrebbero intervenire sull'uso e abuso, altrettanto insano, dei gadget elettronici all'interno dell'automobile, a cominciare dall'uso improprio del cellulare. L'idea è di Ray LaHood, l'incontenibile ministro dei trasporti Usa, l'uomo che durante il caso dei richiami Toyota disse in un'audizione alla Camera dei rappresentati di "non guidare più quelle macchine e di portarle immediatamente dal concessionario"). Stavolta La Hood ha dichiarato letteralmente che "vuole togliere dalla circolazione i giochetti, i sonagli e le trombette che i costruttori mettono nelle mani degli automobilisti". A parte le parole colorite il riferimento è alla campagna del governo Obama per aumentare la sicurezza nella guida eliminando proprio i gadget a bordo. In che modo sarà tutto da vedere. Ma per il momento il ministro dei trasporti si è limitato a convocare i costruttori di auto per fissare interventi diretti sul tema. L'obiettivo è quello di fermare una vera e proprio strage: nel 2009, infatti, sono state oltre seimila le persone morte negli Stati Uniti per essersi distratte al volante. Una ricerca commissionata dal Governo Usa ha evidenziato, ad esempio, che nell'arco di una giornata sono ben 800 mila gli automobilisti che guidano ed utilizzano con l'altra mano il telefono cellulare. Decisamente troppi. 
SIENA - Siena si toglie la soddisfazione di chiudere con una vittoria la sua avventura in Eurolega, piegando per 93-87 l' Efes Pilsen, l' altra grande delusa del girone. Sugli scudi soprattutto Sato e Hawkins, autori di 22 punti a testa ma bene anche McIntyre (14 punti) e Lavrinovic (11 p.). Agli ospiti non sono servite le buone prove di Smith (15 p.) e Thornton (14 p. e 5 rimbalzi). MCINTYRE FA 1000 IN EUROPA - Ad una partenza lenta (7-12 al 5') Siena replica con i punti di Sato che la lanciano sul 26-18 del 1° quarto. Nel 2° parziale i turchi ripartono forte e con un parziale di 9-1 targato Nachbar e Rakocevic riagguantano la parità (27-27) al 14'. La Mens Sana replica con un controparziale di 12-0 in 2' che la fa risalire sul 52-40 poco prima della fine del 1° tempo, chiuso con una tripla di McIntyre che, così, sfonda il tetto di 1000 punti personali realizzati nelle competizioni europee. FINALE TESTA A TESTA - Per tutto il 3° periodo la Montepaschi dà l' impressione di tenere saldamente in mano le redini dell' incontro poi, improvvisamente, subisce il ritorno dei turchi che, presi per mano da Popovic e Smith, con un sorprendente break di 3-13 in 3' passano dal 73-64 al 76-77. Il finale si trasforma, così, in un palpitante testa a testa in cui la differenza la fanno gli errori dalla distanza di Smith e Peker e i liberi trasformati, invece, freddamente da Stonerook e McIntyre Leggi i commenti I commenti dei lettori 
None 
TORINO - Alberto Zaccheroni è soddisfatto della prova della Juventus, anche se il 3-1 maturato all'Olimpico contro il Fulham non lo rende del tutto trqnuillo per la gara di ritorno: "Dovevamo cercare di dare sostanza a questa partita, visto che nel ritorno il Fulham è pericoloso, avendo costruito la maggior parte delle sue fortune sul proprio campo. Sono comunque soddisfatto, la squadra ha fatto bene e, visto il livello di gioco espresso, potevamo cogliere un successo ancora più ampio. In ogni caso ce la giocheremo in Inghilterra contro una squadra imprevedibile".  Nel complesso, Zaccheroni vede una crescita costante della squadra: "Quello che mi preme è vedere la compattezza di squadra, i ragazzi sono molto attenti e si applicano. Manca forse il tempo per curare i dettagli, mi sembra però di poter dire che siamo sulla strada giusta" RECUPERO INFORTUNATI - Intanto prosegue l'operazione recupero: "Il primo obiettivo di oggi era il risultato - prosegue Zac -. Il secondo era di aumentare il minutaggio di alcuni ex infortunati come Poulsen, Camoranesi e Iaquinta. Del Piero? Non l'ho utilizzato, e come lui Sissoko entrato soltanto per pochi minuti, perché volevo far crescere la condizione di alcuni e risparmiare altri uomini in previsione del Siena e del ritorno di giovedì prossimo a Londra". Sul suo futuro, Zac ripete il solito concetto: "Non sto cercando di costruire il mio futuro - dice -, ma un risultato finale, che è la qualificazione alla prossima Champions League: la Juve deve assolutamente partecipare. E poi c'è l'Europa League, che bisogna provare a vincere, la squadra è stata costruita per questo". "INIZIAMO A DIVERTIRCI" - Le  marcature con il Fulham le ha aperte Nicola Legrottaglie: "La squadra comincia a  divertirsi, gioca e si diverte, e questo ci mancava - afferma il difensore -. Siamo fiduciosi, possiamo competere con tutti". David Trezeguet invece risolve il giallo della terza rete, rivendicata anche da Salihamidzic. "Lui deve pensare a fare il centrocampista. Il gol me lo tengo stretto. L'importante però è che la squadra abbia vinto, disputando un'ottima gara. La vittoria di Firenze ci ha dato sicuramente una spinta importante, oggi abbiamo fatto una passo avanti. Questa squadra è abituata a vincere e abbiamo la qualità per arrivare in fondo in questa coppa". ZEBINA, CHE GOL - La più bella rete della serata è stata quella di Zebina: "Sono davvero molto contento per me stesso - spiega il difensore -. Per cinque anni ho avuto problemi fisici che mi hanno privato di un pezzo di carriera. Ora però non mi fermo a festeggiare: l'unica cosa che posso fare è sperare di cambiare questo destino sfortunato, anche grazie a un allenatore che mi dà fiducia. Se poi succedono i miracoli come il mio gol di oggi, vuol dire che la Juve davvero può tornare a vincere qualcosa...". HODGSON: ''PECCATO LA TERZA RETE" - Parola al tecnico degli inglesi,Roy Hodgson: "E' una grande delusione aver preso il terzo gol nel recupero del primo tempo. Credo comunque che il Fulham non abbia giocato male. La Juve ha creato tante occasioni, ma nei novanta minuti abbiamo giocato alla pari dei bianconeri e possiamo sperare di ribaltare il risultato a Londra. Sarà difficile ma non impossibile. Moratti? L'ho sentito, ma non so se tifasse per noi. E' il presidente di una squadra italiana e non può fare il tifo per una inglese...". Leggi i commenti I commenti dei lettori 
"I cinema dell'ex gruppo Cecchi Gori - uno dei maggiori della capitale diffusi tra centro e periferia - scendono in sciopero ad oltranza per protestare contro la nuova proprietà del gruppo, acquisito dalla Mediaport Cinema srl di Vittorio Ferrero. Il sindacato Cub Informazione ha dichiarato l'agitazione in seguito agli eventi verificatesi negli ultimi giorni a causa del mancato confronto su importanti aspetti dell'organizzazione del lavoro che influiscono sul futuro occupazionale delle lavoratrici e dei lavoratori interessati e per il mancato riconoscimento delle rappresentanze sindacali unitarie, elette democraticamente da oltre il 70 per cento dei dipendenti". E' quanto si legge in una nota. "Si ribadisce la gravità della crisi che investe tutte le multisale romane e che minaccia le condizioni economiche di quanti in esse vi lavorano (solo per le sale ex Cecchi Gori più di 100 dipendenti) - prosegue il comunicato - La Cub Informazione, infine, esprime la propria preoccupazione per l'annunciata chiusura del cinema Metropolitan a causa della vendita dei locali che la Fininvest Sviluppi Immobiliari Spa (proprietaria delle mura) è in atto di perfezionare" il prossimo 31 marzo. 
ROMA - AAA cercansi artisti under 40, residenti in Italia, con una predisposizione per pittura, scultura, fotografia e video e che propongano entro il 15 giugno un'opera originale fatta con qualsiasi materiale, purché non sia "pericoloso", che non superi i tre metri d'altezza o i dieci metri quadrati di ingombro. Torna alla sua terza edizione il "Talent Prize 2010. Premio Arti Visive", promosso dal gruppo Guido Talarico Editore e organizzato con la Fondazione Roma e in sinergia strategica con l'assessorato alla Cultura del Comune di Roma. Riparte, dunque, il bando del concorso nazionale (scaricabile dai siti internet www.insideart.eu e www.talentprize.it ) rivolto a tutti gli artisti italiani, nati a partire dal 1971, che operano nel campo delle arti visive, i cui finalisti, selezionati da una giuria composta da personalità di spicco nel panorama dell'arte contemporanea, andranno in mostra in autunno in uno spazio museale istituzionale di Roma (Quiest'anno al Centrale Montemartini, per l'anno prossimo si punta agli spazi del Macro, il Museo d'arte contemporanea di Roma). Il vincitore ultimo, oltre ad un premio di 10mila euro, sarà sostenuto e promosso nella sua attività dalla rivista mensile di arte e cultura contemporanea InsideArt, pubblicata dalla Guido Talarico Editore, non solo con un focus speciale per il numero di novembre. In più, viene istituito un premio Repubblica.it: saranno i nsotri lettori a scegliere l'opera più significativa, votando sul sito. "Merito del premio è l'autorevolezza dei giurati con cui abbiamo cercato di rappresentare i due sistemi culturali pubblico e privato", sottolinea Guido Talarico che ha presentato la nuova edizione del concorso. Non a caso sfilano nella giuria, oltre al presidente della Fondazone Roma Emmanuele F. M. Emanuele, anche i direttori del Macro, Luca Massimo Barbero, del Madre di Napoli, Eduardo Cicelyn, del Marca di Catanzaro, Alberto Fiz, del Maxxi Arte, Anna Mattirolo, di Palazzo Fabbroni, Ludovico Pratesi, di Hangar Bicocca a Milano Gianluca Winkler, e ancora Patrizia Sandretto Re Rebaudengo presidente dell'omonima Fondazione di Torino e Guido Talarico "La nostra idea è di mettere a sistema la visibilità di InsideArt, la credibilità di una collaborazione con la Fondazione Roma e l'autorevolezza di un'istituzione museale grazie alla collaborazione con l'Assessorato capitolino alla Cultura", continua Guido Talarico, cui spetta il merito di aver intuito la necessità in Italia di un premio per l'arte strutturato con coscienza. "L'originalità del premio sta tutta nell'esser concepito non come mera gratificazione  -  sottolinea l'assessore capitolino alla Cultura Umberto Croppi - ma come occasione nuova e concreta di emersione del talento, attraverso l'autorevolezza dei giurati, il sostegno prestigioso di un sistema editoriale, e la possibilità fin da subito di immettere gli artisti nello scenario espositivo di uno spazio istituzionale pubblico". Novità più tangibile, quest'anno, è l'inserimento di un riconoscimento speciale attribuito direttamente dalla Fondazione Roma ad un'opera meritevole a prescindere dai dieci finalisti. "A dimostrare - dice Franco Parasassi della Fondazione Roma - che il nostro museo non si limita a fare solo mostre, ma anche a sostenere iniziative di promozione culturale a favore di giovani artisti". Per saperne di più, è la curatrice del premio, Nicoletta Zanella, che esegue una radiografia del concorso: "L'edizione del 2009 ha infatti registrato un 30 % di proposte per entrambi i settori della pittura e della scultura, il 20% di fotografia, il resto tra video e installazioni. Per un'età media che si aggira tra i 30 e 32 anni, e una provenienza da tutta Italia con prevalenza del Centro Nord" (Info: 068080099, 0699700377). 
ROMA - È sulla via del declino la passione dei Comuni italiani per i derivati, strumenti finanziari complessi, con i quali si sono indebitati per 107 miliardi di euro (dati del Tesoro), ingrossando i profitti delle banche e appesantendo i loro magri bilanci. Mentre i sindaci cercano una via di uscita, oggi la commissione Finanze del Senato ha approvato all'unanimità un documento che riscrive le norme in materia, sintesi di due tomi voluminosi che analizzano il problema, raccolgono le indicazione della Corte dei Conti e indicano la strada futura. L'approvazione è stata unanime, anche se le pressioni per vietare del tutto che i Comuni ricadessero nella trappola dei derivati ci sono state. Obiezioni che non sono venute solo da Elio Lannutti (Idv), che da anni denuncia l'uso improprio che ne è stato fatto da parte degli enti locali, ma anche da esponenti della maggioranza, come Candido De Angelis e Riccardo Conti (Pdl). Ma alla fine l'accordo sul documento finale c'è stato, grazie anche alla mediazione del presidente Mario Baldassarri (Pdl). A tradurre in pratica le nuove disposizioni ora dovrà essere il Tesoro. Ma fino a quando il ministero non avrà fissato i paletti, i Comuni non potranno stipulare nuovi contratti (divieto che già c'è, tra l'altro). Le regole dettate dalla Commissione sono chiare e stringenti: vietare i derivati ai Comuni con popolazione pari o inferiore a 100mila abitanti, con esclusione dei capoluoghi di provincia. Un divieto che dovrebbe valere anche per le Associazioni di Comuni e le Comunità montane. E ancora: stop all'emissione di prestiti obbligazionari con rimborso unico alla scadenza. Necessaria una lista che definisca le tipologie di operazioni ammesse, i criteri e le condizioni per chiudere i contratti, il divieto di firmare derivati che prevedano il versamento preventivo di premi upfront, il dovere per gli intermediari di certificare di aver compreso i rischi (secondo le nuove regole in ambito europeo). Perché molti funzionari comunali in questi anni hanno sottoscritto contratti dichiarandosi competenti in materia finanziaria. Ma i derivati non sono Bot. Insomma i Comuni dovrebbero essere considerati come clienti normali, non specialisti. Tanto che nella relazione è messo nero su bianco che "sussistono dubbi" sulla validità di contratti stipulati in base a una semplice dichiarazione. Contratti che potrebbero dunque essere messi in dubbio o invalidati. Un punto caro a Lannutti. "Fosse stato per me - ha dichiarato - io li avrei annullati tutti, lasciando alle banche l'onere. Come si può pensare che i Comuni guadagnino sui debiti. È una follia". La finanza locale dovrebbe però reggere l'impatto. "Non sussistono rischi sistemici per l'Italia - ha sottolineato il presidente della Commissione Mario Baldassarri - ma sono emersi elementi critici rilevanti e in molti casi preoccupanti". E l'indagine non fa sconti: le banche in molti casi hanno ecceduto nella propria posizione di forza, guardando con troppa disinvoltura all'esclusivo proprio utile, proponendo prassi finanziarie "discutibili" e "potendo contare - come afferma la senatrice Cinzia Bonfrisco - su una normativa per molti aspetti troppo fragile e su una vigilanza che è mancata". Viengono tirate in ballo anche le responsabilità di Bankitalia e Consob, così come quelle del ministero dell'Economia. Ci sarebbe stata insomma una vigilanza soft, tanto che viene chiesto un rafforzamento dei poteri di controllo del Tesoro e, per il futuro, un organismo pubblico di consulenza individuato nella Cassa depositi e prestiti. Altro tema scottante è il futuro. La rinegoziazione dei prestiti è la strada indicata. Già molti Comuni la stanno percorrendo. Ma Elio Lannutti la vede come fumo negli occhi. "Come si fa a rinegoziare? Gli enti locali ci perderanno sempre. Per me l'unica strada era l'annullamento dei contratti, ma non c'è dubbio che il documento finale rappresenti un vero e proprio passo in avanti sulla strada di legalità, trasparenza e responsabilità". 
None 
