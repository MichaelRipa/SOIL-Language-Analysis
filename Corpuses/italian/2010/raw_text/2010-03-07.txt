Campionato noioso con le due partite più attese della giornata che si sono concluse senza gol, senza emozioni. Meglio il Milan dell'Inter. Almeno è andato a Roma a giocare una partita a viso aperto, cercando sempre la vittoria che ai punti avrebbe meritato. Passo indietro per la squadra di Mourinho che ormai da settimane non sembra più essere la squadra che può vincere senza soffrire lo scudetto. Giocatori fuori forma (sulle fasce la squadra soffre); Pandev sembra aver perso lo smalto dell prime giornate e ora mostra evidentemente le lacune fisiche dovute alla lunga inattività. E poi il Chelsea: la squadra vista con il Genoa (primo tempo inguardabile) in Inghilterra rischia di non superare il turno e il pensiero Champions sembra avere ripercussioni pesanti anche in campionato. Milan e Roma possono sperare Una parola per Balotelli. Spero sia stata la febbre a determinare i comportamenti del giocatore nella partita con il Genoa, ma allora non capisco perchè Mourinho lo abbia fatto giocare e tenuto in campo per novanta minuti. La sua indisponenza ha superato ogni limite. A un certo punto della partita la preoccupazione dei giocatori dell' Inter è stata consolare, stimolare e occuparsi di Balotelli. Zanetti, Milito, Eto'o e Stankovic invece di giocare, a turno li abbiamo visti parlare con il giocatore, frenarlo nelle esuberanze verso arbitri e avversari. Assurdo. Speriamo sia stata la febbre. Zaccheroni si lamenta degli arbitri e di una presunta sudditanza psicologica al contrario, nei confronti della Juventus. Io dico: basta polemiche con gli arbitri. Stanno lavorando benissimo, e non vedo partirte decise da loro. Il problema non sono gli arbitri ma la mancanza di cultura sportiva dei nostri dirigenti, allenatori e giocatori. Basta una sconfitta e anche chi proclama di non voler fare polemiche alla fine ci casca. Nessuna guarda in casa propria e cerca di analizzare le sconfitte cercando gli errori nello spogliatoio: più facile scaricare tutto su un rigore non dato o un fuorigioco non visto. Troppo facile. 
ROMA - "Il ministro tarocca i dati sugli scrutini per nascondere i veri problemi della scuola". Secondo il capogruppo Pd in commissione Cultura alla Camera, Manuela Ghizzoni, il ministro dell'Istruzione Mariastella Gelmini una settimana fa ha fornito dati incompleti sul giro di boa del presente anno scolastico. In base ai numeri più aggiornati provenienti dall'ufficio statistica di viale Trastevere, gli studenti italiani sarebbero addirittura migliorati rispetto ad un anno fa: meno insufficienze e meno bulli. Niente, quindi, linea del rigore. Ma importanti risultati che premierebbero il duro lavoro degli insegnanti in classe, nonostante i tagli. "I dati del ministero, comparati con i risultati degli scrutini dello scorso anno, in realtà dimostrano - spiega la Ghizzoni - che le insufficienze nelle singole discipline nella scuola media sono nettamente in calo (meno 1,7%), così come registra un vero crollo il numero di ragazzini con il solo 5 in condotta".  Alla scuola media, in buona sostanza, le performance dei ragazzini sono addirittura migliorate e i bulli (coloro con 5 esclusivamente in condotta) sono in netto calo: meno 57%. Soltanto coloro che hanno rimediato 5 in condotta, ma assieme ad altre discipline, è sostanzialmente rimasto invariato: l'1,1% rispetto al totale degli alunni sia quest'anno, sia l'anno scorso. "Se da un lato - continua il deputato - ha taciuto i dati delle medie, dall'altro il ministro ha esagerato l'incremento delle insufficienze in una o più materie nelle scuole superiori, che si attesta allo 0,8%, ben lontano quindi dal tanto strombazzato 2% di fonte ministeriale". Anche al superiore, quindi, le insufficienze nelle singole discipline sono rimaste sostanzialmente le stesse di 12 mesi fa. E il pugno di ferro da parte dei prof intravisto dal ministro? Forse si è concretizzata con i 5 in condotta che accompagna le altre insufficienze. "Unico riscontro - ammette la Ghizzoni - con le dichiarazioni del ministro è l'aumento (più 31%) dei ragazzi che insieme ad insufficienze nelle materie riportano anche quella nel comportamento, ma sono in netto calo (meno 57%) coloro che ottengono il solo 5 in condotta". Questi dati, interpretati in maniera completamente opposta dimostrerebbero che "gli insegnanti italiani sono veri professionisti lasciati purtroppo soli ad affrontare l'emergenza educativa". "Non basta assegnare brutti voti - conclude la parlamentare - per incrementare i livelli di apprendimento dei ragazzi e per risolvere i problemi della scuola: occorre invece un investimento straordinario, indirizzato anche all'aggiornamento e all'innovazione didattica". Ma "purtroppo, i tagli draconiani della Gelmini al personale e alle risorse a cui abbiamo assistito finora impediscono alla scuola di assolvere al suo mandato costituzionale di formare i cittadini di domani". Leggi i commenti I commenti dei lettori 
SIRIGU 6: Una domenica tutto sommato tranquilla. Il Livorno bada soprattutto a non prenderle. Quando si fa vedere dalle parti dell'area rosanero, Sirigu è sempre pronto. E quando non ci arriva lui, ci pensa Liverani a salvare sulla linea. BOVO 6: Gioca terzino destro vista l'emergenza per l'assenza di Cassani. Se la cava bene difendendo e attaccando. Soprattutto nel primo tempo la sua spinta sulla fascia è costante. KJAER 6,5: Non sbaglia niente annullando Lucarelli in collaborazione con Goian. Danilevecius è più pericoloso, ma il danese non si fa sorprendere mai. GOIAN 6,5: Conferma di essere un'ottima alternativa sulla quale fare sempre affidamento. Gioca molto di testa in anticipo e nel primo tempo sfiora anche il gol su una iniziativa da calcio d'angolo. BALZARETTI 6,5: corre come un matto su tutta la fascia sinistra del fronte offensivo rosanero. E' bravo anche a ripiegare e, nella fase cruciale della gara, riesce a risolvere un paio di situazioni ingarbugliate. NOCERINO 7: Un'altra prestazione di altissimo livello dopo quella di domenica scorsa a Torino. Copre, imposta, spezza l'azione degli avversari, si fa vedere in difesa. Insomma, Nocerino è in un momento di grande forma. LIVERANI 6: Meno preciso del solito, ma cresce con il passare del tempo. Comunque la si veda, le azioni del Palermo partono tutte dal suo piede. Ha anche il merito di salvare sulla linea su colpo di testa di Knezevic. SIMPLICIO 5,5: Rossi lo mette dentro con l'intento di fargli saltare l'uomo a centrocampo. Il brasiliano però lo fa raramente. Si fa vedere per qualche iniziativa centrale che però non va a buon fine. (Dal 23' st BERTOLO 6,5 : un impatto più che positivo con la gara. Si getta subito nella mischia e da una sua iniziativa sulla sinistra parte l'azione che porta al gol di Miccoli). PASTORE 6,5: Prende una botta dopo qualche minuto dal via, ma non sembra esserne condizionato. Gioca una gara di buon livello andando anche al tiro su un bell'assist di Miccoli. CAVANI 6: Come al solito corre tanto e come al solito, oltre a centrare la porta, sbaglia anche malamente. Il suo apporto però è costante e nel secondo tempo sfiora il gol impegnando Rubinho. (Dal 34' st HERNANDEZ SV: Messo dentro per aumentare il peso offensivo del Palermo, fa il suo). MICCOLI 7,5: Il suo gol, il quarto nelle ultime quattro partite, consente al Palermo di coltivare sogni di Champions. Rubinho gli dice no almeno in altre due occasioni. (Dal 41' st BUDAN SV: Allenta la pressione finale del Livorno). 
E' stata una partita nella partita quella di Josè Mourinho. Solitamente siamo abituati, quando un tecnico è squalificato, a vederlo seminascosto in tribuna mentre cerca la tranquillità necessaria per farsi capire al cellulare, con l'immancabile contatto piazzato in panchina. Niente di tutto ciò con Josè Mourinho. Già da prima dell'inizio della partita il portoghese sembrava presagire la serata difficile. Non riusciva a trovare la giusta posizione. Prima in alto, poi in basso, poi ancora in alto. All'inizio Mou ha finalmente scelto: primo anello della tribuna. Poi la gara si complica per l'Inter, ed arriva la svolta: il tecnico va a per piazzarsi nella terrazza executive, al di qua della vetrata, ma proprio a ridosso della panchina nerazzurra a urlare indicazioni. Di fatto la possibilità di comandare come se fosse in panchina, anzi con ancora più fervore, vista la mancanza di contatto immediato con quarto uomo e terna arbitrale. Situazione paradossale che rende lecita la domanda: ha senso squalificare un tecnico se poi di fatto questo può esercitare senza alcun controllo la sua funzione? (L.P.) Leggi i commenti I commenti dei lettori 
Oggi dovremmo parlare solo di Palermo (ancora quarto in classifica), Bologna (una galoppata dalla zona retrocessione nel segno di Colomba e Adailton), Sampdoria (continua a vincere con o senza Cassano) e poco altro. Magari potremmo riaprire anche la questione sul perché Miccoli non ha mai visto la Nazionale o quasi: ci finì solo quando era ct Trapattoni. Se lo godono solo i palermitani, beati loro. Già perché le cose più interessanti e divertenti del campionato si trovano non al vertice della classifica, ma decisisamente più sotto. A livello di big infatti il campionato ha regalato quasi solo sbadigli. Dopo la resa di Milan e Roma (0-0) ci è toccato sorbirci un' Inter-Genoa (altro 0-0) che per un' ora buona conciliava il sonno. Un po' meglio nel secondo tempo, un finale più pressante, ma niente di particolarmente entusiasmante. Pensavamo che l' Inter approfittasse della partita in casa per scavare ulteriore spazio tra se se stessa e le altre e invece ha lasciato tutto così, senza far pesare le potenzialità di una squadra fortemente sbilanciata in attacco con Milito, Balotelli e Pandev. Ma tante punte non significano automaticamente tanti gol: lo avevano già capito anche Leonardo e il Milan la sera prima all'Olimpico. Quello di Mourinho - alla sua seconda partita in tribuna per la squalifica dopo il caso manette, ma dal suo sky box di San Siro urlava e si sbracciava talmente da riuscire a dare ugualmente ordini alla squadra... - è stato un piccolo regalo all' equilibrio del campionato: siamo al terzo 0-0 in 4 partite, e al quinto pareggio nel girone di ritorno: una frenata evidente. Un campionato ancora aperto: ma chi ci crede più? Insomma, da questo punto di vista, una giornata che certo non ha fatto storia. Noiosa, diciamolo. Guardiamo ormai con una certa invidia ai campionati esteri. In Premier Legue abbiamo tre squadre in due punti (Manchester Utd, Arsenal e Chelsea) in Spagna addirittura Real e Barcellona appaiate in testa alla classifica. In Italia abbiamo l' Inter e nessuno che approfitti dei suoi rari momenti di grigiore. Alle spalle dell' Inter, Roma e Milan si sono nella sostanza autolimitate. La partita dell' Olimpico non è stata, secondo me, una bella partita; perché in campo c' erano la seconda e la terza del campionato e quindi è più che giusto pretendere di più; perché non solo non si sono visti gol ma anche pochi tiri e non mi sembra che i portieri siano stati così impegnati; perché lo spettacolo è stato quantomeno dimezzato (un primo tempo noioso e un secondo accettabile e comunque non trascendentale);  perché a livello di singoli e di giocate personali nessuno in campo ha fatto cose strabilianti; perché non credo che le squadre attribuissero al match l' alto valore che gli attribuivamo noi; perché penso che nessuna delle due abbia mai giocato veramente in chiave scudetto, quanto piuttosto di secondo posto. Il Milan ha fatto di più - è vero - ma difficilmente credo che il Milan visto a Roma - e contro una Roma stanca e in flessione rispetto alle migliori settimane pur avendo recuperato Toni - possa vincere all' Old Trafford. Leonardo ha coraggio, il doppio centravanti - Borriello e Huntelaar - è stata comunque una buona invenzione ma contro il Manchester servirà un Ronaldinho molto, molto migliore di quello visto all' Olimpico. Il Milan produce tanto movimento a centrocampo, ma sembra non poter far a meno di Pato (Huntelaar sulla destra è solo un buon ripiego, ma non certo l' ideale) da una parte e non può permettersi un Ronaldinho solo sufficiente dall' altra. Insomma a Manchester per fare il colpo serve almeno il 50% in più di tutto: concentrazione, coraggio, fiato, forma e ispirazione dei suoi big. La Juventus è già stata abbastanza scottata dagli entusiasmi eccessivi delle ultime settimane (vedi il ko in casa col Palermo) per entusiasmarsi troppo con la vittoria di Firenze. Starei un po' cauto anche a promuovere l' ennesimo modulo di gioco varato da Zaccheroni: la difesa a tre è durata tre partite (proprio quando Lippi con la nazionale aveva rubato l'idea) e al momento riaccantonata, per finire al cosiddetto "albero di natale", con Diego e Candreva (ingaggiato come regista basso del rombo di centrocampo ma approdato finalmente al suo ruolo naturale di trequartista, dove aveva quasi sempre giocato nel Livorno) alle spalle di Trezeguet. Ma la svolta sostanziale della Juventus sembra nel recupero ormai di molti giocatori infortunati. Basta vedere i cambi che è riuscito a fare Zaccheroni a Firenze: Grosso, Iaquinta e Poulsen. Teniamo conto anche che metà del successo della Juventus è determinato dalla Fiorentina stessa, ormai irriconoscibile rispetto agli anni scorsi o a quella vista quest' anno in Champions League. Il quarto posto la Juventus comunque dovrà sudarselo e strapparlo con i denti. Il Palermo di Rossi e della sua banda Miccoli (9 gol), nonché Pastore, Cavani, Cassani, Hernandez e così via, ha preso ormai un ritmo da squadra importante. Se troverà stabilità anche fuori casa (ma l' ultima partita è stata la vittoria in casa della Juventus) è la squadra con cui tutte le pretendenti al quarto posto dovranno fare i conti. Applausi e complimenti dunque: in Sicilia di questi tempi ci si diverte molto di più. Leggi i commenti I commenti dei lettori 
Dicevano lo scorso giovedì che esistono sciarade bifrontali e biciclette a scatto fisso, quindi (se la sciarada è una bicicletta) sciarade a scatto fisso. Il primo esempio lo ha trovato Silvio Valota, che ha scoperto che Legnano = leg / nano = Onan / gel. Valota pensa che non esistano altri esempi, ma io, sempre sulla cartina dell'Italia, mi sono soffermato sulla città di Sciacca: Sciacca = sci / acca = acca /ics. Ecco che scopriamo che una sciarada bifrontale può contenere un palindromo! Sempre partendo da sci ho trovato anche: scialle = sci / alle = ella / ics scirocco = sci / Rocco = occor / ics Un altro caso, leggermente variante, è scialare = sci / alare = era la (/) ics. La variante consiste nel fatto che la parte a bifronte è anche consecutiva (a senso continuativo, dicono gli enigmisti). Altra variante: scialare = scia / lare = era la (/) ics. Qui la variante consiste nel fatto che non c'è congruenza fra la sciarada diretta (scia /lare) e quella inversa (era l/a ics). Fossimo a Bisanzio, potremmo parlarne per settimane.... 
E dunque, poiché viviamo in uno Stato laico e moderno, tre laureati e stipendiati da qualche organizzazione pubblica si mettono lì e guardano al rallentatore le immagini di Gevanese-Ludense, nel momento in cui il centravanti gevano manda il rigore sopra la traversa. "E' chiaro, dice dio". "Per me dice zio". "Io sono sicuro solo del porco". Poiché viviamo in uno Stato avanzato e pieno di risorse viene ingaggiato un esperto di linguaggio labiale, la cui consulenza sarà seguita dall'emissione di congrua fattura, con maggiorazione urgenza. Ci lavora sei ore, scrive tre pagine. La conclusione è che propenderebbe per dio, ma la maniera in cui nella città d'origine del centravanti viene pronunciata la "Z", molto dura, non può far escludere che il suino sia lo zio. In seguito a interpellanza di un ministro illuminato e indaffarato, la questione irrisolta viene inviata a un laboratorio dell'Fbi, in un Paese impegnato in battaglie contro l'oscurantismo e il fanatismo religioso. Due super esperti giungono in Italia con un volo in first class, alloggiano all'Hilton dei Principini, nella suite accanto a quella in cui riceve il direttore del tg. Prima si guardano un porno a pagamento, poi inseriscono il dvd di Gevanese-Ludense. Uno chiede: "What is he sayin’?" L’altro risponde: "Fuck do I now?". "Room service workin’ here? You know what I mean". "Guy next door is havin’, listen!" "Fuck!" "Exactly! What was the question again?" "Dio or zio? Whatever it means" "Who cares? Go for zio. Call reception, ask the same thing guy next door is eating". Il giorno dopo il centravanti è scagionato e può tornare in campo la domenica. Il lunedì suo zio Alfredo, proprietario di casolari e vigne, va dall'avvocato e lo cancella dal testamento olografo. PAUSA ANTI PUBBLICITARIA: va bene, "Invictus" viene da una storia vera, una grande storia, dateci una docu allora, perché soltanto la realtà è un vaccino per la retorica. E zio buono, anche De Lillo con  "Point Omega" si fa e ci fa del male. 
FOGGIA - Ha sorpreso due sconosciuti che tentavano di rubare nella sua proprietà e ha sparato, uccidendone uno. Un agricoltore ieri notte ha imbracciato un fucile calibro 12 e ha sparato contro due uomini che stavano fuggendo su una Citroen bianca. Ne ha colpito uno, l'altro è fuggito a piedi. Domenico Corbo, 54 anni, titolare di una piccola azienda in contrada Lagavitella, tra Stornara e Stornarella, in provincia di Foggia, è stato arrestato nel corso della notte con l'accusa di omicidio volontario. I carabinieri hanno intanto compiuto battute nella campagne circostanti senza però riuscire a rintracciare il fuggitivo. Secondo quanto lo stesso imprenditore ha raccontato ai carabinieri, la sua azienda aveva in passato subito altri furti. Quando ieri sera, allertato dall'abbaiare dei cani, ha visto le due persone che si aggiravano nella sua proprietà, l'uomo ha sparato due colpi in aria con il suo fucile da caccia, regolarmente detenuto. I due sono fuggiti a bordo della loro automobile e l'uomo ha sparato ancora, questa volta contro i due estranei, colpendone uno. L'altro ha quindi abbandonato la vettura ed è fuggito a piedi. La vittima è un cittadino romeno, Ionel Marin di 37 anni, residente a Cerignola che già in passato era stato arrestato per furti e ricettazione. E' morto in seguito alle ferite causate dai colpi di fucile che lo hanno raggiunto alla testa mentre tentava di fuggire a bordo di una Citroen Zx, condotta da un'altra persona. Secondo quanto accertato dal medico legale, l'uomo è stato raggiunto alla testa da almeno sei colpi sparati con un fucile calibro 12 che hanno infranto il lunotto posteriore dell'auto su cui si trovavano i due. E' stato lo stesso Corbo ad avvertire i carabinieri dell'accaduto. Le indagini sono coordinate dal sostituto procuratore presso il tribunale di Foggia, Luciana Silvestris. Per tentare di rintracciare il secondo uomo, sono stati allertati tutti gli ospedali della zona per verificare se vi siano persone ricoverate o medicate per ferite d'arma da fuoco. 
