WHISTLER - Ancora un quarto posto per l'Italia alle Olimpiadi di Vancouver, quello che brucia di più. E il digiuno di medaglie continuo. Oggi è stata la volta del fondo, dove si sono disputate le due team sprint, maschile e femminile. Ad arrivare ai piedi del podio sono state Magda Genuin e Arianna Follis, che hanno illuso i tifosi sino a metà gara restando tra le prime tre nei primi tre giri di pista. Poi, nei tre giri finali, sempre più rapidi e sempre più spettacolari, le azzurre non sono riuscite a resistere al ritorno delle tedesche e delle russe. Male invece Cristian Zorzi e Renato Pasini, che non sono andati oltre l'ottavo posto RIMPIANTO FOLLIS E GENUIN - Le azzurre si sono battute, basti dire che alla fine del terzo giro l'Italia era al terzo posto ma con un distacco di soli quattro centesimi. Insomma, la partita era più che mai aperta. Poi, avvicinandosi  il traguardo, tutto è cambiato. E così, oro alla Germania, con Evi Sachsenbacher Stehle e Claudia Nystad, argento alla Svezia con Charlotte Kalla e Anna Haag, bronzo alla Russia con Irina Khazova e Natalia Korosteleva. All'Italia medaglia di cartone e quarto posto con, appunto, Magda Genuin ed Arianna Follis. TRIONFO DEI NORVEGESI - La Norvegia torna sul gradino più alto del podio olimpico.  Oeystein Pettersen e Petter Northug hanno vinto la medaglia d'oro nel team sprint. L'argento è andato alla Germania (Tim Tscharnke-Axel Teichmann), il bronzo alla Russia (Nikolay Morilov-Alexey Petukhov). Solo due anni fa l'Italia uomini aveva vinto il titolo mondiale in questa disciplina. "Peccato - dice 'Zorro' Zorzi - perché questa alle Olimpiadi era la mia ultima possibilità nella team sprint". Team sprint donne, classifica: 1) Germania (Evi Sachenbacher Stehle-Claudia Nystad) 18'03"7 oro 2) Svezia (Charlotte Kalla-Anna Haag) a  0"6 argento 3) Russia (Irina Khazova- Natalia Korosteleva) a 4" bronzo 4) Italia (Magda Genuin-Arianna Follis) a 10"5; 5) Norvegia (Astrid Uhrenholdt Jacobsen-Celine Brun-Lie) a 29"1; 6) Stati Uniti (Caitlin Compton-Kikkan Randall) a 47"9; 7) Canada (Dasha Gaiazova-Sara Renner) a 48"1; 8) Finlandia (Riitta-Liisa Roponen-Riikka Sarasoja) a 52"9; 9) Polonia (Kornelia Marek-Sylwia Jaskowiec) a 55"4; 10) Francia (Karine Laurent Philippot-Laure Barthelemy) 1'00"5. Team sprint uomini, classifica: 1) Norvegia (Oeystein Pettersen-Petter Jr. Northug) 19'01"0 oro 2) Germania (Tim Tscharnke-Axel Teichmann) a 1"3 argento 3) Russia (Nikolay Morilov-Alexey Petukhov) a 1"5 bronzo 4) Canada (Devon Kershaw-Alex Harvey) a 6"3; 5) Kazakhstan (Nikolay Chebotko-Alexey Poltaranin) a 6"5; 6) Repubblica Ceca (Dusan Kozisek-Martin Koukal) a 12"8; 7) Francia (Vincent Vittoz-Cyril Miranda) a 17"7; 8) Italia (Cristian Zorzi-Renato Pasini) a 20"1; 9) Stati Uniti (Torin Koos-Andrew Newell) a 20"6; 10) Finlandia (Lasse Paakkonen-Ville Nousiainen) a 49"8. 
CROTONE - Il Lecce non approfitta fino in fondo del passo falso del Sassuolo a Mantova, non andando oltre l'1-1 a Crotone. Un risultato che consente, comunquem alla capolista di portarsi sul +2 nei confronti degli emiliani ma che vede ridursi a 4 lunghezze il vantaggio sulla 3/a, il Grosseto. Il pari fa, più che altro, comodo al Crotone che tiene a distanza la zona play-out e può proseguire con serenità la propria corsa salvezza. MENDICINO REPLICA A MARILUNGO - I calabresi partono bene, spaventano Rosati con Cutolo e Ginestra ma, al 22', vanno sotto al primo tiro in porta degli ospiti: Legati perde malamente palla al limite e consente a Marilungo di insaccare con un preciso destro rasoterra sul palo lungo. Il Crotone non si disunisce e pareggia al 39': Morleo, su punizione dalla trequarti destra, pesca in area Mendicino che, dopo aver colpito il palo, insacca a porta vuota riprendendo il pallone sempre di testa. Lo stesso ex attaccante della Lazio fallisce di un soffio il 2-1, 2' dopo, poi, sul capovolgimento di fronte, è il Lecce a recriminare per un'auto-traversa di Abruzzese su lancio lungo di Mesbah. I PORTIERI SALVANO IL RISULTATO - Nella ripresa calano i ritmi ma salgono sugli scudi i due portieri che evitano la sconfitta con una prodezza. La prima la compie al 49' Concetti opponendosi d'istinto a una mezza rovesciata ravvicinata di Marilungo. La seconda la fa, al 65', Rosati che respinge con i piedi un colpo di testa da due passi di Abruzzese su punizione dalla trequarti di Morleo. Poi nulla più. CROTONE-LECCE 1-1 (1-1) Crotone (4-2-3-1): Concetti; Galeoto, Legati, Abruzzese, Morleo; Beati, Galardo; Mendicino (dal 33' st De Martino), Mazzarani (dal 16' st Russotto), Cutolo (dall'8' st Degano); Ginestra. A disp: Farelli, Viviani, Grillo, Bonvissuto. All: Lerda Lecce (4-4-2): Rosati; Angelo, Fabiano, Terranova, Mazzotta; Munari, Giacomazzi, Vives, Mesbah (dal 34' st Loviso); Corvia (dal 19' st Di Michele), Marilungo (dal 28' st Baclet). A disp: Petrachi, Belleri, Schiavi, Bertolacci. All: De Canio Arbitro: Pierpaoli di Firenze. Reti: 22' pt Marilungo (L), 39' pt Mendicino (C) Ammoniti: Marilungo (L), Corvia (L), Beati (C), Terranova (L), Legati (C), Vives (L) Recupero: 2' pt, 3' st Leggi i commenti I commenti dei lettori 
E' stato ucciso mentre lavorava nel suo distributore di benzina Shell a Gorla Minore, nel Varesotto, freddato con due colpi d'arma da fuoco, in quello che quasi con certezza è stato un tentativo di rapina, da parte di un uomo che ha fatto perdere le tracce. Angelo Canavesi, 68 anni, verso le 7.40 aveva appena prelevato dal distributore automatico l'incasso del weekend e lo stava riponendo nella cassa, nel gabbiotto di fianco alle pompe, quando, secondo la ricostruzione dei carabinieri, un uomo si è avvicinato e gli ha puntato contro una pistola automatica. FOTO Il luogo del delitto VIDEO I rilievi dopo l'omicidio Forse il benzinaio, descritto come un uomo dal carattere energico, ha reagito e ha cercato di opporsi. E' nata una colluttazione: Canavesi è rimasto a terra colpito all'addome, agonizzante in una pozza di sangue. Il rapinatore è salito a bordo dell'auto della vittima, una Ford Fiesta rossa, ed è fuggito senza toccare l'incasso, circa un migliaio di euro. E' stato il figlio di Canavesi, Emanuele a scoprire dopo pochi istanti il cadavere del padre nel gabbiotto, mentre una donna, che accompagnava la figlia a scuola e avrebbe assistito alla fuga del rapinatore, ha chiamato subito i soccorsi. Il benzinaio non ce l'ha fatta, ed è morto prima dell'arrivo del 118. "Hanno ucciso papà", ha urlato il figlio, richiamando in via Monte Grappa, poco fuori dal centro di Gorla, decine di persone. Subito sono stati allestiti dai carabinieri dei posti di blocco in tutta la provincia, per cercare di intercettare la fuga del rapinatore. Controlli e perquisizioni anche fra i pregiudicati della zona: l'aggressore conosceva le abitudini del benzinaio, che ogni lunedì mattina ritirava l'incasso dal distributore automatico. Avrebbe agito da solo, ma gli investigatori non escludono la presenza di un complice che potrebbe avere favorito la fuga. La Ford Fiesta del benzinaio è stata ritrovata dopo alcune ore a Olgiate Olona, ad alcuni chilometri di distanza, abbandonata in una strada del centro. Dell'aggressore, però, nessuna traccia. "Angelo era una persona stimata da tutti, siamo rimasti sconvolti", ha detto, in lacrime, il fratello Enrico. Gli amici, in un paese ancora sotto choc, descrivono Angelo Canavesi come "una persona stupenda, che non aveva mai avuto problemi con nessuno". Amava il suo lavoro, nel distributore di benzina aperto molti anni fa e ora gestito dal figlio, dove Angelo continuava a lavorare saltuariamente. Non avevano mai subito rapine, e forse per questo non avevano installato un sistema di videosorveglianza, che avrebbe potuto fornire elementi utili alle indagini. La vittima coltivava una passione di famiglia: il ciclismo. In gioventù aveva ottenuto discreti risultati nelle competizioni regionali. Angelo era figlio di Severino Canavesi, nel 1945 campione italiano di ciclismo su strada, che negli anni Trenta correva assieme a Gino Bartali e Fausto Coppi. Lascia una moglie, Angela, e due figli, sconvolti per l'omicidio. 
In quelle che sono le ultime settimane d'inverno, a Pisogne (Brescia) si è corso il rischio di pagare un conto pesantissimo al maltempo. E' stata davvero una strage sfiorata quella avvenuta verso le 7.30 nel comune dell'alto lago d'Iseo, dove un scuolabus è finito in una scarpata con a bordo dieci bambini d'età compresa tra i 6 e 12 anni. Si sono salvati tutti e quello che ha riportato le conseguenze più gravi è ricoverato nel reparto pediatrico di chirurgia maxillo facciale all'Ospedale civile di Brescia. Passata la paura per la strage sfiorata, a Pisogne, paese a 700 metri di altezza, è montata la protesta. La strada era coperta da un leggero strato di neve e anche in quel momento stava nevicando. "Lo spazzaneve - commentava una mamma che con la figlia stava attendendo lo scuolabus un centinaio di metri più a  valle del luogo dell'incidente - passa sempre piuttosto tardi nella mattinata. Questo, ovviamente, non ci rende tranquilli". In realtà lo spazzaneve era passato il giorno prima e avrebbe incrociato proprio l'autobus. Forse è stato questo il motivo che ha spinto il conducente dell' autobus a procedere senza catene. Secondo una prima ricostruzione, le avrebbe tolte circa mezzo chilometro prima della curva in cui il veicolo è uscito di strada. L'uomo è stato ricoverato poi all'ospedale d'Iseo, anch'egli in condizioni non gravi. Ricorda di esser passato su una lastra di ghiaccio con il mezzo che sfugge al suo controllo, punta dritto verso la scarpata e inizia a carambolare. Quando lo scuolabus si è fermato, il pensiero dell'autista è andato alla salute dei bambini. L'elicottero del 118 è arrivato rapidamente a Pisogne e nella zona si è pensato al peggio. Ma fortunatamente le ambulanze hanno invece caricato solo feriti non gravi e li hanno portati negli ospedali di Esine e Iseo. Ci sono stati anche due bambini usciti praticamente illesi, al punto che i genitori hanno firmato perché venissero dimessi. Se quindi la situazione sanitaria è apparsa sotto controllo, rimangono tutti gli interrogativi relativi alle condizioni di sicurezza delle strade in quella zona. Lo scuolabus, per esempio, è uscito in un tratto di strada dove non sono presenti guardrail. Di tutti questi aspetti si sta ora occupando la polizia stradale del distaccamento di Darfo Boario Terme (Brescia). 
VANCOUVER - Entusiasmo, voglia di partecipazione. Gioia. A Vancouver, come anche a Whistler, la gente è contenta. Cosciente di far parte di qualcosa di bello. C'è solo un neo, soprattutto nelle serate di Vancouver, una consuetudine di molti giovani: l'urlo a casaccio. E' lo sport olimpico di strada, non proprio 'politically correct', fosse solo per il fatto che nessuno ha capito il motivo. Ragazzine, o ragazzine che ti passano accanto e ti strillano qualcosa. E poi tornano alla normalità, come nulla fosse accaduto. Urla catartiche, è l'unica spiegazione. 
È stato presentato alla Regione Campania il progetto per la nuova stazione della metropolitana "Parco San Paolo". La stazione fa parte della nuova Linea 7 che chiude ad anello le parti iniziali delle ferrovie Circumflegrea e Cumana, e si innesta rispettivamente nei nodi di Soccavo e Kennedy. Questa nuova linea (che è già in costruzione) ha ricevuto un finanziamento di quasi 330 milioni di euro, di cui oltre 100 europei e regionali, ed è stato calcolato che produrrà un traffico stimato di circa 30 mila passeggeri al giorno nei due sensi di marcia, con un tempo di percorrenza di 12 minuti da Soccavo a Kennedy e con una frequenza delle corse pari a 10 minuti. Il progetto presentato è unico nel suo genere in Europa. La stazione, infatti, sarà integrata con un parcheggio interrato di 3 piani attraversati trasversalmente dalle grandi scale mobili che conducono alla ferrovia vera e propria che si trova a circa 40 metri di profondità. A questa profondità arriverà anche la luce del sole attraverso un grande "camino" di luce che conduce all’uscita. I progettisti (i giovani architetti napoletani dello UapStudio, Michelangelo Russo, Diego Lama, Alessandro Gebbia, Giuseppe Guida, Annie Attademo e Antonella Salerno), coadiuvati da Elena Camerlingo del Comune di Napoli e da Armando Allagrande e Ugo Brancaccio della Sespa, hanno colto l’occasione per proporre un intervento più generale di riqualificazione urbana che, partendo dal recupero e dalla pedonalizzazione del grande asse centrale di Parco San Paolo, mette in connessione la stazione con i quartieri di edilizia residenziale pubblica del rione Traiano attraverso una passerella pedonale su via Cinthia. 
SUTRIO (Udine) - Quattro ragazzi ungheresi fra i 13 e i 17 anni sono dispersi dal pomeriggio sul Monte Zoncolan, in Carnia. I ragazzi - secondo le informazioni raccolte dal Soccorso Alpino - hanno sbagliato pista a causa della nebbia e si sono persi in una zona boscosa intorno ai 1.300 metri di quota, nei pressi di Sutrio (Udine). Le loro condizioni al momento non destano alcuna preoccupazione. Il gruppo è composto da tre ragazzi e una ragazza, e riesce a tenere i contatti con i soccorritori grazie ai telefoni cellulari. Nonostante numerosi tentativi, non è però ancora riuscito a dare indicazioni per far individuare il punto preciso in cui si trova. Nella zona, nonostante il buio, operano una trentina di uomini del Soccorso alpino, della Guardia di Finanza e della Polizia di Stato, che - ha riferito il coordinatore dei soccorsi, Alberto Cella - hanno perlustrato e battuto una vasta zona della montagna. A causa dell'elevato pericolo di slavine e valanghe, alcune aree risultano al momento irraggiungibili dalle squadre di soccorso. L'allarme - si è saputo dal Soccorso alpino, che ha informato la centrale operativa di Palmanova (Udine) della Protezione civile del Friuli-Venezia Giulia - è scattato intorno alle 17, quando gli amici dei quattro giovani sciatori non li hanno visti rientrare a valle. A quel punto le squadre di soccorso, insieme agli uomini di soccorso pista della Polizia di Stato e ai tecnici della Promotur, la società che gestisce gli impianti di risalita nelle stazioni sciistiche del Friuli-Venezia Giulia, hanno cominciato le ricerche nei boschi ai bordi delle piste. Dei quattro giovani, però, non è stata trovata alcuna traccia. Con il buio le ricerche sono diventate più difficili, ma non sono state interrotte, e si è tentato di arrivare ai quattro sciatori utilizzando le indicazioni e i dati GPS che essi stessi, tramite un interprete e i telefoni cellulari, hanno fornito, ma che si sono rivelati errati. Nella zona dove dovrebbero trovarsi i ragazzi - ha riferito il Soccorso alpino - al momento la temperatura dovrebbe essere di poco inferiore allo zero. I ragazzi non dovrebbero avere grossi problemi e anche la ragazza - si è saputo dai soccorritori - dovrebbe aver superato un momento di paura che l'avrebbe presa in serata. I quattro - secondo le informazioni raccolte finora - si trovano in vacanza, con altri connazionali, nella zona di Forni Avoltri (Udine). Stamani hanno raggiunto le piste dello Zoncolan per una giornata sugli sci, ma durante una discesa, a causa della fitta nebbia che si trovata nella zona, hanno perso la pista sulla quale scendevano e si sono infilati in un bosco, dal quale non sono più riusciti a uscire. 
None 
Leggi i commenti I commenti dei lettori 
VANCOUVER - Qui butta male. Alla quarta medaglia di legno si è costretti a pensarlo. Le Olimpiadi di Vancouver 2010 rischiano di riportare molto indietro l'Italia, nella geopolitica dello sport. Il fondo non ha arricchito il medagliere. Anzi, ha continuato la serie di dubbi e perplessità su questa Italia della neve che stenta a decollare. C'era la team sprint e, soprattutto a livello femminile, era la gara sulla quale in tanti puntavano per rompere questo momento di crisi azzurra. Invece Magda Genuin e Arianna Follis non sono riuscite a regalarci un'emozione, ma solo un urlo strozzato. "Purtroppo Magda ha perso qualche metro nel suo ultimo giro ed Arianna non ha potuto colmare il ritardo" ha commentato il ct Fauner, un'analisi confermata anche dall'atleta: "Purtroppo non ne avevo più". Neppure i maschi hanno realizzato l'acuto, ma il compito di Cristian Zorzi e Renato Pasini era più difficile: i campioni del mondo del 2007 hanno chiuso all'ottavo posto nella gara vinta dal grande favorito della vigilia: la Norvegia di Northug. Non resta che sperare nell'alpino, a questo punto. Pregare che si interrompa il tabù maschile che dura dal '94 di Lillehammer. Una medaglia dell'alpino occorre come il pane, a questo stadio dell'Olimpiade. Darebbe la scossa all'ambiente, potrebbe invertire la tendenza. "Io penso che qualcosa deve arrivare" ha pronosticato il dt, Claudio Ravetto. "Ma, alla fine, la cosa importante è vedere che gli atleti ci provino, che non abbiano paura. Poi, per arrivare al podio, ci sono mille altri fattori, gli avversari. Ma io voglio vedere che abbiano voglia, che non abbiano remore". Parole sacrosante, utili forse per spiegare quello che è successo nel fondo. 
