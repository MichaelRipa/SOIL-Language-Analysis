Corinna Schumacher, moglie del celebre pilota Michael, è stata derubata a Manerbio, in provincia di Brescia, nella notte tra venerdì e sabato. I ladri le avrebbero portato via tre selle e altro materiale per l'equitazione per un valore di circa 40mila euro. Corinna, appassionata di equitazione, doveva partecipare a un concorso al centro ippico Campostrini di Manerbio. I ladri, che non sono stati identificati, per compiere il furto hanno forzato la portiera del furgone dove era custodita l'attrezzatura ippica. 
Arcangelo Martino, il gran mediatore. L’uomo indicato dalla procura di Roma come l’artefice di una «associazione segreta», insieme con Flavio Carboni e Pasquale Lombardi, aveva un filo diretto anche con il governatore Roberto Formigoni. Lo si scopre dalle carte raccolte dalla procura di Roma che hanno portato all’arresto dei tre. È Martino, ex consigliere comunale napoletano, a informarsi direttamente con Formigoni, nel marzo scorso, del ricorso contro l’esclusione della lista del Pdl dalla competizione regionale. E sempre Martino viene sollecitato da Formigoni a «intervenire» negli ambienti romani per sollecitare una ispezione contro il tribunale di Milano, accusato di aver ingiustamente escluso il candidato del centrodestra dalla tornata elettorale. Ma perché Martino si attiva così alacremente per conto di Formigoni? Ha un ritorno per tanto disturbo, o è semplice amicizia? I carabinieri dei Ros, in una relazione alla procura di Roma, descrivono Martino come «un imprenditore partenopeo già coinvolto in passato in vicende riguardanti la cosiddetta tangentopoli partenopea». Oltre che politico, anche imprenditore. «La famiglia Martino — scrivono gli investigatori — è titolare dell’Enertek srl, azienda che opera nel settore sicurezza ed ambiente, impiantistico, energetico e antincendio. La società che ha sede legale a Lodi e sede operativa a Carinaro (Caserta), opera nell’ambito della sanità pubblica e di quella privata, nonché della pubblica amministrazione in generale». Una vera e propria potenza, la Enertek, secondo quanto risulta dalle carte investigative. Appalti, guarda caso, soprattutto in Lombardia: dalla Asl di Lodi a quelle di Melegnano, Busto Arsizio, Varese e Monza. In città, invece, opera negli ospedali Sacco, Buzzi, San Paolo, Pini, passando per il Niguarda e la Mangiagalli, solo per fare alcuni esempi. Martino, oggi, viene indicato dalle accuse formulate dalla procura di Roma, come componente di «un’organizzazione che pare svolgere in maniera sistematica e pianificata un’intensa, riservata ed indebita attività di interferenza sull’esercizio delle funzioni di organi costituzionali e di amministrazioni pubbliche, allo scopo di ottenere vantaggi economici o di altro tipo (nomina di persone di fiducia in posti di responsabilità, adozione di provvedimenti giudiziari o amministrativi, acquisizione di informazioni riservate) per il gruppo nel suo insieme ovvero per i suoi singoli componenti o soggetti agli stessi legati». Nelle carte processuali, al momento non emerge alcuna irregolarità nell’assegnazione di appalti in Lombardia alla Enertek. Ci sono però intercettazioni telefoniche tra Martino e il Pirellone che dovranno essere approfondite. Come la conversazione dello scorso 16 marzo, quando la questione della lista lombarda esclusa era già stata superata dal governatore Formigoni. Alle 12 e 42, da un numero intestato alla «direzione della Regione Lombardia», parte una telefonata al cellulare di Martino. L’interlocutore, «Villa Mauro detto Willy», è uno stretto collaboratore del governatore. «Avvocato sono Willy, buongiorno... senta una cosa, èèèè sulla pratica di cui mi ha dato ieri... che abbiamo parlato ieri, verranno pronte a metà maggio, perché ci sono delle procedure un pochino più lunghe». «Ho capito», replica Martino. «Però — insiste Villa — appena poi mi dicono, io le faccio sapere». Quale sia la pratica, non è chiaro. Di certo non si tratta dell’ammissione della lista Formigoni. Il 22 marzo successivo, ancora Villa chiama Martino e, utilizzando un linguaggio un po’ criptico, gli annuncia che Paolino (probabilmente Alli, vicepresidente della Regione, ndr), gli aveva detto se si potevano vedere alle 11 anziché alle 11 e 30. Arcangelo gli risponde che andava bene. Willy gli chiede se si vedevano per un caffè al Gallia (l’albergo poco distante dalla sede del Pirellone) e Arcangelo gli risponde: «Al solito posto». 
PALERMO - Il popolo delle agende rosse, tra memoria, rabbia e speranza, ha ricordato il 18esimo anniversario della morte del giudice Paolo Borsellino e dei cinque agenti della sua scorta. Il presidente della Camera, Gianfranco Fini, è stato prima contestato e poi applaudito dalla folla di partecipanti alla fiaccolata che ha concluso la lunga giornata. I giovani che inizialmente lo avevano fischiato urlando "vergogna", dopo aver parlato con Fini lo hanno ringraziato per le sue parole. Dichiarazioni fatte faccia a faccia ai contestatori, con cui il presidente della Camera si è intrattenuto a lungo ascoltando le argomentazioni e rispondendo alle domande. Dialogo sfociato in un applauso quando Fini ha detto che "Mangano non è un eroe". Fini: "Nessuna contestazione, ragazzi che cercano la verità". "Non mi risulta ci siano state contestazioni - ha spiegato poi Fini ai giornalisti - piuttosto mi sono fermato a parlare con dei ragazzi animati da una certa passione e da un grande desiderio di verità. Erano divisi, come è normale, tra chi apprezzava la presenza del presidente della Camera, anche perché credo di avere un percorso di coerenza contro la criminalità, e coloro che contestavano che all'interno dello Stato possono esserci presenze di tipo mafioso". "È chiaro a tutti che non fu solo mafia". "Ho ricordato loro Leonardo Sciascia e il 'professionismo del'antimafia' - ha proseguito il presidente della Camera - ho dato pienamente ragione a quei ragazzi sul fatto che quest'anno è più importante essere impegnati. Perché per la prima volta quest'anno è a tutti chiaro che la strage di via D'Amelio non fu solo mafia. Credo che fosse doveroso fermarsi a parlare con loro e invitarli, come credo di avere fatto senza alcun problema, a rispondere alla loro coscienza e a ricordare che non si può essere professionisti dell'antimafia, l'antimafia deve essere un atteggiamento quotidiano, morale, politico, economico. Tutto quello che è in potere per individuare eventuali collusioni e complicità è un dovere assoluto che va al di là di qualunque divisione politica" ha detto detto ancora Fini. "Mangano non è un eroe". In particolare, il presidente della Camera ha risposto ai ragazzi che gli hanno chiesto di commentare le parole del senatore Marcello Dell'Utri su Vittorio Mangano definito un "eroe". Mangano "non può essere un eroe - ha detto Fini - perché è un cittadino italiano condannato per mafia con sentenza definitiva. Gli eroi sono quelli che si sacrificano per lo Stato". Poi ha ascoltato attentamente le istanze dei contestatori, che hanno chiesto di non fare approvare il ddl sulle intercettazioni ("Lo vedete cosa sto facendo" ha detto) e di fare uscire dal Parlamento il senatore Marcello Dell'Utri "perché condannato per mafia in appello". "Borsellino eroe nazionale". Gianfranco Fini, tra gli applausi, ha poi raggiunto la testa del corteo con al suo fianco il sindaco di Roma, Gianni Alemanno, il senatore del Pdl Carlo Vizzini e il parlamentare Fabio Granata. Presenti anche il presidente del senatori del Pdl, Maurizio Gasparri, il ministro alla Gioventù, Giorgia Meloni. Il figlio del magistrato, Manfredi Borsellino, tenendo per mano il nipote del magistrato che porta il suo stesso nome, ha acceso simbolicamente la prima fiaccola, seguito da un corteo con tanti giovani che indossano la maglietta con la scritta "Meglio un giorno da Borsellino che cento da Ciancimino" e "Borsellino eroe nazionale". Napolitano: "Fare piena luce sulle stragi". La giornata di commemorazione si è aperta con le parole del presidente della Repubblica, Giorgio Napolitano, che ha invitato a fare "piena luce" sulla stagione delle stragi che, all'inizio degli anni Novanta, sconvolse l'Italia. Nel messaggio inviato alla vedova del giudice, Agnese, il Capo dello Stato ha chiesto alle istituzioni di rispondere "all'anelito di verità e giustizia" che viene dall'intero Paese. Secondo Napolitano, tuttavia,le indagini non sono tutto: i risultati conseguiti grazie all'impegno di magistrati e forze dell'ordine nella lotta alla mafia "vanno integrati da uno sforzo costante e coerente della società civile nell'opporsi ad atteggiamenti di collusione e indifferenza rispetto al fenomeno mafioso". Una lunga giornata della memoria. Le celebrazioni hanno preso il questa mattina. Alle 8 via D'Amelio era quasi deserta. Dieci persone che sono diventate un centinaio con l'arrivo dei ragazzini delle scuole. Nessun politico, nessun uomo del governo. Il premier Berlusconi ha affidato a una lettera il suo ricordo del giudice, mentre il ministro della Giustizia, Angelo Alfano, ha fatto celebrare una messa in via Arenula. È andata meglio nel pomeriggio. Al corteo che, al coro di "Resistenza", ha unito due luoghi della memoria, via D'Amelio e l'albero Falcone, hanno partecipato circa alcune centinaia di persone. "I rappresentanti delle istituzioni si vanno a chiudere in caserma perché hanno paura delle contestazioni, ma è qui che sono morte sei persone", ha commentato, amara, Rita Borsellino. La giornata del ricordo è terminata in serata con la consueta fiaccolata di Azione Giovani. Rita Borsellino: "Non tutti possono piangere Paolo". "Ci sono personaggi nelle istituzioni, negli alti vertici, che hanno perso il diritto di piangere e di commemorare Paolo" ha detto con rabbia la sorella del giudice ucciso. "Trovo vergognosa questa conta che si fa ogni anno, c'erano non c'erano, quanti erano. L'indifferenza non si misura certo con i numeri delle persone che partecipano alle manifestazioni - ha aggiunto - oggi c'è la gente che sceglie di esserci. La vera antimafia comunque si fa ogni giorno senza stare attenti ai numeri". "Non sopporto più i minuti di silenzio. Dobbiamo parlare, parlare, parlare. Vogliamo la verità, non le verità perché la verità è solo una" ha detto ancora Rita Borsellino. "Questo è l'anniversario più difficile - ha aggiunto - ma anche il più bello, perché cominciamo ad avere brandelli di verità. Scopriamo che tutto quello che avevamo ipotizzato, immaginato, può avere un fondo di verità. Cominciamo a sentire profumo di verità, la verità che ci rende liberi". 
DUBAI - Il numero due di Al Qaeda Ayman al Zawahri ha attaccato i leader arabi filo-occidentali accusandoli di essere più dannosi di Israele per i palestinesi. "Certi arabi sionisti con i quali viviamo e ci scambiano sorrisi sono più pericolosi dei sionisti ebrei", afferma un messaggio audio postato su siti islamisti spesso utilizzati da Al Qaeda. Al Zawahri attacca in particolare col presidente egiziano Hosni Mubarak per il blocco imposto alla striscia di Gaza. "Chi circonda il nostro popolo a Gaza? Non è il leader degli arabi sionisti Hosni Mubarak?", si chiede nel messaggio audio il numero due di Bin Laden che è di nazionalità egiziana. Al Zawahri prende poi in giro Barack Obama per le sue dichiarazioni sull'Afghanistan: "Il povero Obama viene a Kabul e promette che i Taliban non torneranno al potere. Ma il poveretto può forse promettere che le sue orde rientreranno sane e salve in America?". Si tratta dell'ultimo messaggio audio del vice di Bin Laden dal marzo scorso, quando un suo discorso elogiativo di due alti esponenti della rete del terrore uccisi in Iraq venne postato su un sito radicale islamico. Zawahri, come Bin Laden, sarebbe nascosto sulle montagne del Pakistan al confine con l'Afghanistan. 
MILANO - Sullo sfondo delle guglie del Duomo di Milano il presidente del Consiglio Silvio Berlusconi ha ritirato insieme a don Luigi Verzè il premio Grande Milano in una cerimonia di raccolta di fondi per sostenere l'ente che si occupa della manutenzione della cattedrale.  "Il governo è laborioso: lo siamo stati fino ad ora e lo saremo per i prossimi 3 anni", ha detto il Cavaliere ricevendo il premio e sottolineando di sentire "il sostegno" della gente ogni volta che è in pubblico. "Il sentimento di sostegno - ha detto - è tale che ci inducono a proseguire su una strada anche se facile non è". Il premier si è poi lanciato in un'elencazione delle riforme e dei risultati del suo governo, dalle casette per i terremotati in Abruzzo alla riforma della scuola. Per l'approvazione del disegno di legge sulle intercettazioni, ha aggiunto, "ancora non siamo riusciti a trovare l'accordo di tutti coloro che devono intervenire nell'approvazione della legge. Penso che ce la faremo". "Poteri frantumati". E tra gli obiettivi che si pone, il premier cita "garantire libertà, giustizia e riservatezza che ancora non sono completamente adempiute". "Noi - ha spiegato - cerchiamo di farlo in mezzo a mille difficoltà". Tra queste il premier ha messo il fatto che "chi governa opera sulla spinta della sua personale autorità", dato che il potere è frantumato fra tanti, dal parlamento alla Corte costituzionale". La lotta al cancro . Riferendosi poi all'intervento del fondatore del San Raffaele, don Verzè, che aveva parlato del'impegno prioritario alla prevenzione del cancro, il premier ha poi aggiunto: "Piango quando penso che ancora non siamo riusciti a sconfiggere questa malattia terribile che fa strage", e ha confermato il sostegno alla ricerca del San Raffaele. Sostegno confermato anche alla Fabbrica del Duomo con il ripristino della legge che accordava 5 milioni di euro l'anno. "La sinistra non ha senso dell'umorismo" . Infine il premier non ha resistito ed è tornato su uno dei suoi temi preferiti: il dileggio dell'opposizione. Invitando a "stare alla larga da chi non ha senso dell'umorismo: ovvero la sinistra". Il riferimento è all'ennesimo gaffe nei confronti delle donne, con la battuta su Rosy Bindi che di nuovo oggi ha sollevato polemiche: "Non era una battuta volgare o sgradevole. Ho solo detto che per le donne che vogliono entrare in politica non è obbligatorio assomigliarle, nel bene e nel male. Non credo fosse volgare". "Preferiamo - ha quindi scherzato - che assomiglino alla Madonnina, se questo non è blasfemo". Il duetto con Aznavour .  Chi si aspettava un duetto canoro tra il premier e  Charles Aznavour, che ha cantato sulle Guglie del Duomo, è rimasto deluso, ma non troppo. "Qualcuno ha scritto che avrei cantato con lui - ha detto il premier - ma la carica istituzionale me lo impedisce e poi sono sicuro che sarei stato migliore", ha detto aggiungendo subito di scherzare. Berlusconi però si è fermato sul palco fino all'arrivo del cantante per stringergli la mano, ed è stato lui ad annunciare in francese il suo ingresso. Sempre in francese, Aznavour gli ha detto: "voi siete l'artista più prestigioso che abbia mai aperto un mio spettacolo". Poco prima Berlusconi aveva "duettato" con il sindaco Letizia Moratti, recitando i versi di "O mia bela Madunina". Polemiche sul premio . La presenza del premier, che torna in Piazza del Duomo 7 mesi dopo essere stato aggredito sul retro della Cattedrale da Massimo Tartaglia (era il 13 dicembre 2009), ha suscitato diverse polemiche tra i principali esponenti milanesi dei partiti di opposizione, che in segno di protesta hanno deciso di boicottare la cerimonia, destinando alla Veneranda Fabbrica del Duomo il ricavato delle vendite dei biglietti loro riservati. Ma non è solo la decisione di assegnare il riconoscimento, istituito della Provincia targata Pdl con Guido Podestà, al premier a scatenare le polemiche. Sono soprattutto le motivazioni che lo giustificano a infuocare il dibattito politico di queste ore: il premio è stato infatti assegnato al capo del governo come ''statista di rara capacita", che "conduce con responsabilità e lucida consapevolezza il Paese verso un futuro di donne e di uomini liberi che compongono una società solidale fondata sull'amore, la tolleranza e il rispetto per la vita''. Una motivazione che Filippo Penati, ex presidente della Provincia di Milano e attuale capo della segreteria politica di Pier Luigi Bersani, commenta così: ''Sembra il riconoscimento di un dipendente al proprio capo''. Toni duri anche da Matteo Mauri, capogruppo Pd in Provincia, pronto a puntare il dito contro quella che definisce ''una messa pagana in onore di Berlusconi celebrata in un luogo sacro alla Cristianità''. Polemiche che il premier ha liquidato così: "Domani sull'Unità leggeremo il commento più adeguato". Paolo Berlusconi: "Lui è nella storia" . Le polemiche, secondo il fratello del premier Paolo Berlusconi anche lui presente alla premiazione, sono "piccole bassezze di gente abituate per ogni evento a trovare cose che non vanno". "Il premio - dice - viene dato a due persone che hanno sicuramente fatto grande l'italia: don Verzè e mio fratello, che è entrato nella storia. E' un fatto riconosciuto da tutti i leader del mondo tranne che da una piccola parte della minoranza degli italiani, che però evidentemente ha molto spazio su certi giornali e coglie l'occasione per denigrare". "Sarà la storia a dire - ha proseguito il fratello del premier - quello che di buono e di male Silvio ha fatto. Nessuno di noi è perfetto, mio fratello meno che meno. Nessuno di noi cammina sulle acque. Sappiamo che ciascuno di noi ha vizi e difetti e i difetti di Silvio li conosciamo. Meglio però i suoi di altri". Ministri e vip . Tra i presenti alla premiazione, il ministro della Difesa Ignazio La Russa, il ministro dell'Istruzione Mariastella Gelmini, quello del Turismo Maria Vittoria Brambilla, il sottosegretario alla Presidenza del Consiglio, Paolo Bonaiuti, quello all'Attuazione del Programma Daniela Santanchè, il presidente della Regione Lombardia Roberto Formigoni, il sindaco di Milano Letizia Moratti e il prefetto del capoluogo Gianvalerio Lombardi. Tra gli esponenti del mondo dell'economia anche il presidente di Mediaset Fedele Confalonieri, Giuliano Zuccoli, il fratello del presidente del Consiglio, Paolo Berlusconi e il presidente di Confcommercio Carlo Sangalli. Leggi i commenti I commenti dei lettori 
Tutti uniti per ribadire che “Invito a Teatro” non si tocca. Una sorta di tutti dentro o tutti fuori. Un fronte compatto che risponde all’assessore provinciale alla Cultura, Novo Umberto Maerna, e alle pressioni fatte nei giorni scorsi perché alcuni dei titoli proposti venissero sostituti con altri “meno sconvenienti”: Orgia di Pasolini, Chicago Boys e Trilogia del benessere di Renato Sarti erano stati giudicati dall’assessore poco educativi e fuorvianti per i giovani. Immediata la reazione non solo dei teatri, ma anche del mondo della cultura e della società civile, insorti contro quello che a (quasi) tutti è sembrato un maldestro tentativo di censura. Di fronte al silenzio della Provincia, che nei giorni scorsi ha diffuso un comunicato ufficiale in cui definiva le accuse “strumentalizzazioni politiche”, si è reso necessario decidere come affrontare la vicenda. I rappresentanti dei teatri che aderiscono a questa formula di abbonamento trasversale cara ai milanesi da 32 anni si sono riuniti all’Elfo Puccini. Un’assemblea di oltre tre ore a porte chiuse, molto partecipata e sentita, dove, messi da parti personalismi, rivalità più o meno marcate e inevitabili differenze, l’obiettivo è stato raggiunto: esprimere in modo chiaro una posizione comune e netta. “Invito a Teatro” è un’eccellenza milanese storica che va difesa, anche e soprattutto nei confronti degli spettatori. «La titolarità di giudizio in ordine alla scelte spetta sempre al pubblico — si legge nel comunicato prodotto alla fine dell’assemblea — monitorare per favorire la razionalizzazione del sistema è opportuno, ferma restando la difesa incontrovertibile della dignità dei teatri e della loro autonomia sulle scelte artistiche». Come dire: possiamo oliare il meccanismo, collaborare per una miglior efficienza organizzativa, ma sugli spettacoli non si discute. E su questo, tutti d’accordo. Da Andrée Ruth Shammah, che nei giorni scorsi aveva annunciato il suo ritiro da “Invito a Teatro”, a Fiorenzo Grassi di Teatridithalia, da Corrado D’Elia di Teatro Libero, che per protesta si era autosospeso, a Sisto Dalla Palma del Crt, dal Carcano al Litta fino, naturalmente, ai due teatri che hanno subito pressioni: Cooperativa e Out Off. «Mi auguro che il buon senso prevalga e che Pasolini illumini l’assessore» commenta Mino Bertoldo dell’Out Off. Del Piccolo non c’era nessuno, ma il direttore Sergio Escobar, in viaggio all’estero, ha mandato una lettera in cui ribadisce che «“Invito a Teatro” non è un club di facinorosi libertari, ma un servizio al nostro pubblico che va difeso. Se altri e non il pubblico vorrà bocciare questo o quello spettacolo, sarà l’intero cartellone a non esistere più». La palla a questo punto torna all’assessore, al quale i teatri chiedono «un incontro tempestivo». Dalla Provincia per ora nessuna reazione ufficiale, ma pare, anche viste le pressioni politiche interne, che Maerna risponderà accettando l’invito. 
