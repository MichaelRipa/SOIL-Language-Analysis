ROMA - Lenta, ma inesorabile, prosegue la fuga degli alunni dalle aule italiane durante l'ora di religione. La conferma arriva dalla più autorevole fonte in materia: la Conferenza episcopale italiana. Nel corso del 2008/2009, ultimo anno di rilevazione disponibile al momento, 9 alunni italiani su 100 preferiscono uscire dall'aula quando entra l'insegnante di religione. E i primi dati dell'anno in corso mostrano un ulteriore incremento. E mentre il governo, per tagliare il maggior numero di cattedre possibile, si appresta a riempire ulteriormente le classi, quando c'è l'ora di insegnamento confessionale le stesse si spopolano. Un fenomeno che preoccupa non poco le gerarchie vaticane, specialmente al Nord. "Il dato, valutato nella sua dinamica temporale, indica - si legge nell'Annuario 2009 - una lieve ma progressiva flessione nella quota degli studenti avvalentisi che ha totalizzato nell'arco dei 16 anni di rilevazione, una perdita complessiva di poco più di due punti percentuali: 93,5% nell'anno scolastico 1993/94 contro 91% del 2008/09". E quando si prendono in considerazione i dati relativi al Nord le defezioni assumo la dimensione di una vera e propria fuga. "La percentuale attuale dei non avvalentisi (14,9%) segnala ancora una volta una sensibile tendenza all'aumento crescendo, nel breve volgere di un triennio, di quasi un punto percentuale". E passando ai singoli ordini di scuola si scopre che "La disaggregazione per tipo di scuola conferma - continuano i vescovi - che la preoccupante ascesa è ascrivibile, in larga misura, alla scuola dell'infanzia mentre più contenuta appare la crescita sia nella primaria che nella secondaria di primo grado". Mentre nelle classi della scuola superiore, dove il dato è comunque record (25,5%) si profila una lieve contrazione rispetto all'anno precedente. Se le percentuali, ancora provvisorie della Cei, saranno confermate sono oltre 700 mila gli alunni che, mentre i compagni studiano la Bibbia o discutono di tematiche religiose, si dedicano ad altro. Alla scuola materna si sfiora il 7% (quasi un punto in più in 12 mesi), mentre alla primaria l'incremento è di quasi mezzo punto: 5,8%. Nelle classi della scuola media la percentuale è stabile: 7,3%. E al superiore sarebbe addirittura in leggero calo: 14,7% nel 2008/2009 e 15,5% l'anno precedente. Ma il dato è da confermare, spiegano dal Servizio nazionale per l'insegnamento della religione cattolica. Nelle regioni settentrionali, anche per la massiccia presenza di alunni stranieri, i dati si impennano e superano di gran lunga le medie nazionali. Nella scuola dell'infanzia si sfiora quota 13% (12,7, per la precisione), alla primaria siamo oltre il 9% e alla media quasi al 12. Percentuale che raddoppia al superiore: 25,5%. E' la Toscana la regione meno affezionata alla Religione, almeno a scuola. Al momento siamo al 18,3%, ma di questo passo la soglia del 20% non è lontana. Intanto, col nuovo Regolamento sul dimensionamento scolastico, da settembre le classi si riempiranno. Il governo ha infatti innalzato di 0,4 il numero medio di alunni per aula, incrementando anche i tetti massimi che in alcuni casi possono toccare quota 30 alunni. Al superiore, sono oltre 22 in media gli studenti per classe, ma quando entra il prof di Religione si respira: si scende a 18 e al Nord addirittura a 16. Leggi i commenti I commenti dei lettori 
MILANO - Perdono terreno le azioni di Piaggio e della controllante Immsi, che a Piazza Affari hanno chiuso in ribasso rispettivamente del 4,89% e del 2,23 euro. Giovedì, a mercati chiusi, Immsi ha annunciato di aver venduto a Banca Imi 10 milioni di azioni ordinarie di Piaggio, pari al 2,525% del capitale sociale. La holding che fa capo a Roberto Colaninno ha deciso di alleggerire il suo impegno nel gruppo di Pontedera perché "era un'opportunità di fare cassa visto il prezzo vantaggioso delle azioni rispetto a quello di acquisto" che è di circa 1,3 euro. Dopo questa cessione Immsi resta comunque l'azionista di maggioranza assoluta di Piaggio con una quota del 51,063%. Il collocamento, iniziato ieri, non presenta difficoltà e "si concluderà in tempi molto rapidi, visto anche il numero limitato di azioni". Inoltre, Piaggio aveva annunciato di voler cancellare le azioni proprie che ha in portafoglio (il 6,9% del capitale), per effetto di questa operazione Immsi dovrebbe quindi aumentare nuovamente la sua partecipazione al 54%. Piaggio aveva annunciato la scorsa settimana risultati 2009 superiori rispetto alle attese degli analisti. La redditività della società di scooter e veicoli commerciali è migliorata l'anno scorso, tanto che l'utile netto è salito del 9,4% a 47,4 milioni di euro. Piaggio ha anche aumentato il dividendo (da 6 a 7 centesimi per azione) e ha ridotto l'indebitamento finanziario netto di 7,7 milioni a 359,7 milioni. Tuttavia oggi il ragionamento degli investitori è stato questo: se Immsi ritiene che il prezzo di Piaggio è "vantaggioso" dopo il rialzo del titolo legato ai risultati 2009, forse è più opportuno realizzare parte dei benefici. Tra questi, qualche Fondo ha venduto azioni sul mercato in attesa di comprarle attraverso il collocamento della stessa Banca Imi che avrebbe offerto questi titoli agli investitori a un prezzo di circa 2,23 euro, in linea con i valori della chiusura odierna (2,235 euro). Infine, se per le moto (Aprilia e Guzzi) lo scenario resta difficile, i veicoli commerciali come l'Ape continuano a registrare un positivo andamento. Piaggio ha infatti comunicato che a febbraio le consegne dei veicoli commerciali sono cresciute del 20,1% a 574 unità, rispetto allo stesso periodo del 2009. E così grazie anche agli eco-incentivi, nei primi due mesi del 2010, i veicoli commerciali del gruppo di Pontendera hanno raggiunto una quota di mercato in Italia del 3%, in linea con il gennaio-febbraio 2009, con vendite in rialzo del 22,45%. 

Un volo di due metri da una passerella all'interno dell'impianto di depurazione Fondo Verde dell'Amap, nei pressi di via Chirone a Partanna Mondello, e per Federico Settimo, 62 anni, non c'è stato nulla da fare. L'operaio, conduttore d'impianto, è caduto battendo violentemente la testa. Forse ha perso l'equilibrio o forse ha avuto un malore, anche se i parenti hanno dichiarato che l'uomo era in ottima salute. Sta di fatto che la Procura sull'ennesimo incidente sul lavoro ha aperto un'inchiesta per accertare eventuali negligenze da parte dell'azienda nel rispetto delle norme di sicurezza. Il magistrato di turno, Marzia Sabella, non ha ritenuto necessario disporre l'autopsia. I carabinieri hanno posto sotto sequestro l'area dove è avvenuto l'incidente. Federico Settimo lascia la moglie e un figlio di 19 anni. Un appello arriva dai familiari di Settimo ai vertici dell'azienda: «Aiutateci a sostenere la famiglia. Federico era innamorato del suo lavoro, adesso non abbandonateci». E proprio ieri, a poche ore dalla morte di Settimo, la Cgil ha annunciato che lunedì proporrà all'azienda l'assunzione del figlio della vittima. Un minuto di silenzio, ieri, è stato osservato durante il congresso provinciale della Cgil. «L'ennesima morte bianca in un Paese in cui le stragi sul lavoro sono diventate la normalità, senza che nessuno più si indigni», ha detto il segretario generale della Cgil di Palermo Maurizio Calà. L'incidente è avvenuto intorno alle 11. L'operaio che lavorava all'Amap da 22 anni stava camminando su un ponte attorno ad una vasca di decantazione delle acque reflue. Stava togliendo erbacce e foglie attorno alla vasca. A poca distanza dalla vittima c'erano altri due colleghi. All'improvviso la caduta. Inutile la ringhiera di protezione della passerella. A chiamare i soccorsi è stato un dirigente dell'Amap, tra i primi ad accorrere. Sul posto sono immediatamente intervenuti oltre ad un'ambulanza del 118, i carabinieri della compagnia di San Lorenzo e i militari della sezione investigazioni scientifiche del comando provinciale per i rilievi tecnici. Stupore tra i colleghi dell'impianto e i parenti arrivati in via Chirone appena appresa la notizia. In disparte si è messo il figlio di Federico Settimo, Giovanni. Ha 19 anni, è fresco di diploma ed è ancora disoccupato. Non ha detto una parola, è rimasto per diversi minuti a fissare il vuoto. Accanto a lui una cugina. Per lei, ieri, la fine dello zio ha fatto riaffiorare un'altra tragica morte, quella del padre. La donna è la figlia Girolamo Di Maio, l'autista dell'Amia che nel 2001 morì a bordo di un autocompattatore a Bellolampo. «È un grande dolore che non può trovare consolazione - dice un cugino della vittima - Federico era un uomo buono, un lavoratore impegnato e dedito alla famiglia». 
GENOVA - Nella caserma di Bolzaneto, durante il G8 dell'estate 2001, i no-global furono picchiati, umiliati, sottoposti a "trattamenti inumani e degradanti". Ci fu tortura, e gli imputati sono colpevoli. Generali della polizia penitenziaria, guardie carcerarie, ufficiali dell'Arma e militari, agenti e funzionari di polizia, persino quattro medici: questa sera la Corte d'appello del tribunale di Genova li ha condannati tutti e 44. A nove anni dai fatti la maggior parte dei reati è prescritta, ma i responsabili pagheranno comunque risarcendo le vittime delle violenze. E con loro metteranno mano al portafogli anche i ministeri di appartenenza (Giustizia, Interno, Difesa), che dovrebbero sborsare una cifra superiore ai dieci milioni di euro. Sono state inflitte sette condanne a complessivi dieci anni di reclusione nei confronti di quattro guardie carcerarie responsabili di falso  -  reato non prescritto  - , e di tre poliziotti che avevano rinunciato alla prescrizione. I sette imputati condannati sono: l'assistente capo della Polizia di stato Massimo Luigi Pigozzi (3 anni e 2 mesi), gli agenti di polizia penitenziaria Marcello Mulas e Michele Colucci Sabia (1 anno) e il medico Sonia Sciandra (2 anni e 2 mesi). Pene confermate a 1 anno per gli ispettori della Polizia di Stato Matilde Arecco, Mario Turco e Paolo Ubaldi. "Sono stati accolti tutti i motivi del nostro appello e della procura generale", hanno commentato soddisfatti i pubblici ministeri Patrizia Petruzziello e Vittorio Ranieri Miniati. "Questa sentenza è due volte importante, perché fatti come quelli accaduti a Bolzaneto non dovranno ripetersi. Mai più". Alla fine della lettura della sentenza un imputato presente in aula ha inveito contro i giudici - "Avete voluto condannare tutti e basta, senza fare distinzioni" - ed è stato allontanato. La sentenza di primo grado è stata completamente ribaltata. Allora, nel luglio del 2008, erano state pronunciate 15 condanne e ben 30 assoluzioni. Il reato di "tortura", non previsto dal nostro codice penale, era stato indirettamente riconosciuto con la condanna a 5 anni di reclusione di Biagio Antonio Gugliotta, sottufficiale della polizia penitenziaria. Dei "simbolici" 76 anni di prigione chiesti dalla procura ne era stato riconosciuto meno di un terzo. I giudici  si sono riuniti in camera di consiglio alle 9:40 di questa mattina. Per i 44 imputati autori delle violenze nella caserma di Bolzaneto avvenute nel luglio del 2001 a Genova durante il G8, la pubblica accusa aveva chiesto 36 prescrizioni e 8 condanne. Immediata la presa di posizione del comitato "Verità e giustizia" che da anni segue le vicende del G8 di Genova. Il comitato ha chiesto la sospensione per tutti gli imputati: "Il messaggio dei giudici d'appello, con le 44 condanne per i maltrattamenti e le torture su decine di cittadini detenuti nella caserma-carcere di Bolzaneto nel luglio 2001, è chiarissimo e dev'essere colto immediatamente dalle istituzioni. Tutti i condannati nelle forze dell'ordine devono essere immediatamente sospesi dagli incarichi, in modo che non abbiano contatti diretti con i cittadini; gli Ordini professionali devono agire sui propri iscritti con la sospensione: non è più possibile restare nel terreno dell'ambiguità... Se buona parte delle pene è caduta in prescrizione è solo perché in Italia non ha una legge sulla tortura (reato che per la sua gravità non prevede prescrizione), nonostante l'Italia si sia impegnata oltre vent'anni fa ad approvarne una. Il Parlamento ora non ha più scuse: la sentenza di oggi dimostra che abbiamo assoluto bisogno di quella legge". 
CHE SUCCEDE se una donna, affascinante e in carriera si trasforma in un vampiro-lupo mannaro? Che anche l'8 marzo, visto in questa prospettiva, può diventare una festa interessante. Perché la singolare signora di soddisfazioni se ne prende tante, soprattutto nelle notti di luna piena quando i suoi istinti non sono più sacrificati da un tailleur di taglio classico. Si intitola Black Moon (Newton Compton, pagg. 375, euro 14,90), il libro di Keri Arthur, australiana, una figlia, specializzata in paranormale e urban fantasy. A lei il primato di aver tirato fuori dalle antiche saghe il mito della femmina-licantropo (c'è in realtà in giro anche una feroce Tigre-mannara) e averla trasformata in una specie di detective per un'organizzazione che controlla le specie soprannaturali. "Provocante, sexy, avvincente" è la definizione di Romance Review , mentre il Publishers Weekly parla di "una nuova eroina" e Charlaine Harris, autrice di True Blood , è una fan della serie. I romanzi della Arthur sono in tutto otto, gli altri hanno ancora il titolo in inglese: Full Moon Rising , Kissing Sin , Tempting Evil , Dangerous Games , Embraced by Darkness , The Darkest Kiss , Deadly Desire , Bound to Shadows , Moon Sworn . Ma la particolarità di Black Moon non è soltanto nel sesso. L'opera è stata richiesta a gran voce dal popolo del web, con tanto di petizione on line agli editori perché la pubblicassero. Nel 2009 infatti il blog weirde.splinder.com, dedicato ai testi di fantasmi e viaggi nel tempo, ha "girato" l'appello e a rispondere è stata la Newton Compton. "Quando è stata diffusa la notizia, su blog e forum, dell'arrivo in libreria di Black Moon - dicono alla casa editrice romana - abbiamo subito ricevuto centinaia di email di lettori entusiasti". Un successo, questo, che dimostra come sia necessario puntare su canali di promozione nuovi, un caso editoriale "nato" in rete, una nuova frontiera che comunque in casa N. C. ha portato nel giro di una settimana 10 mila copie vendute e una ristampa, oltre al progetto di far uscire al più presto altre tre "puntate" del serial. Lei, Keri Arthur, racconta nelle interviste di aver iniziato a scrivere a dodici anni, dopo aver letto un romanzo nel quale moriva il suo personaggio preferito: decise di cambiare il finale. Di sé da un'immagine tutta casa e famiglia (il cane, il giardino...) eppure la sua eroina ha i tratti (e i gusti) che sembrano disegnati dal marchese De Sade. Anche quando incontra Quinn, vampiro naturalmente bello e dannato, allergico ai licantropi, non si risparmia. Oltretutto Riley (che ha un gemello, Rohan) è figlia di una mannara stuprata da un vampiro appena risorto. Insomma siamo lontani anni luce dalla leggerezza dei lupi mannari londinesi di John Landis. E se è vero che il primo racconto sul mal di luna è di Petronio Arbitro, il 2010 dopo anni di canini appuntiti alla Twilight sarà all'insegna dei Wolfman. 
(ode molto ma molto liberamente ispirata al Conte di Carmagnola) S'ode a destra un caudillo che tromba nella lista s'aggiunge una squillo due veline un corista una bionda nella fronda serpeggia il velen. Negli elenchi  del vispo mandrillo non c'è nulla che sia autenticato carte false e il verbale aggirato senza firme, au revoir mercì bien! La Sua cricca prepara il terreno c'è un tiggì che gli spiana le strade: son le leggi le serpi che ha in seno! ringhia forte lo slurp minzolin C'è un Ignazio  -un reperto dell'ade- che sinistro bofonchia di  guerra, un Massone che al golpe s'appella, Gran Maestro del laido obbedir Il più inetto di tale servaggio, tal Maurizio con l'occhio a pernice, drammatizza ed esorta  al linciaggio scatenando una rissa da bar. "E' un complotto di rossa matrice" bèla Bondi allenato a tal guisa e ignorando la legge derisa si diletta a insultare anche il Tar Trama, intrigo, cospiro nefando! fà il Celeste con bleso inveire. Vergin cuccia del limpido Lambro, senza firme la lista non c'è! Dal Senato è il suo capo a ruggire e al predello  soccorre in aiuto: se la Forma dà noia al Venduto, l'annulliam senza come e perché Ahi sventura! Là sul Colle non piace l'inganno e i garbugli da stolti magliari, e i  decreti accroccati in affanno per potere la truffa archiviar. Alle trame dei quattro compari, più il Prescritto, che al solito mente, si frappone un Signore furente che con grazia li manda a zappar. (segue) 
ROMA - Tira tardi il Consiglio dei ministri, per varare in 35' un decreto interpretativo che dà il via libera alla candidatura di Formigoni in Lombardia e alla lista del Pdl nel Lazio. Non cerca sponde il governo: spera nella disponibilità di Napolitano dopo la lunga trattativa che ha prteceduto il varo della norma, e non consulta l'opposizione che appare, sul tema, insolitamente unita. E poco prima della mezzanotte il via libera di Napolitano arriva. In sostanza, dice il Quirinale, il provvedimento interpreta - non cambia - le leggi esistenti. Ma il segretario del Pd Bersani parla di trucco, il suo compagno Marino di "procedure stravolte", il leader dell'Idv Di Pietro chiede alla gente di andare in piazza. Anche per i radicali, pacifici per definizione, il decreto legge è eversivo. Berlusconi risponde che è l'unico modo per ridare il voto a milioni di persone. Ed ecco così il via a un decreto interpretativo: in teoria, non dovrebbe apportare modifiche alla legge, ma solo precisarne il significato. I contenuti del decreto. In sostanza si prevede che nel valutare i termini di presentazione delle liste ci si basi anche sul fatto che con qualsiasi mezzo si possa dimostrare di essere stati presenti nel luogo di consegna nei termini stabiliti dalla legge. Il secondo punto prevede che la documentazione possa essere verificata anche in un secondo momento, per la parte che attiene ai timbri e alle vidimazioni. Il terzo punto prevede che possano ricorrere al Tar le liste non ammesse, mentre per le liste ammesse sulle quali è stato fatto ricorso ci si può rivolgere al Tar solo dopo il voto. Il quarto punto precisa che queste norme si applicano alle prossime elezioni. I primi due punti dovrebbero permettere di aggirare le irregolarità per la lista Pdl nel Lazio e per quella Formigoni in Lombardia. La traduzione pratica? La fa il reponsabile del Pdl laziale: "Possiamo dimostrare di essere stati presenti in Tribunale, dunque lunedì ripresentiamo le liste". Parla il ministro Maroni. "Queste approvate sono norme interpretative. Non c'è nessuna modifica della legge elettorale, nessuna modifica delle procedure in corso, nessuna riapertura dei termini", dice Maroni nella conferenza stampa, di fatto sottolineando che non è stata presa in considerazione l'ipotesi di una proroga dei termini della presentazione delle liste, già scartata ieri dopo l'incontro al Quirinale tra il presidente della Repubblica e il presidente del Consiglio. "Le norme vigenti non sono modificate - spiega il titolare del Viminale - ma si è data una interpretazione autentica, affinché il Tar possa applicare la legge in modo corretto secondo l'interpretazione che il legislatore, in questo caso il governo, dà alla legge. E' lasciata al Tar la decisione se le contestazioni siano fondate oppure no e se la richiesta di riammissione delle liste è accoglibile oppure no". "Mettiamo a disposizione della magistratura amministrativa, l'unico soggetto istituzionale che potrà decidere sulle liste, una interpretazione corretta - prosegue Maroni - (non è il governo che decide: 'queste liste rientrano'), è lasciata al Tar la decisione se le contestazioni sollevate sono fondate oppure no, se la richiesta di riammissione è accoglibile oppure no. Il governo si è limitato a dire qual è l'interpretazione corretta da dare alle norme vigenti. Noi riteniamo che alcune di queste norme siano state applicate in modo non corretto". "E' un provvedimento - sottolinea ancora Maroni - che non modifica le norme di legge". Napolitano firma il decreto. E poco più di un'ora dopo il suo varo, il presidente della Repubblica  ha emanato il decreto legge salva-liste. Il capo dello Stato ha dato il suo via libera al decreto una volta verificato che il testo - spiega il Quirinale - corrisponde alle caratteristiche di un provvedimento interpretativo della normativa vigente. Bersani: "Un pasticcio tutto loro". Attacca il segretario del Pd. "Il centrodestra non si azzardi  a parlare di complotti e a scaricare il problema" e abbia "l'umiltà di  riconoscere che questo pasticcio non gli deriva da incuria ma da loro  divisioni". Così Bersani e ribadisce la necessità del rispetto delle regole:  "C'è una parola in questo paese che bisogna affermare e ripristinare: si chiama  regole". Ed ancora: "Se vogliono governare bene, altrimenti si riposino e vadano  a casa perchè chi governa risponde per Paese e non per le regole di una lista". Gli fa eco il presidente della provincia di Roma, Zingaretti: "Esprimo la mia solidarietà a chi rispetta le regole, a chi paga le multe, a chi versa correttamente le tasse, a chi si ferma al rosso. Insomma esprimo la mia solidarietà alle persone perbene". La Bonino: "Una pagina vergognosa". "Una delle pagine più vergognose della storia del Paese dal punto di vista giuridico. Non ci sono parole. Non ci sono situazioni che possono autorizzare un governo a emettere norme palesemente illegali". Così il coordinatore della campagna elettorale della candidata del centrosinistra alla presidenza della Regione Lazio Emma Bonino Di Pietro: "Forze armate contro il dittatore". "Non si tratta di interpretazione, ma di un palese abuso di potere che in uno Stato di diritto andrebbe bloccato con l'intervento delle forze armate al fine di fermare il dittatore. Noi ci appelleremo alla società civile e scenderemo in piazza con una grande manifestazione di protesta civile e democratica". Lo afferma Antonio Di Pietro, leader dell'Italia dei valori. Sit-in del Popolo viola. Persone sdraiate a terra con delle candele accese, come se fossero morte. E' "il funerale della democrazia" inscenato dagli esponenti del Popolo viola sotto il palazzo del Quirinale, non appena si è appresa la notizia della firma del decreto legge. Gli esponenti del Popolo viola si sono poi diretti verso Palazzo Chigi per formare una catena umana "per proteggere le istituzioni da chi governa all'interno di quel palazzo". Bonelli: "Atto di pirateria". ''La democrazia in Italia non esiste più. A questo punto dopo un atto di vera e propria pirateria istituzionale compiuto da fascisti al governo bisogna fermare le elezioni'', dichiara il presidente nazionale dei verdi Angelo Bonelli che aggiunge: ''Quello che ha fatto il governo ha dell'incredibile per uno stato democratico: il Pdl si è fatto una legge per ammettere le sue liste che per la legge non potevano essere ammesse''. Pdci, volantini listati a lutto. "Si annuncia la scomparsa della Democrazia, uccisa dal Governo oggi alle 19.30". E' quanto si legge sui volantini, ironicamente listati a lutto, distribuiti dal PdCI - Federazione della Sinistra in tutto il Paese dopo il varo del decreto interpretativo varato dal cdm questa sera. Sinistra Ecologia Libertà: "Mobilitazione". "Siamo ai brogli di Stato. La putrefazione del berlusconismo ormai rischi di  infettare la democrazia italiana". Lo afferma Fabio Mussi, del coordinamento  nazionale di Sinistra Ecologia Libertà. "Siamo pronti con tutto il  centrosinistra ad una mobilitazione democratica, ferma e serena per riaffermare  il diritto costituzionale che rischia di essere calpestato", aggiunge Gennaro  Migliore della segreteria nazionale. Ferrero: "Rispettare la legge". Secondo il segretario di Rifondazione Comunista, Paolo Ferrero, oggi al porto di Ancona, occorre "rispettare la legge": "Chi è capace a presentare le liste - ha detto - sarà candidato alle elezioni. Chi non è capace o c'ha casini a casa sua, tanto da accottellarsi alle spalle come mi pare sia successo, non sarà presente alle elezioni. A me pare la cosa più normale del mondo". Protesta Libertà e Giustizia. " Un passo avanti verso un regime dell’arbitrio: è questo  il significato profondo del decreto che si appresta ad emanare in queste ore il  governo in materia elettorale. Un provvedimento  che di per sé non dà luogo a un giudizio di  incostituzionalità, ma che certamente rappresenta una violazione di legge. Il  riferimento è alla legge del 1988 sul potere normativo del governo. Libertà e  Giustizia ricorda infine che in una democrazia le leggi  elettorali sono le più sacre e intoccabili". La legge del 1988 e la Costituzione. Per il governo è stato un percorso accidentato. E non è detto che sia finita qui. Malgrado la ripetuta sottolineatura del governo di non aver toccato la legge elettorale, infatti, fanno riferimento alla legge una legge che vieta al governo di toccare norme di materia costituzionale e elettorale. E' quella del 1988 sul potere normativo del governo. L’articolo 15 secondo comma, della legge n.400 del 23 agosto stabilisce infatti che il governo non può provvedere nelle materie  indicate nell’articolo 72, quarto comma della  Costituzione (materia costituzionale e  elettorale). Recita infatti il quarto comma: "La procedura normale di esame e di approvazione diretta da parte della Camera è sempre adottata per i disegni di legge in materia costituzionale ed elettorale e per quelli di delegazione legislativa, di autorizzazione a ratificare trattati internazionali, di approvazione di bilanci e consuntivi". Leggi i commenti I commenti dei lettori 
ROMA - Un deposito di diamanti per un valore stimato di circa 4 milioni di euro è stato localizzato dai Carabinieri del Ros all'interno di un doppio fondo della cassaforte della gioielleria al civico 52 di piazza Campo de' Fiori, a Roma. Nei giorni scorsi la Dda della Capitale, coordinata dal procuratore aggiunto Giancarlo Capaldo, aveva ottenuto il sequestro del negozio dal gip Aldo Morgigni, nell'ambito dell'inchiesta sul riciclaggio che ha portato in carcere, tra gli altri, Gennaro Mokbel e Marco Toseroni. I diamanti, per oltre 150 carati, sono stati rinvenuti insieme ad altri preziosi e a denaro contante per alcune migliaia di euro. Le indagini del Ros avevano accertato come gli ingentissimi capitali illegali riciclati all'estero dal sodalizio, venissero recuperati attraverso istituti di credito svizzeri, lussemburghesi e sammarinesi per essere reinvestiti nel settore delle pietre preziose. I diamanti, secondo gli inquirenti, venivano estratti in Uganda, lavorati in laboratori dell'Estremo Oriente e poi commercializzati nella capitale attraverso una serie di gioiellerie controllate, con la completa reintegrazione dei proventi nel circuito economico legale. 
Organizza un assalto al bus per vendicarsi dei controllori che lo avevano trovato senza biglietto e lo avevano fatto scendere. Un diciottenne del quartiere Oreto ieri mattina ha guidato una banda di teppisti che ha seminato il panico tra i venti passeggeri della linea 210. I viaggiatori hanno assistito a un raid vandalico senza precedenti. In sei, a bordo di tre scooter, hanno seguito e bloccato il mezzo. Poi la banda si è scagliata con alcuni bastoni contro il bus, sfondando i vetri del parabrezza. Era stato il giovane capobanda, poco prima, a essere beccato dai controllori, saliti alla fermata di via Oreto, senza il biglietto per la corsa. Contro di loro aveva inveito, era anche partito anche qualche spintone. Poi il diciottenne era sceso, aveva impugnato un bastone trovato in strada e con quello aveva colpito il bus, all'angolo tra via Oreto e via Buonriposo. Sembrava finito tutto lì, con quella reazione spropositata da parte del giovane "portoghese". Invece, una decina di minuti dopo, l'autobus 210 è stato raggiunto da sei persone a bordo di tre moto: tra loro c'era anche il diciottenne sceso dal bus poco prima. I sei, armati di bastone, hanno cominciato a colpire il mezzo che, pur saltando alcune fermate, è stato bloccato dalle moto a un incrocio in via Belmonte Chiavelli. Il diciottenne si è avvicinato rompendo i tergicristalli e sfondando il parabrezza. A bordo del bus i passeggeri hanno vissuto momenti di terrore. Una donna ha avuto una crisi di nervi, un'altra ha perso i sensi per qualche secondo. I sei giovani poi sono fuggiti e l'autista ha avvertito la polizia. Il diciottenne è stato rintracciato poco dopo nel quartiere Oreto. Gli altri cinque, invece, sono riusciti a fuggire. Inutile all'indagine della polizia l'acquisizione dei nastri del sistema di videosorveglianza dell'autobus. Le telecamere, infatti, non funzionavano. Quella di ieri è la seconda incursione in due giorni contro il personale e i mezzi dell'Amat. Adesso Mario Bellavista, presidente dell'azienda per il trasporto pubblico, ripropone l'iniziativa delle guardie giurate a bordo degli autobus. Il questore Alessandro Marangoni prova a interpretare quanto accaduto: «Alcuni degli episodi che si sono verificati in città possono essere il frutto del disagio vissuto in quartieri degradati. Altri comportamenti possono essere riconducibili a giovani perbene, che in gruppo subiscono la psicologia del branco. C'è un divario, però, tra insicurezza reale e percepita. I reati denunciati dai cittadini sono diminuiti del 15 per cento». Parole che non tranquillizzano il presidente dell'Amat: «Siamo di fronte a una situazione insostenibile per i dipendenti e i passeggeri», dice Bellavista. Appena giovedì quattro ragazzini avevano infranto con un martelletto i vetri di una porta della linea 662. «Proporrò al cda, al sindaco e al Consiglio comunale di ripristinare, con un bando di gara pubblico, le guardie giurate almeno sulle venti linee che percorrono le zone più delicate della città - annuncia Bellavista - Sono certo che gli episodi di violenza diminuiranno e il costo del servizio sarà coperto dalla maggiore vendita di biglietti». Già l'anno scorso era stato fatto un esperimento con alcuni vigilantes a bordo, messi a disposizione gratuitamente da alcune società. 
