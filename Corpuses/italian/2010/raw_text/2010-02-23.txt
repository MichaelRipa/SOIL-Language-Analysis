ROMA - Il più brutto Barcellona della stagione salva la faccia a Stoccarda grazie ad un guizzo di Ibrahimovic e resta ampiamente favorito per il passaggio ai quarti. Nell'altra gara degli ottavi, il Bordeaux passa ad Atene con l'Olympiacos e ipoteca la qualificazione. Serata dominata da altri numerosi errori arbitrali. A Stoccarda negato un netto rigore al Barcellona sull'1-1, ad Atene annullato al 94' all'Olympiacos il regolare gol dell'1-1 siglato da Maressca. Segno che Ovrebo è in "buona" compagnia... STOCCARDA-BARCELLONA 1-1 Ibrahimovic salva il Barcellona a Stoccarda, impedendogli di incassare un'inattesa sconfitta. I tedeschi raccolgono i frutti di un evidente predominio territoriale al 25': Gebhart da destra pesca in area Cacau che da due passi insacca. Sulle ali dell'entusiasmo, e trascinato da un Molinaro in splendide condizioni, lo Stoccarda insiste e Valdes deve fare gli straordinari per impedire prima a Cacau e poi a Pogrebnyak di raddoppiare. L'unico pericolo per i padroni di casa arriva al 40' quando un sinistro da fuori di Messi è deviato in tuffo sul palo da Lehmann. Nella ripresa il Barcellona approfitta della prima disattenzione difensiva dello Stoccarda per pareggiare i conti: Ibrahimovic, fino a quel momento impalpabile, si fa trovare pronto su una torre di Pique e insacca riprendendo una prima conclusione ravvicinata respinta da Lehmann. Al 68' l'arbitro Kuipers nega un rigore ai catalani al termine di un'azione viziata da doppio errore: il fischietto olandese non vede prima un controllo di mano in area di Ibrahimovic e poi neppure il salvataggio sulla linea con un braccio di Molinaro sulla girata dello svedese. Poi ci pensa Valdes a evitare la sconfitta opponendosi col corpo a un tocco ravvicinato di Marica. OLYMPIACOS-BORDEAUX 0-1 L'Olympiacos cade in casa in Europa dopo 3 anni e mezzo al cospetto del Bordeaux e dice, in pratica, addio ai sogni Champions. Dopo un paio di buone occasioni per parte (Mellberg e Stoltidis per i greci, Fernando e Wendel per gli ospiti), i francesi sfruttano al meglio un calcio piazzato per passare in pieno recupero di 1° tempo: Gourcuff mette in mezzo una punizione dalla trequarti sinistra consentendo a Ciani di anticipare di testa Nikopolidis. Nella ripresa i "Girondins" controllano senza patemi il successo fino all'80' poi succede di tutto: Carrasso per tre volte deve salvare il risultato sulle conclusioni di LuaLua e Stoltidis e poi, laddove non arriva l'estremo difensore francese, ci pensa Tremoulinas, all'89', a evitare l'1-1 respingendo sulla linea un colpo di testa a botta sicura di Stoltidis. Infine sale sugli scudi l'arbitro inglese Webb che al 94' fischia a Derbyshire un fallo in area ai danni di Carrasso, compiuto in realtà da Ciani, e impedisce a Maresca di festeggiare l'1-1 siglato di testa a porta vuota. Leggi i commenti I commenti dei lettori 
Aggredito in serata l'avvocato e consigliere comunale del Pdl Enzo Fragalà. L'agguato è avvenuto davanti allo studio del professionista in piazza Vittorio Emanuele Orlando, nella zona del Tribunale. Un giovane lo ha colpito ripetutamente alla testa probabilmente con una mazza. Fragalà è stato soccorso da alcuni suoi assistenti. Aveva profonde ferite alla testa e perdeva molto sangue. E' stato trasportato all'ospedale Civico con un'ambulanza del 118. Le sue condizioni sono subito state giudicate gravissime per via del trauma cranico con ematoma interno che ha riportato. I sanitari, che si sono riservati la prognosi, lo hanno sottoposto a un delicato intervento chirurgico per ridurre il vasto ematoma alla testa. «Quando l'ho visto era una maschera di sangue ma era ancora cosciente», racconta ancora sotto choc una delle assistenti dell'avvocato che ha soccorso il professionista poco dopo l'aggressione. Testimoni hanno visto un giovane con un giubbotto nero e il casco in testa che aspettava Fragalà davanti all'ingresso con una mazza in mano. Il giovane, dopo l'aggressione, è fuggito in direzione di via Volturno dove probabilmente lo attendeva un complice. «E' stato un vero e proprio agguato». Questa la convinzione degli investigatori, sulla base del racconto degli unici due testimoni oculari. Ai carabinieri hanno riferito che l'aggressore ha atteso l'avvocato davanti al palazzo dove ha sede lo studio legale. Appena il penalista è uscito dal portone, è stato colpito alle spalle con un bastone. L'aggressore ha continuato a infierire anche quando Fragalà è stramazzato per terra. Solo la presenza dei due testimoni, che hanno cominciato a gridare, lo ha fatto desistere. A quel punto l'aggressore è fuggito di corsa in direzione della vicina via Volturno, dove quasi certamente lo attendeva un complice. Le indagini sono coordinate dal Pm di turno, Nino Di Matteo. I militari hanno ascoltato, oltre ai due testimoni oculari dell'agguato, anche i colleghi di studio del penalista. Secondo i carabinieri è ancora prematuro azzardare un movente: l'aggressione, spiegano, potrebbe essere collegata sia all'attività professionale dell'avvocato sia al suo impegno politico. Enzo Fragalà è stato a lungo deputato di Alleanza nazionale e ha fatto parte della commissione parlamentare d'inchiesta Mitrokhin e della commissione giustizia. Appresa la notizia dell'aggressione, il Consiglio comunale, che si era riunito in serata, ha subito sospeso la seduta. Una folla di avvocati, politici e amici si è radunata all'ospedale Civico, in attesa di avere notizie sulle condizioni di Fragalà. 
VANCOUVER - Dopo la delusione nei 5000 e nei 1500 metri, ancora una delusione per Enrico Fabris, stavolta senza neanche scendere in pista. Il campione olimpico di Torino ha infatti deciso solo questa mattina di non prendere parte alla gara dei 10.000 metri per un'indisposizione durante la notte. Al pattinatore azzurro adesso resterebbe solo la gara a squadre della staffetta. "A colazione ha cominciato ad avvertire giramenti di testa, senso di nausea, non era il caso di gareggiare in queste condizioni", ha spiegato il ct azzurro del pattinaggio di velocità, Maurizio Marchetto. "Siamo venuti qui come da programma ma i sintomi sono peggiorati e gareggiare non avrebbe avuto senso - continua - In dubbio per la gara a squadre? Non ci penso nemmeno, speriamo di no. Certo, se la prova fosse oggi non saremmo messi bene ma abbiamo il tempo per rimetterci in sesto, confido che già domani possa stare bene". Marchetto fa poi il bilancio della situazione: "La gara dei 5000 per me è stata come un brutto sogno, sembrava che tutto funzionasse bene", e circa il futuro (contratto in scadenza il 30 giugno ed offerte dall'estero) non si sbilancia: "Se non rimango non è colpa mia, io vorrei rimanere, non ho mai pensato di non poter più lavorare con Enrico. A fine Giochi, comunque, faremo le considerazioni del caso". L'oro dei 10.000 è andato al coreano Seung-Hoon Lee, che conquista così la sua secondo medaglia olimpica dopo l'argento nei 5.000, con tanto di nuovo record olimpico (12'58"55). Un titolo a cinque cerchi che Lee sembrava aver perso, assieme al primato, dopo la prova di Sven Kramer, che in chiusura di gara aveva fermato il cronometro a 12'54"50. Ma il 23enne olandese è stato squalificato per invasione di corsia. Il titolo va così a Lee, davanti al russo Ivan Skobrev (13'02"07), allievo del ct azzurro Marchetto e già bronzo nei 5.000, mentre si piazza terzo l'olandese Bob De Jong (13'06"73). 
Prima li hanno fatti traslocare dal cuore della città all’estrema periferia. Poi hanno dovuto trasformare la loro comunità in un’associazione. Ora rischiano di dover sloggiare anche dalla zona industriale dove si sono trasferiti appena due anni fa. Non sembra esserci pace per i musulmani di Parma. La loro odissea sembrava essersi conclusa nell’aprile 2008, quando, dopo le lamentele dei residenti, avevano abbandonato un garage in centro e acquistato un capannone di un quartiere artigianale, spendendo oltre 200mila euro per rimetterlo a nuovo e trasformarlo nel loro nuovo luogo di preghiera. Ma avevano sottovalutato i nuovi vicini, che, vedendo la zona invasa ogni venerdì da centinaia di fedeli in arrivo da tutta la provincia, fin dal primo momento, appoggiati dalla Lega Nord, hanno cercato di allontanarli, prima con le buone e poi con le cattive. All’inizio c’era stata la provocazione del Maiale-day di fronte alla moschea. Poi la segnalazione ai vigili del fuoco della presenza di materiale infiammabile all’interno del locale: i pompieri avevano costretto gli islamici a ritirare sedie, banchi, libri, ma soprattutto i tappeti su cui si inginocchiavano per pregare Allah. Infine nel novembre 2009 il Tar, accogliendo un’istanza degli artigiani, ha bocciato il provvedimento comunale che stabiliva il cambio d’uso del fabbricato da “produttivo” a “sede della comunità islamica”. Motivo: nella zona non sono ammessi luoghi di culto. O almeno non lo erano fino a un mese prima, quando l’amministrazione aveva approvato un nuovo testo del Rue (il Regolamento urbanistico edilizio). Una modifica voluta, secondo i vicini di casa della moschea, per legittimare una situazione illegale. Alla sentenza sono seguite una dichiarazione di inagibilità, una multa, e, infine, un'ordine di demolizione, atti dovuti firmati da quello stesso Comune che ha anche presentato ricorso al consiglio di Stato contro la decisione del tribunale amministrativo. Secondo la giunta parmigiana non ci sarebbero irregolarità perché il capannone, anche se viene usato per pregare, non è una moschea, ma la sede del Centro islamico, nato nel 2007 attraverso un apposito "patto di cittadinanza". L'obiettivo dell'associazione dovrebbe essere quello di valorizzare l'apporto della comunità straniera nella realtà cittadina e al tempo stesso proporre attività culturali, come corsi di lingua italiana e consulenza in favore di cittadini immigrati. Gli artigiani, però, sostengono che niente di tutto questo è stato realizzato. Il Tar si limita ad affermare che nella planimetria del progetto esiste un locale dedicato ai fedeli, espressamente destinato a "sala riunioni",  che è pari alla metà della superficie e ospita anche un mihrab orientato verso la Mecca, da cui "si deve necessariamente evincere la destinazione principale a luogo di culto islamico". Per ora il Consiglio di Stato, in attesa di entrare nel merito della questione, ha deciso per lo status quo, sospendendo l'efficacia della sentenza fino alla decisione definitiva. Gli artigiani continuano a protestare per i problemi di sicurezza che crea il continuo afflusso di persone, anche se i maligni sostengono che il vero motivo della guerra sia la svalutazione dei loro immobili a causa della presenza del centro islamico. I fedeli di Allah dal canto loro, dopo tutti i soldi che hanno speso non intendono andarsene e confidano nella giustizia italiana. "Noi non abbiamo diritto di voto - ha commentato l'imam di Parma Farid Mansouri - se non mi fido dei rappresentanti che voi avete eletto di chi dovrei fidarmi? Fosse per me, aprirei altri quattro o cinque centri islamici in diversi punti della città, per fare in modo che i fedeli non vengano tutti nella stessa moschea creando problemi ai residenti. Ma non ce lo permettono, né a Parma né in nessun’altra città d’Italia. Eppure anche noi siamo esseri umani". 
PALERMO - Un vero e proprio agguato. L'avvocato Enzo Fragalà, uno dei più noti penalisti di Palermo, ex parlamentare di An, consigliere comunale Pdl è stato aggredito a sprangate sotto il suo studio in pieno centro. E' ricoverato al centro di rianimazione dell'ospedale civico, in coma. Il professionista è ancora privo di conoscenza e le sue condizioni sono definite "gravissime" dai medici che gli hanno riscontrato un trauma cranico con un'emorragia piuttosto estesa e si sono riservati la prognosi. Per gli investigatori è stata un'aggressione organizzata. Una convinzione maturata sulla base del racconto degli unici due testimoni oculari, che hanno assistito al raid. Ai carabinieri hanno riferito che l'aggressore, che indossava un casco integrale e un giubbotto, ha atteso l'avvocato davanti al palazzo dove ha sede il suo studio legale in piazza Vittorio Emanuele Orlando. Non appena il penalista è uscito dal portone, il sicario lo ha colpito alle spalle con un bastone e ha continuato infierire anche quando Fragalà è stramazzato per terra. Solo la presenza dei due testimoni, che hanno cominciato a gridare, lo ha fatto desistere. A quel punto è fuggito di corsa in direzione della vicina via Volturno, dove quasi certamente lo attendeva un complice. Secondo i carabinieri, che stanno conducendo le indagini, è ancora prematuro azzardare un movente: l'aggressione, spiegano, potrebbe essere collegata sia all'attività professionale dell'avvocato sia al suo impegno politico. Il penalista è stato trovato in una pozza di sangue e privo di conoscenza dai suoi colleghi di studio, che lo hanno trasportato al pronto soccorso dell'Ospedale Civico. Le condizioni del ferito, giunto in coma nel reparto di neurochirurgia, sono apparse subito gravissime: i medici gli hanno riscontrato un trauma cranico e lo hanno sottoposto a un intervento chirurgico per tentare di tamponare una vasta emorragia cerebrale. Un quadro clinico definito "disperato" dai sanitari. Nell'astanteria dell'ospedale si è immediatamente radunata una folla di amici e colleghi della vittima. Tra i primi ad accorrere anche il sindaco di Palermo, Diego Cammarata, il vicesindaco Francesco Scoma e il presidente dell'assemblea regionale siciliana Francesco Cascio che hanno chiesto notizie sulle condizioni del consigliere comunale. Da parlamentare Fragalà è stato tra l'altro anche componente della Commissione Giustizia della Camera dei Deputati, membro della Commissione Stragi e capogruppo di An della Commissione parlamentare d'inchiesta sul dossier Mitrokhin. I carabinieri, che conducono le indagini coordinate dal Pm di turno Nino Di Matteo, uno dei magistrati di punta della Direzione Distrettuale Antimafia, non escludono alcun movente, sia quello legato alla attività professionale della vittima sia quello politico. Gli investigatori hanno interrogato a lungo, oltre ai due testimoni anche i colleghi di studio di Fragalà, per capire se ultimamente il penalista avesse avuto contrasti per qualche causa giudiziaria. Sarebbe questa, infatti, una delle ipotesi privilegiate dagli inquirenti, anche in base alle modalità dell'agguato. 
Per mesi nel 2008 aveva sottratto i soldi incassati dal supermercato senza versarli in banca, intascando oltre 68mila euro. Oggi l'ex responsabile del Penny market di via Venezia, condannato con l'aggravante di abuso di relazioni d'ufficio, ha patteggiato 8 mesi di reclusione, pena sospesa, e oltre 400 euro di multa, ma dovrà anche risarcire alla società di gestione del punto vendita una cifra non inferiore a quella sottratta. La truffa era stata scoperta nel maggio di due anni fa da un responsabile della sicurezza della catena di grande distribuzione. 
WHISTLER - Delusione gigante per l'Italia. Massimiliano Blardone, quarto dopo la prima manche, è autore di una opaca seconda prova e scivola fino all'undicesimo posto. Medaglia d'oro allo svizzero Carlo Janka, già in testa dopo la prima manche, argento e bronzo a due norvegesi, Kjetil Jansrud e Aksel Lund Svindal. Ancora più indietro gli altri italiani: 18esimo Ploner, 19esimo Simoncelli, 22esimo Moelgg. L'Italia resta con un argento e tre bronzi nel medagliere. "Ho sbagliato alla seconda porta della seconda manche e sono arrivato molto lento alla fine del piano, perdendo molto tempo - spiega Blardone - . Da lì in poi, pensavo di aver sciato bene, senza errori, ma evidentemente la mia sciata non era così veloce ed ho preso distacco. Peccato, ero partito con la convinzione di poter fare un bel risultato oggi". "Siamo stati irriconoscibili - ha ammesso il dt Ravetto - . Non si possono perdere alcuni decimi già nel primi venti secondi di gara. Il problema è un po' quello solito: su piste pianeggianti continuiamo a non riuscire a rendere. E poi c'è anche una questione di tenuta in occasione dei grandi eventi". L'Italia dello sci alpino lascia quindi un'altra volta Whistler senza medaglia. Il rischio di ripetere il bilancio in bianco di Torino 2006 è sempre più alto. Per gli uomini dello sci - mentre le donne in altre olimpiadi hanno pur sempre collezionato medaglie - il bilancio è ancora più pesante. L'ultima medaglia olimpica conquistata da un azzurro risale al 28 febbraio del 1994, a Lillehammer, quando Alberto Tomba conquistò l'argento in speciale dopo una rimonta prodigiosa nella seconda manche. Altri tempi, altri campioni. Ordine d'arrivo slalom gigante uomini: 1. Carlo Janka (Sui) in 2'37"83; 2. Kjetil Jansrud (Nor) a 0"39; 3. Aksel Lund Svindal (Nor) a 0"61; 4. Marcel Hirscher (Aut) a 0"69; 5. Romed Baumann (Aut) a 0"97; 6. Benjamin Raich (Aut) a 1"00; 7. Ivica Kostelic (Cro) a 1"05; 8. Felix Neureuther (Ger) a 1"23; 9. Ted Ligety (Usa) a 1"28; 10. Ales Gorza (Slo) a 1"38; 11. Massimiliano Blardone (Ita) a 1"52; 18. Alexander Ploner (Ita) a 1''94; 19. Davide Simoncelli (Ita) a 2"13; 22. Manfred Moelgg  (Ita) a 2"68. 
ROMA - Quattordici anni di reclusione per i due aguzzini che, nel febbraio del 2009, diedero fuoco al cittadino indiano Navtej Singh. Con questa sentenza, leggermente ridimensionata rispetto ai 18 anni chiesti dal pm, il giudice del Tribunale di Velletri ha condannato Franceso Bruno, 30 anni, e Gianluca Cerreto, 20 anni, per tentato omicidio. I due aggredirono Singh alla stazione ferroviaria del comune di Nettuno, sul litorale romano, mentre l'uomo stava dormendo su una panchina. La sentenza, emessa martedì sera, esclude la premeditazione e le sevizie, per concentrarsi sul gesto della banda di balordi che poteva costare la vita all'indiano. Con loro c'era un terzo ragazzo, Samuele F., di Ardea, che all'epoca dei fatti aveva meno di 18 anni. Per questo è stato già giudicato dal Tribunale dei minori di Roma. Cerreto e Bruno sono stati condannati anche a pagare 25.000 euro di provvisionale nei confronti di Singh che, a distanza di un anno e dopo vari trapianti di pelle, è ancora in riabilitazione e dovrà subire un altro intervento chirurgico, oltre a 4.000 euro per le spese legali da lui sostenute e le spese processuali. Il risarcimento danni per le lesioni fisiche, psicologiche e morali subite dall'uomo verrà valutato in sede civile. 
Nessun 6 al concorso numero 23 del Superenalotto. Ma un 5+ ha fatto vincere 756mila 352,29 euro a Settimo Milanese con una schedina giocata al bar tabaccheria Pravettoni. I vincitori con 5 punti sono cinque: ciascuno incassa 113.452,85 euro. Il jackpot per il 6 per il prossimo concorso sale a 39 milioni 200mila euro. 
Importanti novità dal quarto sondaggio curato da Crespi ricerche per l'agenzia di stampa Omniroma relativo ai candidati alla presidenza della Regione Lazio. Le intenzioni di voto per i candidati alla presidenza sono calcolate tenendo conto degli indecisi. Il totale percentuale è quindi composto dagli elettori che hanno indicato un candidato e da quanti non hanno ancora deciso. Rispetto al sondaggio pubblicato il 9 febbraio 2010, Polverini guadagna due punti percentuali (passando dal 38% al 40%), Bonino perde mezzo punto percentuale (passando dal 39,5% al 39%). In virtù di questo trend, per la prima volta nei monitoraggi Crespi/Omniroma la candidata presidente del centrodestra risulta in vantaggio. Renata Polverini                       40 Emma Bonino			  			39 Roberto Fiore                           0,8 Importanti ache le indicazioni sulle intenzioni di voto per i partiti. Nel caso dei voti di lista, i dati sono parametrati in percentuale sul totale di coloro che hanno indicato l'intenzione di voto. Calcolati a parte gli indecisi, che rappresentano il 20,7 per cento. LISTA                                 PERCENTUALE P opolo della Libertà                         42 La Destra                                             3 Udc                                                    5,5 Altri centrodestra                              1 TOTALE CENTRODESTRA+UDC    51,5 Partito democratico                        27,5 Italia dei Valori                                  6 Prc+Pdci                                              3 Sinistra ecologia e Libertà               2 Lista Pannella Bonino                     5,4 Verdi                                                   1,5 Altri centrosinistra                           1 TOTALE CENTROSINISTRA             46,4% Forza Nuova                                0,8 Fiamma Tricolore-Destra Sociale         0,5 Movimento Roma per Baldi                   0,8 
