ROMA - I finiani contro  Renato Schifani. I seguaci dell'ex leader di An aprono un altro fronte accusando il presidente del Senato di essere un "capocorrente", anzi il capo di una "correntina". La seconda carica dello Stato viene così coinvolta nelle tensioni interne al Pdl, in un clima già pesante per i sospetti dei berlusconiani sulla reale volontà degli uomini di Fini di approvare il cammino del ddl intercettazioni. A mettere nel mirino Schifani è Italo Bocchino, che durante una visita a Palermo parla delle difficoltà del Pdl nell'isola e se la prende con il presidente dell'assemblea di Palazzo Madama usando un tono che ai fedelissimi del premier: "Se la questione siciliana si esaminasse con il criterio del consenso - dice Bocchino -  si eliminerebbe quella che è una correntina, pur se guidata dalla seconda carica dello Stato". Le parole del braccio destro di Fini si inseriscono nella difficile situazione del Pdl siciliano, spaccato in due da una scissione mai ricomposta: il Pdl-Sicilia capitanato dal sottosegretario Gianfranco Miccichè, che raccoglie anche i finiani, a Palermo appoggia la giunta Lombardo insieme al Pd, mentre i cosiddetti "lealisti", guidati da Schifani e Alfano, stanno dall'altra parte. L'attacco a Schifani suscita un pandemonio. Il senatore Carlo Vizzini, fedelissimo di Berlusconi e presidente della commissione Affari Costituzionali, sostiene che gli elettori del centrodestra in Sicilia non hanno seguito  gli scissionisti. Bocchino replica con toni durissimi: "La smetta di diramare le veline che gli fornisce Schifani, piuttosto tiri fuori dai suoi cassetti polverosi il ddl anticorruzione che ha insabbiato". Franco Giro, sottosegretario berlusconiano, rinfaccia a Bocchino di essere sparito dalla Camera durante la seduta fiume di 33 ore dedicata al decreto sulle fondazioni liriche, dove c'era da combattere contro l'ostruzionismo dell'Idv. E mentre il coordinatore Denis Verdini dice che Bocchino  "provoca solo danni", Enrico La Loggia consiglia al braccio destro di Fini di "occuparsi della sua minuscola corrente". Dal canto suo, il capogruppo Fabrizio Cicchitto dice che non vuole più vedere questo "stillicidio di attacchi sul piano personale" e invoca l'apertura del tesseramento del Pdl per eliminare il virus del correntismo. Finito sul banco degli imputati, Bocchino si difende contrattaccando: nega di aver offeso Schifani e dice di sentirsi lui vittima: " La lunga lista di dichiarazioni offensive nei miei confronti dimostra che il Pdl non è abituato all'esercizio democratico del dibattito interno. Appena si pone una questione le risposte sono 'chiuda la bocca' o 'vada via dal partito'. Questa non è democrazia, ma oligarchia aggressiva". A conti fatti, i finiani sono comunque soddisfatti perché, sostengono, la polemica è servita a far finalmente  "cadere un tabù": ormai si può parlare del presidente del Senato "come di un soggetto in campo che fa politica attiva e ha una corrente organizzata". Proprio come Fini, che dunque, è il messaggio, non deve più essere attaccato su questo terreno. Leggi i commenti I commenti dei lettori 
Addio cinema al Porto Antico. Il Cineplex chiude i battenti, forse per tre mesi, forse di più, lasciando nella più completa preoccupazione i dipendenti che nulla sanno del proprio futuro lavorativo. L'incertezza regna sovrana, malgrado la Porto Antico abbia garantito che farà il possibile per non lasciare a casa il personale. La chiusura del Cineplex era nell'aria da tempo a causa delle difficoltà della società che gestiva la multisala: non pagava più gli affitti ed è stata sfrattata per morosità. Il presidente della Porto Antico Ariel Dello Strologo, tuttavia, dopo aver rinnovato l'impegno per la salvaguardia dei posti di lavoro, ha promesso da subito una gara d'appalto per la nuova assegnazione dei locali, in modo da poter riaprire prima di ottobre. Fra i candidati a rilevare il Cineplex, pare ci sia anche Uci Cinemas, che gestisce già la multisala alla Fiumara. 
«Napoli alla luce del sole». È lo slogan del Pride nazionale, che torna a Napoli dopo 14 anni. Per la giornata dell’orgoglio lesbico, gay, transessuale sono attese in città oltre centomila persone. Tre i momenti clou della giornata: il corteo, il concerto e il documento politico. Il corteo. La manifestazione nazionale organizzata dal Comitato Napoli Pride, riunisce le associazioni Arcigay Napoli, Arcilesbica Napoli, I Ken Napoli, Atn, Famiglie arcobaleno. L’appuntamento per il raduno è alle 14, in piazza Cavour. Diciassette carri allegorici partiranno alle 15, diretti verso piazza Plebiscito. Il corteo attraverserà tutta la città. Il Comune ha istituito un dispositivo di traffico straordinario. Dalle 13 alle 19,30 sarà vietato ad auto e moto entrare nella zona centrale della città e precisamente nell’area delimitata da piazza Vittoria, Riviera di Chiaia, via Carducci, vico Vasto, rampe Brancaccio, corso Vittorio Emanuele, via Salvator Rosa, via Santa teresa degli scalzi, corso Amedeo di Savoia, via Capodimonte, via Ponti rossi, piazza Carlo III, via S. Alfonso Maria de Liguori, corso Novara, piazza Garibaldi, corso Lucci, via Marina, via Cristoforo Colombo, via Acton, via Nazario Sauro e via Partenope. Il dispositivo completo è sul sito del Comune (www.comune.napoli.it). In città ci saranno più taxi e saranno potenziate anche le linee dell’Anm. Il concerto Il corteo arriverà in piazza Plebiscito intorno alle 18. Alle 20 comincerà il concerto che durerà fino a mezzanotte. All’inizio si esibiranno (gratuitamente) alcuni gruppi emergenti e poi arriveranno le guest star, tra cui Viola Valentino, Raiz, Nino D’Angelo, Angela Luce, Luisa Corna, Gennaro Cosmo Parlato, Tony Colombo, Coccinelle, Rocky Horror Picture Show, Francesco De Carlo, Mariarca, Jovine, Petra Magoni, Ferruccio Spinetti e Gianni Simioli. A seguire, la chiusura del Gay Pride, con la festa (15 euro il biglietto) all’Arenile. per l’ "Ammujna party", con performance di varie realtà Lgbtqi (lesbiche, gay, bisessuali, transessuali queer ed intersessuali) e ospite d’onore Boy George. Il documento politico. «Il Gay Pride è anche e soprattutto un giorno di impegno politico e civile», ricordano gli organizzatori. E per rivendicare la libertà di espressione, il rispetto dei diritti umani, sociali e civili il comitato del Pride ha preparato un documento politico — sottoscritto da Nichi Vendola e da numerosi deputati e senatori — che sarà letto sul palco in piazza del Plebiscito. Un documento in difesa dei diritti, contro l’ «arretratezza sociale e culturale» e contro «ogni forma di violenza e discriminazione». Un appello per «un mondo che parla al positivo di uomini e donne che lottano per il progresso del proprio paese», per «l’inclusione», per la «parità», per il diritto al lavoro e la libertà. 
Due notti bianche, festival musicali, enogastronomia e cinema. Ecco una mappa  degli eventi di questo weekend di giugno. Fra gli appuntamenti principali la  maratona di spettacoli in Oltrarno a Firenze, un concerto dei Planetfunk a Prato  e un live di Nada a Scandicci. Nottarno. Dopo la notte bianca del 29 aprile, Firenze ci riprova con una maratona di  eventi e spettacoli in Oltrarno. Il quartiere sulla rive gauche domani  (26 giugno) si animerà di musica, teatro, degustazioni enogastronomici e  spettacoli di tradizione popolare. La notte bianca durerà dalle 21 alle 3 di  notte. Live rock e jazz, dj set, giocolieri, commedia dell’arte,  videoinstallazioni e balli latinoamericani. I negozianti del quartiere, inoltre,  distribuiranno mortadella, sangria e cocomero. Ogni strada e piazza della zona  sarà coinvolta in qualcuno degli eventi previsti in calendario. Da piazza Poggi  a Santo Spirito, piazza del Carmine eSan Frediano. Plunetfunk Al parco di Galceti a Prato prosegue Blackout festival 2010. Domani (sabato  26/6) salgono sul palco i Planetfunk. La band nata dalla fusione della vecchia  formazione dei Soluled Out e dei Kamasutra si esibisce dalle 16 alle 24. Insieme  a loro si alterneranno Schonwald, A dog to rabbit e The perris superflu. Marea Festival Prosegue a Fucecchio il festival dedicato all’indie. Negli spazi della Buca  del Palio domani e domenica sono previsti performance multimediali e soprattutto  concerti. Domani alle 22,30 ci sono i Playsomething con una performance  multimediale dal titolo "Who lives in the city?" tratta dalle Città  invisibili di Italo Calvino. In apertura alle 21 proiezioni di cartoon con  la Cosplay night. Domenica salgono sul palco i Wild Palm in concerto. In  apertura cena e dibattito con don Armando Zappolinidi Libera ePippo Cipriani, ex  sindaco di Corleone. Slow Folk Continua Scandicci la rassegna che mescola musica, cibo e tradizioni  popolari. Domenica all’Acciaiolo (ore 20) cena cena toscano-francese in cui la  cucina fiorentina si incontra con quella di Languedoc. Alle 22 concerto di  Riccardo Tesi e Maurizio Geri con la partecipazione straordinaria di Nada. Torrita blues festival Peter Green chiude domani (26/6) a Torrita di Siena la ressegna dedicata al  blues. Fondatore, nel 1967, dei Fleetwood Mac, Green è stimatissimo cantautore e  chitarrista di enorme talento. Sul palco in piazza Matteotti (ore 21,30) anche  19° Street Red e The Fabolous Boogie Boys. Ingresso 15 euro. Banda Improvvisa Torna domani (26/6) a S. Giovanni Valdarno la Banda Improvvisa. Il concerto  della Filarmonica "Verdi" di Loro Ciuffenna, trasformata da Orio Odori in una  big band di strumenti a fiato con un repertorio ben diverso rispetto alle  tradizionali bande, è l’evento clou della Notte Bianca a San Giovanni. Ospite  della serata, il cantante, flautista, attore fiorentino Enrico Fink che da anni  conduce una ricerca personalissima nel mondo della musica e della cultura  yiddish. Arturo Stalteri, Kocani Orkestar, Ivo Papasov, I Violini di Santa  Vittoria, Alessandro Benvenuti sono solo alcuni degli artisti con cui la Banda  ha lavorato. Ore 23, piazza Matteotti. Cinema Abbas Kiarostami torna in Toscana. Dopo aver girato il suo ultimo film Copia  conforme a Lucignano, il regista iraniano è di nuovo stasera nel borgo  dell’aretino per ricevere alle 17, nella sala consiliare del Comune, la  cittadinanza onoraria e per inaugurare la mostra fotografica di Antonio Carloni,  dedicata al backstage del film. Alle 21 Kiarostami parteciperà ad un incontro  pubblico in piazza del Tribunale insieme al produttore Angelo Barbagallo, e al  direttore della fotografia Luca Bigazzi; alle 21 proiezione di Copia  conforme . 
PADERNO DUGNANO (Milano) - Dopo la disfatta degli azzurri, Umberto Bossi torna a parlare di calcio e delle reazioni scatenate dalle sue parole di qualche giorno fa. E lo fa con malcelata soddisfazione: "C'è stata una polemica - afferma durante un comizio a Paderno Dugnano, nel Milanese - ma il fatto è che i giornalisti al bar mi hanno chiesto un commento e io scherzando ho detto che si compravano la partita. Poi loro l'hanno girata come hanno voluto, però visto il risultato non mi sono sbagliato di molto". Un'analisi, quella del capo del Carroccio, che va di pari passo con il tifo anti-italiano di Radio Padania, che ieri si è rammaricata per l'eliminazione dell'Italia dal Mondiale in Sudafrica "solo per i giocatori e i tifosi ma non per Lippi" e con il disinteresse del quotidiano leghista . Poi il leader della Lega racconta di aver visto la partita con il figlio più piccolo: "Papà - mi ha detto - ma questi la partita la perdono. Hanno portato la difesa della Juventus che è debole". A un certo punto un militante urla: "Bossi, Padania cinque Italia zero". "No - replica il ministro delle Riforme - questo non lo credo neppure io. La nazionale padana ha vinto i campionati sia con gli uomini che con le donne perché ha il cuore e le motivazioni". 
