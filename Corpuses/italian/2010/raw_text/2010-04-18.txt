ROMA - Il centrodestra ha vinto le elezioni, ma il dopo voto ha portato un acuirsi dei contrasti nella compagine di governo e nuove polemiche su scelte e dichiarazioni del presidente del Consiglio. E poi l'esplosione del caso Fini. Il messaggio uscito dalle urne è controverso, e la rilevazione che Ipr Marketing conduce mensilmente per Repubblica.it registra una fiducia al livello più basso per Silvio Berlusconi da quando è alla guida del governo. E lo stesso governo registra il suo minimo: 38%. In sostanza la vittoria elettorale non ha cambiato di nulla l'atteggiamento verso il premier che rimane esattamente quello di un mese fa: al 44% (la somma cioé di quelli che dichiarano molta o abbastanza fiducia in lui), il suo minimo di sempre. E il segno della difficoltà viene confermato, anzi amplificato, nella fiducia espressa nei confronti del Pdl che nell'ultimo mese perde 3 punti. Non a caso a vantaggio delle Lega, che avanza esattamenti di 3. Non invece a vantaggio dell'opposizione, che conferma tutte le sue difficoltà: in lieve calo è infatti anche la fiducia nel Pd, che con le sue incertezze e divisioni interne evidentemente non riesce ad attrarre consensi dalle perplessità degli elettori verso la maggioranza. GUARDA LE TABELLE Il premier e il governo. La fiducia in Berlusconi resta al minimo. Il 44% è il punto più basso del suo consenso personale. Ed è importante notare che lo aveva toccato nel mese precedente - durante il quale lo stesso centrodestra espremeva espliciti dubbi anche sulla tenuta elettorale - e lo mantiene immutato, al 44%, dopo il successo nelle urne. E ben il 54% rispondono di avere "poca o nessuna" fiducia in lui. Un consenso ben lontano dal 62% toccato nell'ottobre 2008. E' finora la caduta di una curva che è andata quasi costantemente declinando (unica eccezione la rilevazione dopo essere stato colpito a Milano che vide una crescita del 3%), ma che si era attestata per mesi tra il 45 e il 48%. Poi la caduta. Alla quale corrisponde un analogo crollo del governo nel suo complesso: la fiducia era scesa al 38% in marzo e rimane ferma a questo record negativo anche nel mese in corso (anzi, aumentano dell'1% coloro che nutrono poca o nessuna fiducia). I partiti. Al minimo storico il Pdl. Cade di tre punti rispetto a marzo arrivando al 40%. Il campione viene intervistato su ciascun partito e il dato si riferisce alla somma di quelli che dichiarano molta o abbastanza fiducia in ciascuna forza politica. Non a caso, quasi a confermare l'analisi del risultato elettorale del centrodestra, tutto a vantaggio della Lega che con il suo 34% sale esattamente di 3. Ma non ne giova l'opposizione. Scende infatti anche il Pd, seppure di due punti (38%) e l'Udc di un punto (37%), mentre resta ferma a 38 l'Italia dei Valori. Una conferma che dopo la sconfitta elettorale il centrosinistra non sembra aver trovato la strada per conquistare consensi tra gli elettori. I ministri. Anche in questa rilevazione, quelli più esposti alle critiche hanno fatto registrare un decremento. E' il caso di Sacconi che, pur perdendo due punti, rimane in testa alla classifica, di La Russa (-3), Frattini e Calderoli (-2). Comunque sia, solo 8 ministri su 22 (Galan non è stato testato ancora, vista la recente nomina) sono sopra sul 50%. Leggi i commenti I commenti dei lettori 
LA DICHIARAZIONE "Siamo esterrefatti dalle dichiarazioni di replica del Presidente del consiglio comunale Marco Pomarici, relative alla vicenda della richiesta di accrediti gratuiti alla mostra di Caravaggio. Pomarici a seguito delle affermazioni del professor. Emmanuele Emanuele, presidente del Palaexpo è risultato essere il maggior richiedente di accrediti omaggio. Per replicare Pomarici ha dichiarato di non averne chiesto 200 ma bensì 70 'per i consiglieri comunali'. Senza entrare nelle fantasie di Pomarici vogliamo sottolineare di non aver mai richiesto e ricevuto accrediti gratuiti dal Presidente e neanche gli altri. Chiediamo al Presidente di fare chiarezza sull'accaduto per tutelare l'immagine dei consiglieri comunali che certamente non hanno bisogno di tali prebende per garantirsi la loro presenza istituzionale in tali occasioni, sono altresì in perfetta sintonia con il prof. Emanuele per la tolleranza zero agli accessi gratuiti che rischiano di vanificare l'enorme sforzo fatto dall'amministrazione per realizzare importanti eventi culturali e grandi attrattori turistici". E' quanto dichiarano in una nota i consiglieri del Comune di Roma Fernando Aiuti, Roberto Angelini, Antonello Aurigemma, Giovanni Quarzo, Pierluigi Fioretti, Ludovico Todini, Alessandro Novelli, Alessandro Vannini. L'articolo di Carlo Alberto Bucci Trecentomila ingressi in un mese e mezzo. La mostra su Caravaggio corre verso il record assoluto. Ma qualcuno frena la corsa agli incassi. È la "casta" degli assessori, dei ministeriali, delle stellette, dei diplomatici, degli inquilini di Montecitorio, che chiede biglietti gratis. A blocchetti. E se non li ottiene, li pretende. Fino a protestare con il sindaco. Nelle stanze del Campidoglio si racconta di pressioni dei "portoghesi" delusi che chiedono la testa dei vertici dell'Azienda speciale Palaexpo. Tutto perché hanno chiuso i rubinetti degli omaggi. Quotidiane le richieste di ingressi di favore. Ma in questi giorni si sono visti rispondere "no" un vicepresidente della Camera che ne avrebbe chiesti 12, un senatore del Pdl che si accontentava di 5, l'entourage dell'ammiraglio Bruno Branciforte (10). E poi un ambasciatore scandinavo, un paio di soprintendenti statali di Roma, funzionari dei Beni culturali. Soprattutto, Marco Pomarici del Pdl. Il presidente del Consiglio comunale è il recordman dei biglietti gratis: ne avrebbe richiesti 200, un risparmio di 2000 euro per le sue tasche. Cinquemila visitatori al giorno, dieci euro a biglietto significa un rientro certo dopo le ingenti spese (2 milioni e 700mila euro) per l'antologica di Caravaggio. Rispetto alle mostre nei musei statali - gratis per studenti e per gli over 65enni: così gli "omaggi" sono il 40% - quelle alle Scuderie e al Palaexpò sono free solo per gli under 6 anni, giornalisti, guide; ridotto per under 26, insegnanti, forze dell'ordine e over 65. Al presidente Giorgio Napolitano è stato consegnato un "ridotto" per entrare al Palazzo. Alla biglietteria hanno pregato il Capo dello Stato di accettare un omaggio. Napolitano ha rifiutato: a 84 anni gli spetta il biglietto da 7,50. Ha pagato. Fedele alle regole, non per favore. 
ROMA - "Paura per la vita? No, piuttosto per la nostra onorabilità". A dichiararlo è Marco Garatti, uno dei tre operatori italiani arrestati in Afghanistan e rilasciati oggi , in un'intervista telefonica effettuata nel corso della trasmissione di Fabio Fazio 'Che tempo che fa'. "Se in Italia avete capito poco, noi non abbiamo capito niente", ha confessato Garatti. "Siamo stati dichiarati innocenti e quindi liberi cittadini. Ho avuto paura per la mia onorabilità e per l'onorabilità dell'organizzazione", ha ribadito però il medico. Ad una domanda su chi ha partecipato all'arresto dei tre cooperanti italiani Garattti ha risposto: "Penso la polizia, le forze speciali, l'ospedale era circondato, le strade bloccate era un putiferio. Personalmente, non ho visto uomini dell'Isaf". Ricostruendo la vicenda, il medico ha spiegato: "Probabilmente siamo stati fermati perché siamo i responsabili del progetto. Un Matteo era il coordinatore del programma a Kabul, l'altro Matteo era il responsabile della logistica, ci sono state le due Simome e adesso ci sono i due Mattei, e io sono il responsabile medico di Lashkar-gah. Suppongo che siamo stati fermati per questo motivo". "L'intenzione di tornare in Italia c'è - ha poi aggiunto Garatti - anche perché siamo abbastanza provati da questi giorni, ma i dettagli del nostro ritorno li dobbiamo definire. Pensiamo di avere una piccola vacanza perché il nostro lavoro qua è straordinariamente importante e quindi non possiamo stare via". Garatti alla domanda se aveva capito il perché dell'arresto ha spiegato: "Se in Italia voi avete capito poco noi da qui non abbiamo capito nulla. Ci è stato detto delle armi trovate nell'ospedale e quindi noi come personale internazionale dovevamo essere coinvolti. Le indagini hanno poi provato che così non era, non so se le armi c'erano in ospedale o no e non mi interessa. Una delle cose che noi abbiamo  detto all'ambasciatore italiano, che ringraziamo molto per quanto ha fatto, era che volevamo uscire ma senza condizioni, in modo chiaro in quello che noi abbiamo fatto e non solo noi ma anche Emergency. Non è possibile che Emergency sia stata coinvolta in questa storia è un ospedale che cura le vittime di guerra". Su possibili pericoli durante la prigionia, Garatti ha detto: "Siamo stati interrogati. E la sensazione di pericolo quando sei in isolamento è molto diversa e difficile da percepire. Nel senso che tutto ti fa paura e invece magari tutto è innocente ma non penso di essere stato a rischio della vita". "Stiamo bene, compatibilmente bene con quello che abbiamo passato", ha assicurato al termine dell'intervista Marco. Garatti ha spiegato che lui e gli altri due cooperanti, liberati stasera in Afghanistan, non si trovano più nell'Ambasciata italiana a Kabul ma sono a casa. Alla fine del collegamento Gino Strada, in studio con Fazio, ha salutato Garatti e poi ironicamente ha aggiunto: "Mi ha chiamato un amico oggi e mi ha detto 'Senti Gino ma da voi arrestano solo gli evangelisti (alludendo ai nomi di battesimo dei tre cooperanti, i due Matteo e Marco), vuol dire che non manderemo nessun Luca'". 

Due Rome che escono, capitan Checco e capitan Futuro. Una Roma che decide di farle uscire, capitan Presente, il "70enne" che Mourinho prendeva in giro. Chi ha vinto il derby?  Ranieri. Chi lo stava perdendo? Ranieri. Chi è ancora in testa alla classifica? Ranieri. Ha cominciato a vincere verso la mezzora del primo tempo scrutando il breve orizzonte dell'Olimpico macchiato, a suo dire, dal gol di Rocchi. Sguardo intenso, il naso ancora più ricurvo, verso la bocca, un vero profilo romano. Ranieri pensa: così non si va da nessuna parte, sto sbagliando io, credevo che il tridente potesse funzionare e invece loro sono sempre uno o due di più e non solo a centrocampo. "Quei tre là davanti o gli strillo qualcosa o gli strillo qualcosa...". La Lazio dilaga. La Roma è da tempi cupi. Checco aveva vagato per il campo senza trovare spazio e quando cercava di toglierlo agli avversari scopriva che questi si stavano moltiplicando, due Ledesma, forse tre Radu, sei Brocchi, quattro Diaz. De Rossi aveva messo la zampa qua e là, ma mai una chiusura delle sue, mai una luce. Sono tesi come due corde di contrabasso. Durante l'intervallo il tecnico dice a Totti: "Checco và a farti la doccia". Magari glielo dice con una pacca sulla spalla ma il senso è quello. Poi va da De Rossi: "Daniè, non te la senti, vé...?". Conoscendo De Rossi, la risposta sarà stata: "No mister, ho le gambe vuote". Daniele non dorme da giorni. Ha i nervi a pezzi. Ranieri si priva dei simboli stessi della sua razza dolce e selvaggia. Totti e De Rossi si accomodano in panchina con il fratino. La doccia può aspettare. Visto come si sta mettendo il match, e le enormi difficoltà tattiche che la Roma incontra per tutto il primo tempo, Ranieri sceglie di mutilarsi. Cornelia rinuncia ai gioielli perché preferisce rischiare di vincere piuttosto che continuare a perdere. Via Totti e De Rossi. Loro che sono la Roma. Loro che sentono il derby come qualcosa di tormentoso e scomodo. Di scomodo al punto da ammettere: "Il derby è quasi tutto, ma sarebbe meglio se non esistesse". Giocatori e insieme tifosi. Un lavoro massacrante per lo spirito. Una sensazione difficile da contenere, ammaestrare, un misto perverso di concentrazione che c'è e non c'è, di passione, amore, stravolgimenti, paure. Dovrebbero dare sempre il fritto. Se lo aspettano tutti. Loro vorrebbero ma non sempre ci riescono. E Ranieri li toglie. Un gesto estremo. Quasi un paradosso. Come sperare, si potrebbe dire, di continuare un viaggio in corriera lasciando a terra il guidatore e sgonfiando una ruota. Ma il pazzo "settantenne" sa che si può. Solo un tecnico di grande carattere è capace di spingere lontano la storia cui lui stesso appartiene. La Roma con Taddei e Menez comincia a vincere ridistribuendosi in campo, occupando le fasce, accorciandosi sino a comprimere le ripartenze della Lazio. Floccari è decisivo. Il mea culpa di Ranieri si fortifica e assume un significato storico solo dopo il rigore sbagliato dall'ex atalantino. Poi Menez comincia a saltare gli uomini dando la superiorità numerica che nel primo tempo aveva trasformato la Lazio in un muro. Vucinic è più libero di interpretare il ruolo di esterno. Arriva il pari su rigore. Poi la punizione bomba. La barriera che si apre come un frutto di mare davanti a Vucinic è la fotografia della resa di una Lazio che non ha fatto niente per meritare di perdere. Battuta: però non aveva due romani in campo da sostituire. Battuta: né uno in panchina per capire al volo la situazione. Leggi i commenti I commenti dei lettori 
ROMA - "Totti è un grande giocatore ma si è dimostrato poco sportivo. Ha stimolato i miei giocatori, già delusi per una sconfitta immeritata, poteva anche andarsene. Se prenderemo qualche giornata di squalifica, lui dovrebbe prenderne 10 per questo gesto"". Edy Reja va giù duro contro il capitano della Roma, 'reo' del gesto del pollice verso la Lazio dopo la vittoria del derby. "Ditemi voi se fare quelle cose è da sportivo. I miei giocatori hanno reagito, sbagliando, per quello e adesso pagheremo probabilmente con delle squalifiche. Mi auguro di no, ma qualcosa sul campo è successo" Il tecnico poi passa all'analisi della gara, non trovando pecche nella condotta dei suoi: "Hanno fatto un'ottima partita, il risultato ci penalizza. Purtroppo il rigore sbagliato ci ha condizionato". Sulla Roma: "Loro - ha detto il tecnico a Sky - hanno vinto con un rigore e una punizione, cioè due situazioni di gioco da fermo. Altro non hanno fatto. Noi abbiamo non dico dominato, ma giocato meglio. Però, si vede, questa è l'annata della Roma" Il tecnico ne ha anche per l'arbitro Tagliavento: "Conosco bene Toni perchè l'ho lanciato io a Vicenza e posso dire che lui è il più grande a difendere la palla. Oggi non gli è stato fischiato neppure un fallo contro, eppure ne ha commessi molti. I miei se fanno mezzo fallo vengono subito penalizzati, altri invece sono tenuti molto più in considerazione. Diciamo che c'è stato un certo tipo di condizionamento, ma vorrei che ci fosse sempre lo stesso metro di giudizio". Rincara la dose contro Totti il ds Tare: "Un pò di nervosismo nel finale ci può stare, ma il gesto di Totti non merita di essere commentato e non merita rispetto. La Roma ha vinto la partita, ma serve più rispetto per tutti". La tensione ha giocato un brutto scherzo a Lichtsteiner, che all'uscita degli spogliatoi si è reso protagonista di un battibecco che ha sfiorato la rissa con un inserviente della Roma. Intanto brutte notizie dall'infermeria. Guglielmo Stendardo, che dopo pochi minuti è stato costretto a lasciare il campo a causa di una botta in faccia rimediata da Toni, è stato sottoposto d'urgenza ad un intervento chirurgico per la riduzione della frattura al setto nasale. Diventa difficile un suo utilizzo fra una settimana a meno che non si ricorra ad una mascherina speciale di protezione. Leggi i commenti I commenti dei lettori 
