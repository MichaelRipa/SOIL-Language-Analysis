BOLOGNA - E sono venti! Col ventesimo risultato utile di fila, la Roma aggancia il Milan al secondo posto ed è il miglior viatico per aspettare la visita dell'Inter, sabato prossimo alle 18,30. Una Roma che vince con la forza del rigore tattico e della praticità. I fronzoli, semmai, rischiano di pesare quando all'inizio di gara, Menez ha la palla buona liberato davanti a Viviano ma consente il diritto di replica al giovane portiere felsineo. La Roma costruisce la sua vittoria in difesa, roccaforte insuperabile quella delle sentinelle Mexes e Burdisso, assoluta garanzia per l'inoperoso Julio Sergio. Il Bologna fa la sua parte. Non può giocarsela sulla qualità e allora dà retta a un gigantesco Mudingayi: la mette sulla grinta, sul pressing asfissiante, con l'intento di togliere la forza delle idee al più forte avversario. E dopo 20' traballanti, conquista campo: solo che Zalayeta è svogliato e Gimenez ha ancora quel talento acerbo che non fa paura. Così alla fine di 45' intensi ma anche a volte disordinati, è 0 a 0. Ripresa: la Roma ha bisogno di uno squillo. Lo trova, appoggiandosi sul suo trascinatore, l'icona- De Rossi. Tiro dal limite, Riise ci mette lo zampino, Viviano va giù troppo presto... ed è subito gol. Il Bologna si scuote, la Roma è messa all'angolo, ma Julio Sergio non deve compiere neppure una parata. L'occasione capita sul piede di uno spento Modesto che - a conclusione di una splendida manovra di contropiede, pescato sul dischetto del rigore 'a rimorchio' da Buscè, liscia incredibilmente il tiro. E la Roma 'punisce': vince pure la sfida tra le staffette offensive (quella con Adailton e Di Vaio) perché in ripartenza l'asse Cerci-Baptista confeziona il gol della sicurezza. La Roma ora sogna, il Bologna torna a essere invischiato nella lotta di fondo. ''Eravamo venuti qui per vincere, ed eravamo subito molto eccitati da questo obiettivo - dice Ranieri - al riposo ho dovuto tranquillizzare l'ambiente. Giochiamoci la partita con l'Inter ora, match con cui finisce il 'curvone'. Godiamoci questa gara che, visto che noi stiamo benissimo e loro sono stellari, sarà un gran bello spettacolo. Di scudetto non parlo''. Ranieri però si lascia scappare: ''La classifica? Diciamo che c'è una bella vista''. Tutti chiedono come preparerà la sfida dell'anno. Ranieri frena: ''Ho pensato solo al Bologna, Totti rientra? Vedremo. Da domani comincerò a preparare la gara di sabato''. Meno diplomatico Baptista: ''Ci aspetta una partita che significa molto - dice - se vinciamo andiamo a un solo punto...''. E Mexes: ''E' da tanto che aspettavamo una partita del genere - dice del match di sabato - proveremo fino in fondo''. Bologna-Roma 0–2 (0-0) BOLOGNA (4-4-2): Viviano; Raggi, Portanova, Moras, Lanna; Buscè, Mingazzini, Mudingayi, Modesto (75’ Casarini); Gimenez (59’ Adailton); Zalayeta (59’ Di Vaio). All.Colomba ROMA (4-2-3-1): Julio Sergio; Cassetti, Mexes, Burdisso, Riise; Taddei, Pizarro, De Rossi; Menez (70’ Cerci); Toni, Vucinic (65’ Baptista). All.Ranieri Arbitro: sig. Damato di Barletta RETI : 48' Riise, 82' Baptista Recupero : 0' e 4' Ammoniti : Mudingayi, Lanna, Toni, Mingazzini, Baptista, Raggi Angoli : 5 a 4 per il Bologna Note : spettatori 25mila circa, serata fresca (14 gradi), terreno ottimo Leggi i commenti I commenti dei lettori 
MILANO - Una vittoria nella vittoria. L'Inter batte il Livorno, ma soprattutto Christian Chivu è tornato in campo dalla frattura al cranio rimediata a Verona contro il Chievo. "Ero più emozionato del solito, l'ultima volta ero così emozionato era l'Europeo del 2000, per la mia prima partita con la Nazionale", spiega il difensore ai microfoni di Sky nel dopo-gara. "Sono stanco, ma felice, per il rientro e per questa vittoria, era importante vincere questa partita e rimanere in alto in classifica, dovevamo farlo dopo una serie negativa. I ragazzi mi hanno dato una mano, sia in campo che fuori, dovrei ringraziare tutti, è la mia prima intervista vera dal mio incidente. Se faccio nomi dimentico qualcuno, voglio dire solo grazie a tutti quelli che mi sono stati vicini". Nessun problema a giocare con il caschetto protettivo: "Il mister mi aveva chiesto nei giorni scorsi se ero pronto, e io ho detto di sì, ero pronto anche a colpire di testa. Poi la partita è sempre diversa, ma mi sono trovato a mio agio e sono contento per tutto". CORDOBA E LA ROMA - Anche Ivan Ramiro Cordoba, titolare al centro della difesa commenta la gara e pensa alla Roma: "Prima della partita sapevamo di affrontare una gara non facile, anche per il nostro momento e per la pressione delle inseguitrici, ma l'abbiamo affrontata bene dall'inizio e per questo abbiamo vinto. A volte può essere complicato affrontare squadre che sembrano in difficoltà". Sulla doppietta di Eto'o: "Penso che nessuno sia più contento di lui, che gioca per segnare e dare un contributo alla squadra. Questo è l'Eto'o che abbiamo sempre visto, è anche normale che abbia avuto un periodo di adattamento al calcio italiano". Cordoba sottolinea poi il ritorno di Christian Chivu: "E' stato speciale dopo tutto quello che ha sofferto e ora è pronto a darci una mano". Il difensore parla anche delle inseguitrici: "La Roma ha fatto una rincorsa impressionante, per questo noi sicuramente dobbiamo spingere di più, non possiamo permetterci di dargli speranze, arrivano bene a questo finale di stagione. E attenti anche al Milan, in pochi lo davano all'inizio dell'anno come uno dei favoriti, anche loro meritano di stare in alto, ma la cosa importante è pensare solo a quello che possiamo fare noi". Leggi i commenti I commenti dei lettori 
NEW YORK - La Corte Suprema degli Stati Uniti ha sospeso l'esecuzione di un condannato a morte texano, Henry "Hank" Skinner, un'ora prima dell'ora prevista per l'iniezione letale, in attesa di una decisione su un esame del Dna che potrebbe scagionarlo. Skinner, 47 anni, sposato a una attivista francese che si batte contro la pena di morte, doveva essere giustiziato poco prima della mezzanotte italiana nel carcere texano di Huntsville per l'omicidio di tre persone avvenuto a Capodanno del 1993. L'uomo, che si è sempre dichiarato innocente, ha chiesto un esame del Dna, sostenendo che potrebbe scagionarlo in maniera definitiva. Siccome è stato condannato da una giuria, il Texas gli ha rifiutato l'esame, anche a spese sue. Ora la Corte Suprema dovrà decidere sul merito. In difesa di Skinner è internuto anche il governo francese. 
BOLOGNA - ''E' la partita dell'anno''. Claudio Ranieri non può negarlo. La vittoria di Bologna, ventesimo risultato utile consecutivo in campionato, consente alla sua Roma di presentarsi al big match di sabato all'Olimpico contro l'Inter a -4 dalla capolista nerazzurra. Non parla di scudetto, il tecnico giallorosso, ma fa capire che una vittoria potrebbe davvero lanciare De Rossi e compagni verso scenari inimmaginabili un girone fa. "Essere al secondo posto fa un bell'effetto - dice Ranieri -. Adesso abbiamo l'Inter, finisce il curvone e poi vediamo. E' bello che la Roma, da come era partita, si gioca a 8 giornate della fine la partita dell'anno, significa che i ragazzi hanno lavorato molto bene, sarà una gran bella partita, speriamo di gioire. Andiamo a incontrare la superpotenza degli ultimi anni, vedremo". L'entusiasmo nella Capitale è già alto. Scontato il tutto esaurito. "Ma noi dobbiamo essere sempre equilibrati, mai deprimerci e mai esaltarci", avverte Ranieri, che applaude la squadra per come ha giocato al Dall'Ara. "I ragazzi erano molto concentrati - continua - l'ho visto subito dal riscaldamento. Non ho detto loro più nulla, ho visto che erano carichi al punto giusto, volevano vincere, sapevamo che eravamo venuti a Bologna per questo". Lo scivolone del Milan potrebbe consentire alla Roma di essere l'unica vera rivale per i nerazzurri. "Noi giochiamo per noi - dice ancora Ranieri - Adesso giochiamoci questa partita con l'Inter, la squadra sta bene, è in salute, corre, lotta e sabato dobbiamo fare una superpartita contro una squadra stellare". E potrebbe tornare anche Totti: ''Lui è sempre pronto". Leggi i commenti I commenti dei lettori 
L'Inter ha provato a spaventare Mourinho e i tifosi nel primo quarto d'ora contro il Livorno giocando male e svogliatamente, poi ha cambiato marcia ed è diventato un allenamento. L'unico brivido l'urlo dei tifosi al gol del Parma che ha fatto capire che il vantaggio in classifica era ritornato su distanze più tranquille. Ora ha tre giorni per preparare la sfida di Roma e cominciare a pensare al Cska Mosca. Ma sbaglia chi pensa che la Champions può diventare determinante nella lotta scudetto. L'Europa sarà un vantaggio mentale formidabile per l'Inter: se dovesse perdere sabato con la Roma avrebbe la possibilità di trovare subito l'occasione del grande riscatto perché giocare e vincere un quarto di finale di Champions cancella tutte le delusioni. Se poi dovesse vincere a Roma e archiviare molto probabilmente il campionato avrà la grande motivazione di poter puntare ad un risultato storico, la doppietta campionato- Coppa. Stimoli eccezionali come vedete altro che problemi. E il gruppo Inter sta dimostrando settimana dopo settimana di avere una gran fame di vittorie. Ha poi ritrovato Chivu un ritorno importante e sembra non soffrirte le follie di Balotelli. Chi ci sta rimettendo in tutta questa vicenda è proprio Balotelli perché non riesce ad immaginare cosa si sta perdendo, cosa vuol dire per un calciatore vivere sensazioni come quelle che stanno vivendo i giocatori dell'Inter. Emozioni forti che danno un senso alla carriera. Il ragazzo Balotelli rimpiangerà questi giorni quando avrà 30 anni e sarà diventato un uomo. Bravo Ranieri e brava la Roma ad essere arrivata alla partita più imporante della stagione con la possibilità di giocarsi lo scudetto. Si vede che la squadra ci crede nonostante le parole di Ranieri. Sono decisi, determinati, in campo concedono forse poco allo spettacolo ma sono diventati concreti. Merito di Ranieri che ha allontanato le tensioni dallo spogliatoio, ha difeso la squadra dalle pressioni che in una città come Roma in queste situazioni diventano un peso. Meglio per la Roma che la supersfida si gioca subito, tra tre giorni: pochi pensieri e poche chiacchiere. Il Milan a Parma ha giocato male come aveva fatto con il Chievo e con Il Napoli, ma questa volta non ha avuto i colpi di fortuna che gli hanno permesso in passato di vincere partite che non meritava. La sconfitta con il Parma potrebbe aver allontanato i sogni di gloria ma non li ha cancellati definitivamente. Leonardo ha un organico con tanta classe e carattere che non mi stupirei di rivedere il Milan nuovamente a un passo dallo scudetto. Lo scontro diretto tra Roma e Inter gioca a suo favore. Domenica sera Leonardo potrà rifare i conti con le sue ambizioni. 
PARMA - Mercoledì nero per il Milan. I rossoneri perdono 1-0 contro il Parma nella 30/a giornata di serie A e in un sol colpo si allontanano dall'Inter capolista (+4) e vengono agganciati dalla Roma di Ranieri. Decisivo il gol di Valeri Bojinov al 90' al termine di una gara equilibrata che ha visto gli uomini di Leonardo poco ispirati e mai realmente pericolosi nell'area emiliana. Nel finale espulsione per Pirlo. ERRORE MILAN - Dal possibile +1 di domenica scorsa al -4 di questa sera. Tre giorni da dimenticare per gli uomini di Leonardo che sbagliano tutto in una gara così importante come quella di Parma. Troppo lenta e prevedibile la manovra dei rossoneri che non riescono mai a impensierire Mirante se non in un paio di occasioni. Il primo tempo opaco di Ronaldinho e company la dice lunga sulla determinazione di una squadra arrivata a Parma con l'intento di riscattare il passo falso di San Siro contro il Napoli. A mancare, però, sono soprattutto gli uomini chiave di questa squadra: Ronaldinho, non pervenuto nella prima frazione, si è mosso meglio nella ripresa senza, però, dare quel qualcosa in più di cui la squadra aveva bisogno. Borriello, troppo isolato nell'area avversaria, più volte si è trovato a dover lottare circondato da tutta la difesa emiliana. Sotto tono anche le prestazioni di Clarence Seedorf e Pirlo, espulso in pieno recupero. Leonardo si può consolare solo col solito Thiago Silva che salva i suoi dallo scatenato Biabiany. PARMA DA INCORNICIARE - Ottimo, invece, il Parma messo in campo da Guidolin. I padroni di casa, vicini al gol dopo 10'' con una traversa dell'ex Crespo, hanno tenuto il campo per tutti i 90' pressando i rossoneri dall'inizio sino alla fine. Una ragnatela perfetta che ha intrappolato un Milan troppo lento per essere vero. Ottima, quindi, la prova corale di tutta la squadra che ottiene, ormai a 41 punti, una meritata salvezza anticipata. Il tecnico è stato bravo a ridar fiducia a un ambiente scoraggiato da un inverno privo di sorrisi. I cinque risultati utili consecutivi, due pareggi e tre vittorie, che hanno permesso alla classifica crociata di respirare sono il giusto premio a una stagione da incorniciare. Parma - Milan 1-0 (0-0) Parma (4-3-1-2): Mirante, Zenoni, Zaccardo, Paci, Lucarelli, Valiani, Morrone, Galloppa, Jimenez (40' st Antonelli), Biabiany, Crespo (29' st Bojinov). (1 Pavarini, 7 Castellini, 8 Lunardini, 90 Pasi, 9 Lanzafame). All.: Guidolin. Milan (4-3-3): Abbiati, Zambrotta (14' st Abate), Thiago Silva, Favalli, Antonini, Flamini, Gattuso (29' st Huntelaar), Pirlo, Seedorf, Borriello (20' st Inzaghi), Ronaldinho. (1 Dida, 18 Jankulovski, 23 Ambrosini, 30 Mancini). All.: Leonardo. Arbitro : Morganti di Ascoli Piceno. Marcatore : nel st 45' Bojinov. Note: Recupero: 0' e 4', Ammoniti: Ronaldinho per proteste, Morrone, Flamini per gioco scorretto. Espulso: al 46' st Pirlo per gioco violento. Angoli: 5-4 per il Parma. Spettatori: 20.493, di cui 6.802 paganti e 13.691 abbonati, per un incasso di 322.589 euro. Leggi i commenti I commenti dei lettori 
PARMA - Amarezza in casa Milan per una sconfitta che pesa come un macigno. I tre punti persi al Tardini consentono all'Inter di allungare e alla Roma di agganciare gli uomini di Leonardo che adesso sperano in un risultato a favore nella sfida diretta tra giallorossi e nerazzurri nell'anticipo della 31/a giornata. Non cerca scuse il tecnico rossonero che a fine gara ammette le colpe della propria squadra. "Abbiamo fatto un primo tempo sotto tono - sottolinea l'allenatore rossonero a Sky Sport - facendo molta fatica ad uscire dal pressing del Parma, bravo anche nelle ripartenze e nel fare tanto movimento. Anche quando avevamo palla noi, però, le idee erano poco chiare e abbiamo creato quasi niente". MILAN STANCO - Meglio la ripresa. "Si è visto un Milan con più voglia, creando anche delle occasioni e prendendo un gol alla fine, che forse meritavamo di incassare nel primo tempo". Leonardo ammette che aveva pensato ad una partita diversa "ma non eravamo in una serata brillante, c'è andato tutto storto. Nella ripresa abbiamo cambiato un po' con Pirlo più alto e gli innesti di Inzaghi ed Huntelaar ma anche così abbiamo creato senza un gioco nitido". Per Leonardo, però, la corsa al titolo del Milan non finisce a Parma: "Mi aspetto una reazione immediata della squadra, ne abbiamo passate tante. E poi sabato c'è lo scontro diretto tra Roma e Inter". NON SONO PREOCCUPATO - Ora la Lazio senza due uomini chiave come Ronaldinho e Pirlo. "Alla Lazio dobbiamo cominciare a pensare domani. Dobbiamo stare tranquilli, è vero che c'è meno brillantezza nel gioco ma abbiamo la qualità per riprenderci velocemente. E poi, è stata la quinta sconfitta in trenta partite, siamo secondi assieme ad una Roma in salute, a 4 punti da un'Inter che vince da tanto tempo e a undici dal quarto posto". Proprio alla Roma il tecnico rossonero dedica parole di stima: "Siamo a pari punti, ha fatto risultati importanti e adesso si vede che è in salute, che ha tanti giocatori di talento che stanno bene nello stesso momento". DEDICA SPECIALE - Chi, invece, esce dal Tardini col sorriso è Valeri Bojinov autore del gol che ha affondato il Milan al 90'. L'attaccante bulgaro ha una dedica speciale. "Sono  contento per questo gol perché ci mancava una vittoria contro una grande - ha detto a Sky -. Questo gol è per Mourinho. E' un allenatore che mi è sempre  piaciuto, da quando allenava il Porto. Ora non dite - ha aggiunto a 'Novantesimo minuto' su Rai Due - che mi propongo. Io sto bene a Parma, penso solo al Parma". Leggi i commenti I commenti dei lettori 
