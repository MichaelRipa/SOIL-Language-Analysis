Amava dire Paolo Mantovani, il presidente dello scudetto: «Pagliuca è la mia assicurazione sulla vita. Ogni volta che un attaccante è davanti alla nostra porta, penso sempre che c’è lui e che tutto può ancora succedere». Stravedeva per il suo portiere. Come oggi Riccardo Garrone, il presidente del ritorno in Champions, stravede per Marco Storari, di proprietà del Milan, assoluto protagonista nella splendida cavalcata blucerchiata verso il quarto posto. Sentire per credere: «In cinque mesi si è dimostrato un portiere straordinario. Era riserva al Milan, ma con noi ha contribuito fortemente a farci arrivare in zona Champions. Quante palle ho pensato che fossero gol e invece poi parava sempre». Parole non molto diverse da quello del suo illustre precedessore, come se il destino si divertisse ad aumentare i punti di contatto fra i due. Mantovani che ha un chiaro pupillo in Mancini, Garrone che adotta come un figlio Cassano, Mantovani che si tiene stretto (finchè ha potuto) Vialli, Garrone che blinda Pazzini, e ora l’amore calcistico per il portiere. Garrone non vuole perderlo e farà di tutto per acquistarlo dal Milan. «Vederlo in panchina nel club rossonero sarebbe un delitto. Speriamo che il suo desiderio di restare a Genova, desiderio che è anche il nostro, si possa avverare». E’ solo un problema di costo del cartellino. «Vedremo quanto il Milan lo valuta. Se lo sforzo sarà ragionevole, lo acquisteremo». Anche perché Di Carlo, il nuovo allenatore, ha già dato il suo consenso all’operazione. La Sampdoria non ha ancora ufficializzato la sua assunzione, ma il suo arrivo è sicuro e il tecnico (che si legherà alla Sampdoria con un contratto biennale) sta già lavorando in sintonia con Gasparin e Tosi. L’annuncio potrebbe slittare per problemi burocratici di qualche giorno, ma ieri Garrone ha assicurato che «per la questione allenatore è tutto sotto controllo», modo elegante per dire che è tutto fatto. Piuttosto il presidente smania dalla voglia di andare a vedere Palombo e Pazzini con la maglia azzurra nel ritiro del Sestriere. «Li incontrerò volentieri e mi spiace che del gruppo non facciano parte anche Gastaldello e Lucchini, si meritavano il Mondiale. Non parliamo poi di Cassano. Sarebbe stato un valore aggiunto, continuo a considerare assurdo il fatto che non sia stato chiamato». Garrone continua a parlare con enfasi del presente, l’euforia per il quarto posto non è ancora stata smaltita. Ma la Sampdoria ha già iniziato, seppur a fari spenti, le grandi manovre per il futuro. A livello di cessioni tiene sempre banco la questione Ziegler (lo vogliono Juve, Atletico Madrid e Liverpool), mentre in entrata si guarda con interesse al Chievo (Di Carlo porterebbe volentieri con sé sia Bentivoglio che Pellissier) e presto potrebbe essere intavolata una trattativa con l’Hertha Berlino per Rafael. In più Gasparin sta monitorando con attenzione il mercato estero. Tante opportunità e la chance di concludere affari lontano dalla luce dei riflettori. 
Tre squadre dei vigili del fuoco impegnati in tarda notte nell'ex stalle di Maria Luigia in strada del Cornocchio. In corso d'accertamento le cause del rogo che potrebbe essere nato involontariamente da un fuoco acceso da alcuni senza tetto che hanno trovato riparo nella struttura. Nello stabile è stata trovata anche una bombola a gas, fortunatamente rimasta indenne. Bruciati invece alcuni materassi. Le ex stalle, acquistate da Alfa ( Leggi ), una società partecipate dal Comune, erano rimaste danneggiate a marzo da un altro incendio. Le operazioni di spegnimento sono state ostacolate dall'alta vegetazione che ricopre lo stabile. Sempre ieri sera i vigili del fuoco sono intervenuti, attorno alle 19.30, alla pizzeria lo Smeraldo tra via Savani e viale Piacenza. Nelle cucine, da quanto si è appreso, si è incendiato dell'olio. Soccorso un uomo, probabilmente un dipendente, che ha riportato delle ustioni a un braccio e al volto. 
ROMA - La Montepaschi Siena è la prima squadra a staccare il biglietto per le semifinale dei play-off scudetto di basket maschile. Nell'altra gara 3 invece la Canadian Solar Bologna batte Cantù e va sul 2-1 COLLINS TIENE IN VITA BOLOGNA, CANTU' REGGE 2 QUARTI - Bologna rimane in vita nei playoff tenuta in piedi da Andrè Collins, decisivo al rientro dopo l'infortunio che lo aveva tenuto fuori nelle prime due gare della serie. "Un miracolo", il suo, anche per il coach bianconero Lino Lardo, che fino a ieri non pensava neanche di schierarlo. Invece il play americano ha spaccato la partita nel terzo quarto con una raffica di canestri da tre. Cantù, finita a -16, ha provato a rientrare riuscendoci quasi, sbagliando, però, i tiri chiave. E, aspetto di certo più grave, ha mostrato per la prima volta crepe consistenti in difesa, concedendo 89 punti a chi fatica di solito a raggiungere quota 70. Se gli applausi alla fine hanno accompagnato il ritorno alla vittoria della Canadian, dopo sei stop di fila, la partenza era invece stata ricoperta di fischi. Sotto 5-19 in un avvio di rara bruttezza, i pochi (appena 4.100) tifosi bianconeri temevano una disfatta da encefalogramma piatto. Invece proprio il rientro di Collins e un Moss finalmente in partita hanno rimesso in carreggiata la Virtus: prima a -4 al 15' (24-28), poi, grazie anche all'energia di Kangur e Fajardo, col sorpasso proprio un minuto prima dell'intervallo. Tradita da Green (appena 1/7 per l'eroe di gara 2), Cantù ha tenuto fino al 24' sorretta dalle lunghe braccia di Lydeka (5/7, ma 0 rimbalzi) sul 49-45. Poi il break aperto da Moss (17 e 5 assist) e confezionato da una sfuriata in trance agonistica di Collins (20 punti in 24 minuti, 4/8 da tre) che ha siglato il 69-53 di fine terzo periodo. Finita? Non per Markoishvili, 13 punti nell'ultimo quarto che hanno avvicinato la Ngc fino a -5 sull'80-75. A evitare il tracollo Sanikidze (12 punti e 10 rimbalzi), un gigantesco Fajardo (17 con 7/11) e anche la stanchezza dei brianzoli. SIENA E' UN RULLO - La Montepaschi Siena vola in semifinale scudetto ma la Benetton Treviso ci prova fino in fondo. Dopo aver ottenuto le chance per accedere ai playoff giovedì e sabato, Treviso si è piegata alla superiorità dei campioni d'Italia, combattendo però fino ai supplementari. In campo Repesa schiera Dixon, Kus, Rivers, Wallace sotto la frusta di capitan Nicevic, ma Siena è un altro pianeta. Al Palaverde, un tifo stellare che poche volte s'era visto e un arbitraggio che risente della tensione della serata. In fase offensiva la Benetton si muove bene. Anzi, nel secondo quarto recupera posizioni nei confronti dei toscani, e a ridosso della sirena una tripla di Kus rende meno dura la montagna da scalare. Solo 5 punti sotto. I trevigiani rientrano sul parquet e concretizzano subito andando a -3. I toscani spingono con un gioco aggressivo. Stonerook aumenta il pressing su Dixon e Treviso comincia a commettere troppi errori. Motiejunas non rende sotto canestro e per uno scontro di gioco Eze e Taylor quasi arrivano alle mani. La Benetton va sotto di 10, la partita si fa nervosa. Kus cerca di gestire palla, Wallace e Nicevic non rendono e Repesa spariglia il quintetto. Prova Gentile in abbinata con Motiejunas e i passaggi si fanno più fluidi. Cambia il gioco quando Nicevic rientra in campo. Treviso pareggia i conti con Kus e sale 44-42. Lo scontro è aperto, ora si fa sul serio. Sato da tre è implacabile. Treviso decide per la strategia del subire fallo e andare ai liberi il più possibile. Dixon inarrivabile da tre a centro campo piazza una stoccata che riapre le speranze. Nell'ultimo quarto un Carraretto che segue gli schemi con una brillantezza da manuale, sferra triple che inchiodano Treviso. Ma la situazione si sblocca con un Dixon scatenato e Stonerook che cerca il contrasto. Ultimi 2'27" decisivi. Valgono un biglietto per gara 4. Motiejunas sbaglia la doppia decisiva. Mc Intyre da tre sembra spegnere le speranze. Ultimo minuto di fuoco. Ultimi 39": 65-66. Mc Intyre fa passi, Nicevic lo trattiene, Eze va ai liberi e ne sbaglia uno: 65-67 quando mancano 16"94. Fallo di Sato su Kus che va ai liberi: 66-67. 12": Hackett commette fallo su Mc Intyre, che va ai liberi e manda Siena in semifinale. Domani sera le altre due partite della terza serie, con la Sigma Coatings Montegranaro e Lottomatica Roma che proveranno anch'esse a riaprire i giochi davanti al proprio pubblico, rispettivamente contro Armani Jeans Milano e Pepsi Caserta. Benetton Treviso - Montepaschi Siena 66-69 (12-18; 24-29; 47-48) Benetton Treviso: Brusamarello , Kus 13, Hukic , Rivers 12, Nicevic 10, Motiejunas 8, Hackett 4, Gentile 4, Wallace 2, Dixon 7, Taylor 6. All.: Repesa. Montepaschi Siena: Domercant , Mc Intyre 12, Zisis 10,  Eze 5, Carraretto 8, Sato 23, Lavrinovic 5, Rees 2, Hawkins 2, Marconato , Stonerook 2. All.: Pianigiani. Arbitri : Cicoria, Mattioli, Begnis. Note. Tiri da 2 Treviso 13/36; Siena 15/31; Tiri da 3 Treviso 7/24; Siena 5/24. Tiri Liberi: Treviso 19/23; Siena 24/33. Rimbalzi: Treviso 35; Siena 40. Falli: Treviso 29; Siena 27. Usciti 5 falli: 39' Wallace (Benetton); 39'12" Stonerook (Montepaschi); Hackett (Benetton) 39'49". Canadian Solar Bologna - Ngc Cantù 89-78 (13-24, 41-40, 69-53) Canadian Solar: Jackson 3, Moraschini 2, Moss 17, Sanikidze 12, Fajardo 17, Baldi Rossi ne, Collins 20, Maggioli ne, Gazzotti ne, Prato 3, Kangur 12, Vukcevic 3. All.: Lardo. Ngc: Green 2, Markoishvili 23, Micov 13, Leunen 11, Urbutis 6, Bloise ne, Giovacchini, Mazzarino 10, Mian, Meroni P. ne, Lydeka 13, Meroni M. ne. All.: Trinchieri. Arbitri: Paternicò, Pozzana, Martolini. Note - Tiri liberi: Canadian Solar 18/24, Ngc 19/25. Tiri da tre: Canadian Solar 11/22, Ngc 9/23. Rimbalzi: Canadian Solar 28, Ngc 18. Usciti per 5 falli: Moss al 35'. Spettatori: 4.134. Leggi i commenti I commenti dei lettori 
All’ultimo anno delle scuole superiori è corsa a recuperare le insufficienze. Per la prima volta, infatti, per essere ammessi alla maturità bisognerà avere la media del 6 in ogni materia. La novità, introdotta dalla riforma Gelmini, ha gettato nel panico quasi la metà dei 18mila studenti di città e hinterland, che al primo quadrimestre avevano materie “sotto” e che ora lottano per potere essere a scuola il 22 giugno alla prova scritta di italiano. Per dare una mano ai ragazzi nel rush finale, in questi giorni le scuole organizzano corsi di recupero e ripassi in classe. All’ex magistrale Virgilio si è addirittura deciso di fare più ore di ginnastica nei mesi scorsi, di modo che ora ci sia tempo per ripassare le altre materie. Ma le famiglie non si accontentano, e spendono centinaia di euro, se non migliaia, in lezioni private. La corsa alle ripetizioni pomeridiane è tanto vistosa che alcuni presidi tentano di mettere un freno. «C’è chi spende 50 euro per un’ora di greco, e chi prende ripetizioni di cui non ha bisogno — dice Innocente Pessina, preside al classico Berchet — tutto in nero, ovviamente. Ho invitato gli studenti a non farsi fregare, e i professori a non fare lezioni alle spalle del fisco». Anche allo scientifico Vittorini il preside ha notato una bulimia da lezioni private. «Capisco la paura dei ragazzi — dice il preside Giorgio Castellari — al primo quadrimestre, metà dei 153 studenti di quinta aveva insufficienze. Ma temo che spendere soldi serva a poco, l’unica è studiare, e c’è chi non lo ha capito: l’anno scorso abbiamo ammesso tutti, questa volta sarà dura». Un altro elemento di stress per i ragazzi è il calendario delle prove scritte, che prevede un solo giorno fra il secondo compito e la terza prova, non tre come da tradizione. E ancora non si conoscono i nomi dei professori commissari esterni: la data fissata dal ministero per la compilazione delle liste è oggi, ma il sistema va a rilento. Intanto, i sindacati di base hanno indetto uno sciopero nei primi due giorni di scrutini, per bloccare l’intera macchina delle maturità. Per i professori, il problema sarà decidere come interpretare la regola dell’esclusione degli studenti con una sola insufficienza. «Negli scrutini useremo il buon senso, non solo la calcolatrice, nessuno sarà bocciato per un cinque e mezzo», dice Pietro De Luca, preside al classico Beccaria. «La legge è chiara, non si sgarra», ribatte Rita Donadei, capo dell’istituto professionale Oriani Mazzini, che presiederà tutti gli scrutini delle quinte, «per evitare eccessive indulgenze e decisioni arbitrarie sui voti». La “tolleranza zero” sulle insufficienze vale anche per l’ammissione all’esame di terza media. «Bocciare un quattordicenne per un’insufficienza è impensabile — dice Francesca Lavizzari, preside alla Cavalieri — intanto, cerchiamo di portare i ragazzi al 6. Io stessa faccio ripetizioni gratis al pomeriggio a un ragazzino che aveva quattro insufficienze». Per stemperare l’ansia fra gli studenti dell’ultimo anno, la preside ha organizzato per l’11 giugno, ultimo giorno di scuola, un ballo con dj. Mentre gli insegnanti si arrovellano per decidere con quali criteri mettere i voti agli studenti, i professori del liceo linguistico Manzoni hanno invece la preoccupazione contraria: aspettano di sapere quali voti daranno loro gli studenti e le loro famiglie. Per volere dell’assessore comunale all’Istruzione, Mariolina Moioli, mamme e papà in questi giorni danno infatti la loro valutazione alla performance dei singoli docenti, imbucando schede anonime in un’urna in atrio. Un’iniziativa che ha provocato le proteste di alcuni professori. 
Il preside delle elementari Pirelli e Mann ha impedito alle maestre di prendere parte al girotondo «contro i tagli» organizzato dall’assemblea dei genitori. Lo ha fatto con un avviso: «I docenti in servizio non possono partecipare a manifestazioni», ha scritto il dirigente Giuseppe Duminuco, precisando di avere preso la decisione «dopo una comunicazione della Direzione scolastica regionale». FOTO Il girotondo contro la riforma Gelmini Il girotondo ai due istituti in zona Niguarda si è fatto comunque: 500 fra genitori e alunni hanno “abbracciato” la scuola in segno di protesta contro «un sistema inaccettabile di tagli da parte del governo». Altri genitori, una minoranza, hanno preferito portare a casa i figli. La manifestazione, che sul volantino era promossa come «la singolare protesta dei bambini», aveva lasciato perplesse alcune famiglie, convinte che «protestare sia giusto, ma senza usare i figli». Il girotondo si è fatto dopo il temine delle lezioni, ma il preside ha richiamato gli insegnanti a fare comunque le riunioni di interclasse. «Ci è stato detto che se fossimo andati al girotondo avremmo rischiato provvedimenti disciplinari», racconta una maestra. Alberto Forni, portavoce dell’assemblea dei genitori, torna a difendere l’idea di organizzare manifestazioni anche con i bimbi: «L’atteggiamento della direzione regionale stupisce — dice — non vedo nulla di male nel coinvolgere i figli nella protesta. Qual è la differenza con chi li porta a messa o a una festa sportiva? Per paradosso, qualunque iniziativa che coinvolga la famiglia può allora essere considerata strumentale». Le proteste contro i tagli alla scuola non si fermano. Oggi, alle 14, Cgil, Cisl e Uil faranno un presidio davanti al Pirellone, per chiedere alla Regione di intervenire presso il governo nel tentativo di limitare i tagli. 
Una settimana dopo l’avvio, il digitale terrestre resta un problema in Lombardia. Canali che scompaiono dal piccolo schermo, problemi di sintonizzazione, interi Comuni che finiscono nel cono d’ombra. E se le associazioni dei consumatori già gridano allo scandalo («nonostante l’esperienza di Roma — dice Carlo Pileri dell’Adoc — a Milano e in Lombardia i problemi sono uguali»), i tecnici consigliano pazienza: fino allo switch off d’autunno. I cittadini lombardi si sono trovati ad affrontare tre tipi di problemi: quelli di ricezione legati alla copertura del segnale, quelli di ricezione legati alle antenne e quelli di sintonizzazione del decoder. I guai dovuti all’orografia del territorio sono di vecchia data, tuttavia con l’arrivo del digitale sono aumentati. Il segnale digitale infatti, è più sensibile ai disturbi e, mentre un segnale analogico disturbato consente di vedere un’immagine poco nitida, un segnale digitale disturbato può provocare il blocco totale delle immagini e dell’audio rendendo di fatto impossibile vedere correttamente i canali. Ne sanno qualcosa i comuni delle provincie di Lecco, Como e Bergamo. La parola d’ordine qui è “macchia di leopardo”: «Io ho la fortuna di essere all’inizio della valle Cavallina — spiega uno degli utenti di Gorlago in provincia di Bergamo, iscritto al DigitalForum, sito internet dedicato agli amatori del settore — ti sposti due chilometri e in digitale non hai quasi più niente. Troppo complicato arrivare nelle vallate con i segnali, morale, a occhio direi che il 60 per cento della provincia (non in pianura), e un buon 40/50 per cento della popolazione non abbia ricevuto un servizio Dtt degno delle premesse». Guai simili anche nei comuni dell’alto lago nella provincia di Lecco. Secondo quanto scrive il quotidiano la Provincia, «rimangono oscurati alcuni comuni come Mandello, Abbadia, Varenna e alcune aree limitrofe al capoluogo, per esempio Chiuso, Maggianico e Calolziocorte». E nella provincia di Como non se la passano di certo meglio. In un Comune come Brunate il segnale è totalmente schermato e qui l’unica soluzione è acquistare il decoder satellitare Tv Sat. Questo è una di quelle zone non coperte dal segnale del Mux 1 Rai (ovvero un “pacchetto” di segnale digitale che consente di vedere i canali principali): «Nelle aree non coperte dal Mux 1 o nelle quali l’offerta terrestre non è completa — consiglia la Rai — bisogna installare una parabola con il decoder satellitare di Tivù Sat. Tivù Sat è la nuova piattaforma satellitare gratuita sulla quale saranno diffusi i canali televisivi gratuiti di Rai, Mediaset e la7». In questo caso il decoder normale non basta più e per ricevere il segnale è necessario dotarsi di un dispositivo satellitare dal costo di 100 euro. Alcuni dei problemi di ricezione possono essere anche legati all’orientamento delle antenne. È il caso di Pavia, dove all’indomani dello switch over molti cittadini non ricevono più i principali canali Rai. Qui la questione è puramente tecnica: la Rai, in occasione del passaggio al digitale, ha deciso di trasmettere su frequenze Vhf e in Lombardia questo significa che il segnale del Mux 1 viene inviato dal ripetitore sul monte Penice (dove fin’ora veniva trasmessa solo Rai 1) e non più dal centro trasmittente di Valcava. A Pavia il 90 per cento delle antenne sono sintonizzate sul segnale proveniente da Valcava e per sintonizzarle sulle nuove frequenze è necessario l’intervento di un antennista. «Con lo switch over c’è stata la corsa agli antennisti che in questo periodo stanno facendo affari d’oro — spiega Rosario Trefiletti presidente della Federconsumatori — a volte vengono chiamati anche per la risintonizzazione del decoder e alcuni di loro se ne approfittano». Eppure il peggio deve ancora arrivare. Quando sarà il momento dello switch off, le emittenti si troveranno a cambiare le frequenze da cui trasmettono per effetto del piano di assegnazione deciso dall’Agcom. Considerato che nelle centraline delle antenne condominiali sono “registrate” solo quelle principali, ovvero quelle dei canali più seguiti, al momento del passaggio molte di queste dovranno essere riprogrammate. Con nuovi interventi degli antennisti e nuove spese per i condomini. 
