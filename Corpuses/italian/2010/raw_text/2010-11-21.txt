Momentaccio per il Cras Taranto che quattro giorni dopo aver subito la prima sconfitta in Eurolega, cede il passo anche in campionato. Sul campo di Schio, sempre più tabù visto che il Cras non vince lì dal 2005, le ragazze di coach Ricchini si arrendono per 55-81 alle venete che adesso guidano la classifica a punteggio pieno, mentre il Cras è costretto ad inseguire a due lunghezze di distanza. Il punteggio la dice lunga sull’andamento della gara anche se nei primi dieci minuti, Schio era in vantaggio di soli 3 punti (22-19). Poi il Cras ha ceduto di schianto e i 18 punti di svantaggio accusati all’intervallo lungo (50-32 per Schio) stanno lì a dimostrarlo. A parziale giustificazione delle tarantine le assenze di Giauro e Greco ancora alle prese con problemi alla spalla la prima e al pollice della mano destra la seconda. Ma se soltanto due giocatrici arrivano a una risicata doppia cifra (Smith 12 punti, Godin 10), anche le assenze seppur importanti servono a poco per giustificare una serata storta. Per Schio è stata invece la serata perfetta con quattro giocatrici che insieme hanno messo a referto 56 punti, cioè più di quanti ne abbia segnati il Cras. Miglior realizzatrice dell’incontro, Cohen con 15 punti, poi l’eterna Laura Macchi e Yacoubou-Dehoui con 14 e infine Erkic con 13 le mattatrici della serata. Ora Taranto deve metabolizzare in fretta queste due sconfitte e ricominciare a correre, sia in Europa che in Italia. Mercoledì al Palamazzola arriva il Pecs, penultimo nella classifica del girone A. “A noi spetta il dovere morale di azzerare tutto e ripartire” sono le parole di Ricchini al termine della gara di Schio. “Abbiamo sbagliato tutto, sia in attacco che in difesa. Troppa fretta di concludere, troppi passaggi sbagliati, così Schio ha avuto vita facile. Non stiamo attraversando un bel periodo. Le assenze di Greco e Giauro sono importanti, ma la squadra stasera non ha reagito. La stagione è lunga. C’è tempo per mettersi allo specchio, riflettere, e ripartire”. 
Per la cultura "l'anno tremendo sarà il 2011", è la diagnosi impietosa di Caterina Bon Valsassina, sovrintendente regionale ai Beni paesaggistici. Che snocciola questi dati: nel 2010 la percentuale del bilancio generale dello Stato destinata ai beni culturali si è abbassata allo 0,21 per cento. Nel 2004 era allo 0,34. "Un dato che si commenta da solo. Il taglio del 30 per cento avrà ripercussioni soprattutto l'anno prossimo anche sulla Lombardia", dice la sovrintendente. Di certo avrà effetti sui musei, costretti ormai da anni a fare i salti mortali per stare in piedi, visto che diminuiscono progressivamente le risorse provenienti dal pubblico. Ed è da qui che arriva l'ennesimo allarme su un futuro ormai a secco. "Navighiamo a vista, siamo arrivati a circa il 75 per cento di autofinanziamento" ammette Fiorenzo Galli, direttore del museo della Scienza e della tecnologia, 40mila metri quadrati in via San Vittore, 400mila visitatori l'anno, 3 milioni virtuali sul sito. Tra biglietteria, visite guidate, utilizzo del museo come centro congressi (lo scorso anno gli appuntamenti sono stati 200), affitto di sale per attività ed eventi, progetti in partnership con privati o istituzioni, si cerca di andare avanti. "Non abbiamo mai la certezza assoluta che i contributi pubblici arrivino tutti, possono essere sottoposti a tagli improvvisi e comunque arrivano sempre a fine anno. Ma intanto noi i 113 dipendenti li dobbiamo pagare a fine mese e per questo chiediamo prestiti alle banche, il che genera oneri finanziari, quindi un ulteriore danno". Con un bilancio di 12,5 milioni di euro il contributo statale è di 2 milioni e 600mila euro l'anno. "Ma il nostro corrispettivo tedesco a Monaco prende dal governo 36 milioni di euro l'anno e sta per ricevere 400 milioni per la sua riorganizzazione  -  aggiunge Galli  -  . Il museo delle scienze di Londra ha un bilancio interamente garantito dallo stato, 36 milioni di sterline, e quello di Parigi, bilancio 130 milioni, idem. Noi siamo in una condizione borderline, ulteriori tagli possono metterci al di sotto della linea di galleggiamento". Altra sede, altro grido di dolore per finanziamenti pubblici sempre più ridotti. Il Poldi Pezzoli è il primo esempio di casa museo che ha fatto scuola in Europa e ha visto crescere nell'ultimo anno i visitatori del 20 per cento. Ma nonostante sia considerato "museo di interesse nazionale", riceveva dal ministero 40mila euro l'anno, scesi ora a 30mila "il 3 per cento di quello che spendiamo" dice la direttrice Annalisa Zanni. Anche il contributo del Comune, 100mila euro, ha subito un taglio del 20 per cento. Quindi ci si ingegna con sponsor, aperture straordinarie, contributi di privati (tra cui un gruppo di fedelissimi, banche e aziende), progetti speciali che possono ricevere finanziamenti dalla Regione Lombardia, come la mostra su Botticelli in corso o la nuova illuminazione del museo. La Regione, infatti, finanzia in campo culturale soprattutto progetti mirati. "A metà degli Anni '80, quando il Poldi stava per chiudere, abbiamo anche organizzato una raccolta straordinaria di fondi. Ma quei due miliardi e mezzo di lire raccolti, che investiti in titoli davano il 12 e mezzo per cento e rendevano 280 milioni di lire l'anno, oggi rendono solo l'1 e mezzo per cento  -  dice ancora la Zanni  -  . Insomma, siamo nati come storici dell'arte e siamo diventati dei manager". In Triennale, invece, il problema più sentito è un altro, l'autonomia. "Il contributo del ministero qualche anno fa era di un milione e mezzo, ora è sceso a un milione e 189mila, e non abbiamo mai protestato  -  racconta il direttore Andrea Cancellato  -  . Noi come fondazione culturale vogliamo avere maggiore libertà e autonomia per individuare altri soci privati, ma la quota di adesione, fissata da un meccanismo infernale di legge, è troppo alta, 516mila euro l'anno per minimo quattro anni. Quindi è difficile trovare soci, tutti preferiscono fare gli sponsor, si ha più visibilità e si è più liberi. In più, con i recenti provvedimenti di legge, si rende praticamente impossibile per un privato entrare a far parte del consiglio di amministrazione". Dei due musei statali milanesi, chi non ha problemi è il Cenacolo che incassa molto di più (due milioni e mezzo di euro tra biglietti e royalties nel 2010) di quanto spende per la gestione (360mila euro l'anno dal ministero). Mentre invece si dibatte tra i problemi la Pinacoteca di Brera, rilanciata dalla sovrintendente Sandrina Bandera. "Nel 2009 abbiamo chiesto un milione 618mila euro per le spese di copertura di esercizio, ne abbiamo ottenuti 949mila. Nel 2010 ci servivano un milione 563mila euro e ne abbiamo avuti solo 817mila  -  racconta la direttrice  -  . Fino ad ora ce l'abbiamo fatta, anche se ci sono momenti in cui ci manca persino la carta". E per cercare di arginare le spese annuali "tremende" delle utenze, dovute in gran parte alla climatizzazione speciale nelle sale (141mila euro di acqua, 400mila di gas, 415 di elettricità, oltre a 30mila di telefono), "abbiamo fatto richiesta di un fondo speciale di 500mila euro per fare un pozzo e avere l'acqua dalla falda". 
NAPOLI - Dopo la vittoria sul Bologna, il tecnico del Napoli Mazzarri non fa proclami ("La classifica non la guardo mai. I conti si fanno alla fine, la nave va portata in porto") e si mostra insolitamente critico verso la squadra. "Più che il risultato, guardo la prestazione - ha detto a Sky il tecnico -. La mia squadra mi era piaciuta di più altre volte, stasera tutto ci è andato bene. Siamo andati in vantaggio alla prima occasione e questo ci ha aiutato, quando una partita si sblocca subito si evitano quelle complicazioni che arrivano quando si crea tanto e non si riesce a far gol". Mazzarri si complimenta anche con il Bologna: "Faccio i miei complimenti al Bologna, il 4-1 finale non rispecchia quanto si è visto in campo. Gli emiliani ci hanno fatto soffrire e 'abbassare', costringendoci a giocare un calcio che non ci piace. Il risultato è troppo netto". In mediana invece non c'è, secondo Mazzarri, bisogno di fosforo: "Il nostro è un tipo di gioco essenziale in mezzo al campo, avere un regista sarebbe un problema perchè rallenterebbe la nostra azione". DE LAURENTIIS PROMETTE RINFORZI - Il presidente Aurelio De Laurentiis promette rinforzi ai microfoni di Sky: "Ci saranno tre nuovi innesti, uno per reparto, tra febbraio e giugno per migliorare la qualità di questa squadra, che è abbastanza alta. Potrebbe trattarsi di giocatori giovani da far crescere". De Laurentiis parla anche di fair play finanziario che presto la Uefa imporrà a tutti i club europei di rispettare. "Dobbiamo seguire le regole, crescere ma non fare tutto in un colpo, non ingozzarsi - ha detto il presidente del Napoli -. Siamo per una crescita costante. Ho fatto un programma decennale: i primi 5 anni sono trascorsi, le somme si tireranno alla fine. Ho sempre parlato di un calcio diverso, mi avete preso per visionario, tra qualche mese il calcio cambierà radicalmente nelle cinque nazioni più importanti d'Europa, vedrete. Sarà come una bomba deflagrante". Leggi i commenti I commenti dei lettori 
Poche righe per dire che l’uomo forse non è ancora finito. La notizia più bella della settimana la coglie Franco Vanni su questo giornale, quando racconta di Renatino, tassista romano di 37 anni che si è svegliato alle sei del mattino, ha preso l’auto bianca del lavoro e ha raggiunto Locate dei Triulzi per salutare Luca, il collega ucciso a Milano. Renatino applaude il passaggio della bara, quasi si vergogna dei suoi sentimenti. Dice: "Di solito sono un tipo freddo, ma la vicenda di Luca mi ha distrutto. Essere qui è un dovere". Non un dovere, ma la capacità di sentire noi stessi negli altri. *** Roma, via Santa Caterina da Siena. L’uomo che spinge il carretto sotto la pioggia ha un impermeabile militare e pantofole ai piedi. Nel carretto c’è di tutto, anche album a fumetti e libri. Lui si ferma sull’ingresso della libreria “Amore e psiche” e fa alla ragazza: "Ce l’hai Totò?" Lei gli fa cenno di no: "Ripassa domani". *** Piove, a Milano. Un anziano in corso Magenta viene sfiorato da un giovane in moto salito sul marciapiede per inventarsi un parcheggio. Il signore lo scansa con eleganza: "Motociclisti! Eh, adesso viene la bella stagione anche per voi". 
Un'auto pirata ha travolto e ucciso una donna di 85 anni all'uscita della chiesa di San Bernardo a Lodi, mentre stava attraversando la strada. La donna è morta sul colpo mentre il marito, che ha tentato di salvarle la vita, ha riportato solo qualche escoriazione. Secondo i primi rilievi, sembra che l'auto non abbia lasciato a terra segni che la possano far riconoscere. I rilievi sono stati fatti dai vigili urbani. Immediatamente è scattata la caccia al pirata. 
I tifosi del Napoli contestano la politica a causa della crisi rifiuti. Lo fanno al San Paolo, prima della partita Napoli-Bologna, con i tifosi della curva A che espongono uno striscione dal tono piuttosto polemico. "Alle prossime elezioni - è scritto su un telo bianco - una sola cosa è sicura: la scheda elettorale va messa nella spazzatura. La vera Napoli disprezza questa politica di munnezza". 
NAPOLI - Il Bologna perde 4-1 a Napoli, ma Alberto Malesani non cerca giustificazioni nel momento finanziario difficile del club: "Ho visto i ragazzi al lavoro ed escludo che le vicende societarie possano aver influito - spiega ai microfoni Rai -. Quando sono arrivato mi è stato prospettato un bel progetto che mi è piaciuto, spero ancora si possa andare avanti. Non so se con questo presidente, ma mi auguro che il progetto vada avanti. Gli stipendi che mancano? Ci vuole buon senso, non siamo dei poveretti". Parlando del match: "Spesso in trasferta commettiamo degli errori di disattenzione. Tre dei quattro gol presi questa sera sono arrivati per mancanza di attenzione in situazioni semplici. Dobbiamo migliorare su questo aspetto". Secondo Malesani comunque "nell'insieme il Bologna ha fatto una buona gara, comandando il gioco a tratti. La squadra - aggiunge - non mi è dispiaciuta e ha lottato fino al 90'". Leggi i commenti I commenti dei lettori 
