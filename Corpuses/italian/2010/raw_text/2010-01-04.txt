NEW YORK - In autunno l' American Law Institute , un istituto giuridico molto influente composto da oltre quattromila membri tra giudici, avvocati e professori universitari, e che oltre 50 anni fa aveva creato la struttura di base del moderno sistema che regola l'applicazione della pena capitale, ha definito ufficialmente lo stesso sistema "un fallimento" e ne ha preso le distanze. Per gli abolizionisti è un passo decisivo verso la fine delle esecuzioni capitali negli Stati Uniti. Il 23 ottobre 2009, l' American Law Institute (ALI) aveva infatti votato a grande maggioranza una sostanziale marcia indietro: con solo poche astensioni, infatti, il consiglio dell'Istituto ha ritirato una sezione del suo modello sulla pena di morte (la sezione 210.6) alla luce "degli attuali insolubili ostacoli istituzionali e strutturali, e nel tentativo di garantire un sistema più adeguato alla gestione della pena di morte". Un compromesso, e alcuni membri avrebbero voluto che il consiglio si pronunciasse contro la pena di morte completamente. Ma un importante segnale. Secondo quanto scrive il New York Times , il passo è "epico". Ci sono stati infatti importanti sviluppi sulla pena capitale durante l'anno. Il numero delle sentenze è diminuito, l'Ohio ha cambiato la composizione chimica dell'iniezione letale e il Nuovo Messico l'ha definitivamente abrogata. Ma il primo segnale veramente importante verso l'abolizione è quello arrivato dall'Ali. "L'istituto è fondamentale e molto influente" ha spiegato Franklin E. Zimring, professore di legge all'università californiana di Berkeley. "I giuristi che lo compongono sono stati fino ad oggi la sola voce intelletualmente rispettabile a supporto della pena capitale". La retromarcia è dunque significativa. L'Ali disegnò la moderna struttura del sistema capitale nel 1962 e la Corte suprema americana ne adottò il modello quando reinstituì la pena di morte nel 1976 nel caso Gregg contro Georgia. Il modello dell'Insituto fu poi adottato da molti stati federali, compreso il Tennessee. Il tentativo dell'istituto era stato quello di gestire l'arbitrarietà delle decisione in base a una serie di attenuanti e aggravanti. L'Ali ha fatto quindi una dichiarazione storica definendo il sistema giuridico capitale 'fallato'. Uno studio commissionato dallo stesso istituto su decenni di sentenze ha dimostrato l'inconciliabilità tra le decisioni individuali su chi debba essere punito con la pena di morte e la giustizia alla base del sistema. L'arbitrarietà diventa così una falla impossibile da istituire a legge. Troppi elementi concorrono a rendere dispari le condizioni necessarie perché la pena capitale sia effettuata. La razza, la mediocrità di avvocati poco pagati, e il rischio di condannare persone innocenti resta ancora troppo alto. "Gli studenti di legge dal 2010 in poi - ha detto Samuel Gross, professore di legge all'Università del Michigan - impareranno che gli stessi giudici e illustri avvocati, gli stessi che dovranno studiare e leggere ogni giorno, hanno definito il sistema di pena di morte statunitense che hanno contribuito a creare, un fallimento. Reale e morale". 
WASHINGTON - Barack Obama ha di recente nominato una transessuale nella sua amministrazione. Si tratta di Amanda Simpson, designata per l'incarico di consigliere capo del dipartimento al Commercio. Membro del Centro Nazionale per l'Uguaglianza dei Transgender, prima di diventare donna, Simpson era un pilota collaudatore di aerei. Vanta un'esperienza trentennale in materia di tecnologie e difesa grazie alla sua permanenza presso la Raytheon, compagnia leader nel settore dei sistemi aereospaziali. Già presentatatasi alle elezioni per la Camera dell'Arizona, la sua candidatura non riscosse il successo sperato. Tuttavia fu in quell'occasione che  divenne delegata democratica per Hillary Clinton alla convention che, nell'agosto 2008, incoronò Barack Obama come candidato per la Casa Bianca. "Sono molto onorata di ricevere un tale incarico - ha detto Simpson - In quanto transessuale, una delle prime nominate da un presidente a una carica federale, spero che presto anche altri transessuali ottengano dei posti federali e che il mio incarico possa aprire le porte a molte altri casi simili". La notizia della nomina è stata immediatamente applaudita dalle organizzazioni gay e transgender americane. Un'altra vittoria per il presidente Obama che, in materia di omosessualità, sembra aver battuto anche Mr. Clinton. In meno di un anno Obama ha infatti nominato 100 funzionari apertamente gay, contro i 140 scelti da Clinton durante i suoi otto anni alla Casa Bianca. 
NAPOLI - La telenovela è finita. Ancora poche ore e Andrea Dossena sarà un giocatore del Napoli. L'esterno del Liverpool, a lungo corteggiato la scorsa estate, si è finalmente deciso ad accettare la proposta della società campana. Dossena, poco utilizzato anche quest'anno dal tecnico Benitez (appena 5 presenze complessive tra coppe e campionato), era sempre stato titubante sull'ingaggio. E' COSTATO 5 MILIONI - Il volo a Londra del direttore sportivo Riccardo Bigon, con cui ha avuto un lungo colloquio, lo ha convinto a cambiare idea. Il Napoli, che con il Liverpool da tempo aveva trovato un accordo attorno ai 5 milioni di euro per l'acquisto del cartellino, dovrebbe far firmare all'ex giocatore dell'Udinese un quadriennale da 1,2 milioni di euro a stagione. Dossena è atteso nelle prossime ore a Napoli per la firma. GARGANO RINNOVA - Intanto a Montevideo il presidente Aurelio De Laurentiis ha incontrato il procuratore di Walter Gargano, Pablo Betancourt. E' stato firmato il rinnovo del contratto del giocatore che resterà nel capoluogo campano fino al 2015 con un ingaggio praticamente raddoppiato, da 450 mila e quasi un milione di euro a stagione. Leggi i commenti I commenti dei lettori 
WASHINGTON - La cena di stato offerta alla Casa Bianca il 24 novembre scorso pullulava di imbucati. Già la notizia che ce n'erano due aveva suscitato scalpore. Ora viene fuori che al gala offerto dal presidente Barack Obama in onore dell'India, il primo della sua amministrazione, c'era una terza persona senza invito. E lo rivelano gli stessi servizi segreti Usa, quelli che si occupano della sicurezza del leader americano e della sua famiglia. Quegli stessi servizi che erano già stati messi in notevole imbarazzo dopo la scoperta che una coppia, Taraq e Michaele Salahi, era riuscita a partecipare alle cena pur non avendo l'invito. Oggi il Servizio Segreto ha rivelato che una terza persona si è "imbucata" arrivando con la delegazione indiana che era partita da un hotel di Washington. Non ha dovuto far altro che accodarsi al gruppo all'uscita dall'albergo e salire sul minibus che doveva portarli alla Casa Bianca "dopo aver passato tutti i controlli di sicurezza".  Questa persona, il cui nome non figurava nella lista degli invitati, non sarebbe comunque passata davanti al punto dove Obama dava il benvenuto agli ospiti della cena di stato, e non sarebbe quindi entrata in contatto col presidente Usa. Il nome del terzo infiltrato non è stato reso noto. Un portavoce ha detto che dopo l'incidente sono state messe in atto "modifiche alle procedure" per risolvere i potenziali problemi creati da persone senza invito che cercando di intrufolarsi agli eventi della Casa Bianca. 
PARIGI - Laura Smet, figlia del cantante francese Johnny Hallyday e dell'attrice Nathalie Baye, è ricoverata nell'ospedale militare Val de Grace a Parigi dopo aver tentato il suicidio assumendo medicine e alcol. L'attrice, 26 anni, ha tentato di togliersi la vita nella chiesa di St-Germain-des-Prés, dove è stata trovata priva di sensi. Le sue condizioni sono gravi. Ma la sua agente, Elisabeth Tanner, smentisce e parla invece di un "semplice malore", aggiungendo che il suo stato non è "assolutamente preoccupante". La stessa versione fornita dall'avvocato della ragazza, Hervè Temine, che ha detto: "Laura sta bene e non è in pericolo". In un'intervista pubblicata sul Journal du Dimanche , Laura Smet aveva negato di essere "divisa" tra suo padre e il fidanzato Julien, fratello del neurochirurgo Stephane Delajoux. Era stato Delajoux a operare il cantante per un'ernia del disco con un intervento che era stato poi la causa di un peggioramento della sua salute. Nell'intervista aggiungeva di non avere imposto al padre di farsi operare da Delajoux: "Mio padre conosceva il dottore prima del mio incontro con Julien. E lui l'aveva operato senza il minimo problema, da quanto ne so". Johnny Hallyday, 66 anni, era stato operato il 26 novembre a Parigi, ma il 7 dicembre era stato ricoverato d'urgenza al Cedars-Sinai di Los Angeles a causa di un'infezione ed era stato posto in coma farmacologico. Il cantante più amato di Francia, che dice di "aver sfiorato la morte", ha quindi chiesto alla magistratura  francese di fare chiarezza su quanto accaduto e il tribunale di Parigi ha ordinato una perizia medica sul caso. "Da quando mio padre è stato ricoverato a Los Angeles - continuava Laura nell'intervista al Journal du Dimanche - ho visto e sentito di tutto. Ma per me le cose sono molto chiare: l'unica cosa che conta è la salute di mio padre". Hallyday è stato dimesso dall'ospedale americano dopo 16 giorni, il 23 dicembre, ma è stato costretto ad annullare il suo 'Tour 66', che era stato annunciato come l'ultimo della sua carriera. 
