Da oggi in poi tutte le sanzioni riferite all'errato conferimento dei rifiuti a Bari saranno equiparate a reati penali, fatta eccezione di quelle relative all'inosservanza dell'orario previsto per buttare i sacchetti nei cassonetti. Lo ha stabilito il sindaco di Bari, Michele Emiliano che nel pomeriggio ha emanato una ordinanza per dare così "una risposta concreta" a tutti i cittadini che vogliono vedere la città più pulita. Da oggi, quindi, chi butta sacchetti fuori dai cassonetti, chi non raccoglie i bisogni del proprio cane con la paletta, chi abbandona per strada rifiuti ingombranti non solo avrà una sanzione amministrativa, ma anche penale, cioè commetterà un reato. Nella stessa ordinanza il sindaco ha conferito agli operatori dell'Amiu le funzioni di accertamento e immediata contestazione degli illeciti amministrativi in materia, per contrastare "con forza il fenomeno dello smaltimento illegale dei rifiuti sul territorio cittadino". "Si tratta di una di quelle questioni che abbiamo ritenuto di poter risolvere alla luce del testo dell'art.50 del Testo unico delle leggi sull'ordinamento degli Enti locali - ha detto Emiliano - considerando gli elementi relativi all'igiene urbana come rientranti nella nozione più complessa di sicurezza urbana, legata all'ordinato svolgersi della vita quotidiana della città". "Per la prima volta nella storia della nostra città - ha proseguito il sindaco - abbiamo conferito la possibilità di elevare sanzioni in materia di errato conferimento dei rifiuti direttamente a dipendenti dell'azienda per la nettezza urbana, l'Amiu. Si tratta di un provvedimento urgente che viene emanato dopo aver invitato la Regione Puglia a valutare l'opportunità di un provvedimento legislativo che regoli definitivamente la questione". "Dal nostro punto di vista - ha aggiunto - è opportuno che in questa materia le sanzioni siano elevate oltre che dalla Polizia Urbana anche dal personale Amiu, che patisce direttamente la scorrettezza dei comportamenti dei cittadini". 
ROMA - In arrivo dal Pdl modifiche per il Lodo Alfano. Nel parere sul Lodo che la commissione Giustizia del Senato sta per dare alla commissione Affari Costituzionali di Palazzo Madama, c'è anche la proposta di estendere ulteriormente lo scudo per il premier, prevedendo che la sospensione possa valere anche per i processi cominciati prima dell'assunzione della carica. Estensione di cui dovrebbero godere anche i ministri e che, nel testo attuale, vale solo per il presidente della Repubblica. A stretto giro arriva la reazione dell'opposizone. "La decisione è davvero sconcertante - afferma il capogruppo del Pd in Commissione Giustizia della Camera, Donatella Ferranti -  e dimostra, qualora ce ne fosse stato bisogno, che non si tratta di un provvedimento con nobili intenzioni. Ripeto, è tutto molto sconcertante, si fa scempio della giustizia". Per Filippo Berselli, presidente della commissione Giustizia "un diverso trattamento tra il capo dello Stato e il presidente del Consiglio non sarebbe giusto. Così la proposta è di uniformare il trattamento riservato al presidente della Repubblica anche al premier e ai ministri". "Questa formulazione, per un errore di chi ha formulato il testo - sottolinea Berselli - non era stata estesa al presidente del Consiglio e ai ministri. Nel parere che stiamo per presentare in Prima Commissione cerchiamo di ovviare a questa disparità di trattamento". Della modifica si è parlato anche questa sera nella Consulta della giustizia del Pdl. Durante la riunione, alcuni senatori avrebbero annunciato il parere che il presidente Berselli dovrebbe presentare domani alla Commissione Affari Costituzionali. Se il parere della Commissione Giustizia verrà accolto, lo scudo per il premier e per i ministri si potrebbe estendere ulteriormente e la sospensione scatterebbe anche per quei processi cominciati prima dell'assunzione dell'incarico. "Poi proponiamo di introdurre anche altre modifiche - conclude Berselli - come quella che riguarda la sostituzione del termine 'procedimento' con 'processo'. Ma tutti gli altri rilievi sono più che altro di carattere tecnico". Leggi i commenti I commenti dei lettori 
ROMA - Si annuncia come una rivoluzione a favore dei consumatori, ma l'insidia si nasconde dietro l'angolo. Da oggi per oltre 4 milioni di famiglie il costo dell'energia elettrica sarà calcolato in base alle nuove tariffe biorarie : più convenienti la sera, la notte e i festivi e più alte nel corso della giornata, quando domanda e costo dell'elettricità sono effettivamente più elevati. Come spiegato dall' Autorità per l'energia e il gas, grande "sponsor" del cambiamento, si tratta di un provvedimento dettato dalla necessità di imporre criteri di equità nei pagamenti. "I prezzi biorari - spiegano dall'Authority - consentono di pagare l'elettricità consumata nei diversi momenti al suo giusto valore: fino ad oggi, invece, con un unico prezzo indifferenziato, chi usava l'elettricità nelle ore a basso prezzo pagava anche una parte dei costi di chi consuma nelle ore più costose". Oltre a importanti benefici in termini ambientali, finita la fase transitoria fissata in 18 mesi, la novità, adottando comportamenti virtuosi, offre alle famiglie anche opportunità di risparmio. A quel punto la differenza di prezzo passerà infatti dall'attuale 10% a oltre il 40%. Per cogliere questa possibilità occorre però capire bene il meccanismo che regola la bioraria. Per questo, in soccorso dei consumatori, è scesa in campo la rivista Altroconsumo , mettendo a disposizione l'elaborazione di profili tipo dei consumi casalinghi che evidenziano risparmi o maggiori costi rispetto alla tariffa bioraria e un "calcolatore" consultabile online per scegliere le offerte commerciali che meglio si adattano alle esigenze di consumo degli utenti. GUARDA LE TABELLE "È importante sottolineare - spiegano dalla redazione della rivista distribuita in abbonamento e consultabile sul web - che la nuova tariffa non sarà l'ideale per tutti: sarà più vantaggiosa per chi ha abitudini di consumo notturne, penalizzando però chi usa l'energia elettrica durante il giorno". In quest'ultima categoria il caso esaminato da Altroconsumo è quello di una famiglia di pensionati con scaldabagno elettrico. "Si tratta di persone che sono a casa anche di giorno e hanno un elettrodomestico, come lo scaldabagno, che consuma molto. Sulla base delle nostre simulazioni la percentuale dei consumi annui effettuati nelle ore di punta è pari al 46%. L'aggravio di spesa per i consumatori non sarà importante: circa 3 euro. La bioraria, quindi, non darà problemi dal punto di vista economico". La stessa famiglia "approfittando della bioraria per imparare a migliorare il nostro comportamento nei consumi di energia potrebbe ridurre i consumi nella fascia di punta del 15%, utilizzando lavatrice, lavastoviglie, ferro da stiro e aspirapolvere solo nelle ore in cui la corrente costa meno". Risparmi più consistenti possono essere colti scegliendo tra le offerte del mercato libero, ma il mensile mette in guardia dalla pubblicità ingannevole. "Sono centinaia - ricordano da Altroconsumo - le denunce che ci sono pervenute da consumatori allettati dal messaggio di convenienza della tariffa di operatori che comunicano solo la componente del prezzo dell'energia, voce che costituisce però solo il 55% dell'importo totale della tariffa che il consumatore trova in bolletta". Il grosso della nostra spesa energetica è composta infatti da tasse e canone pagato per il servizio. 
L'attaccante del Napoli Fabio Quagliarella "non è incedibile" e se dovessero giungere offerte, la società "potrebbe prenderle in considerazione". Lo ha detto il presidente della Società Sportiva Calcio Napoli Aurelio De Laurentiis durante un'intervista rilasciata all'emittente televisiva napoletana Canale 21. "Se arrivassero offerte serie le potremmo prendere in considerazione per quanto riguarda Quagliarella che ha commesso alcuni errori, uno fra tutti quando si è fatto squalificare per tre giornate, al termine dello scorso campionato", ha detto De Laurentiis ai microfoni dell'emittente. "Se non avesse compiuto quell'errore, saremmo potuti arrivare al quarto posto e lui avrebbe ottenuto anche un premio, già previsto per un certo numero di gol", ha aggiunto il presidente del Napoli. Da Laurentiis ha rilasciato l'intervista a Roma, sul set di Cinecittà dove si sta girando "Amici miei, come tutto ebbe inizio"  sotto la regia di Neri Parenti. De Laurentiis ha parlato anche di calciomercato e dell'allenatore degli azzurri Walter Mazzarri: "Gli acquisti si faranno, ma noi li vogliamo giovani - ha detto ancora il presidente del Napoli - i tre nuovi acquisti, però, li prendiamo solo se li troviamo come vogliamo noi". Per De Laurentiis, è Mazzarri che dovrà decidere e chiunque non viene utilizzato deve essere ceduto: "Nel calcio moderno faremo un salto di qualità solo quando avremo un campionato tra le prime 8 squadre delle cinque nazioni europee calcisticamente più forti: allora sì che il fatturato dei club potrebbe far sognare i tifosi". 
Mentre l’accordo sui terreni dove sorgerà Expo è ancora tutto da trovare, il consiglio di amministrazione della società ha nominato il nuovo direttore generale. A pochi giorni dalle dimissioni di Lucio Stanca, alla guida della società Expo arriva Giuseppe Sala. «La garanzia che ho chiesto per accettare l’incarico sono sei mesi di lavoro in totale autonomia. Sono quelli che mi servono per dare concretezza al progetto di Expo. E se hanno scelto uno con il mio profilo, un operativo, non un politico, vuol dire che è quello che serve». Sala occuperà ancora per pochi giorni la sua stanza a Palazzo Marino. Il manager chiamato nel gennaio 2009 dalla Moratti traslocherà negli uffici di Expo. Che, annuncia, non saranno quelli su cui tanto inchiostro è stato versato. «Voglio che tutti quelli che lavoreranno al progetto — e sarà un team leggero — siano con me. Lasceremo le sedi di Palazzo Reale e di via Foscolo per trasferire tutta la struttura alla Bovisa, dove c’è l’ufficio di piano». Che fine fa la sede di rappresentanza, che sembrava fosse indispensabile? «Se dovessimo aver bisogno per pochi, specifici eventi di un luogo di rappresentanza chiederemo ospitalità al sindaco Moratti». Partiamo da questa nomina. Cosa l’ha convinta ad accettare un ruolo che, in questo momento, non è molto comodo? «Intanto credo che se uno come me si mette a servizio della città non si deve poi porre neanche il dubbio, davanti a una proposta come questa, su cosa rispondere, al netto di una quota fisiologica di ambizione. È vero, è stato un corteggiamento veloce, ma una volta chiariti i margini di manovra che posso avere, credo che questa sia una sfida affascinante. E certo, devo essere il primo ad entusiasmarmi, per poter trasmettere l’entusiasmo agli altri». Tra questi margini di manovra ci sono le garanzie sui fondi? «Credo che ridurre tutto a questo sia sbagliato, sono davvero convinto che Expo sia una grande occasione di investimento dell’Italia, e intendo tutta l’Italia, su se stessa. Certo, non nascondo che tutto il ragionamento si basa sulla presunzione che i soldi ci saranno, ma è difficile che oggi — con una crisi economica in atto — qualcuno firmi un assegno in bianco. Voglio però far notare che in una manovra da 25 miliardi Expo non viene toccata». Si può obiettare che non viene toccata dai nuovi tagli, ma non è che finora il governo sia stato di manica larga. «Per organizzare l’evento e per creare il sito servono un miliardo e mezzo. ripeto: io devo credere che quei soldi ci siano. Però, siccome ho passato una vita nel mondo dell’economia, conosco il valore di partnership solide. Vuol dire che io devo credere e credo che i soldi pubblici si saranno, altrimenti non escludo di potermi rivolgere anche ai privati pur di realizzare il progetto». Prima Paolo Glisenti, poi Lucio Stanca. Perché lei dovrebbe far meglio di loro? «Credo davvero che in questa fase si debba passare a una visione più operativa. Ed è quello che so fare. Anche se mi rendo conto che una persona come me potrebbe dare fastidio: conto di avere buoni rapporti con i miei azionisti, ma non lavorerò per accontentarli. E confido molto nel fatto che questo evento sia importante per tutti quanti, anche per la politica, che non ci farebbe una bella figura se non si andasse avanti spediti per i prossimi quattro anni e mezzo». Sei mesi di lavoro senza interferenze. A che cosa servono? «A chiarire cos’è Expo. Non tanto negli aspetti tecnici, che sono più impostati, ma nello sviluppo del suo tema, che è ancora oscuro. Senza dar retta ai gufi bisogna capire lo scetticismo della gente, della comunità economica, dell’industria, perché serve trasparenza. Penso a un allargamento dei temi. Incontrando Umberto Veronesi mi sono convinto che sia necessario parlare anche di energia, benessere. Temi attuali, che hanno un impatto reale sulle persone. Spiegare cosa sono gli Ogm vuol dire toccare aspetti fondamentali come la salute. Poi vorrei che Expo mostrasse anche uno spirito tecnologico, una vocazione all’intrattenimento». Sullo stipendio, doppio, del suo predecessore ci sono state molte polemiche. Ce ne saranno anche sul suo? «Anche alla luce dei tempi che corrono ho chiesto un compenso inferiore a quello dell’onorevole Stanca. Aggiungo che siedo nel consiglio di amministrazione di A2A, ho dato al sindaco la disponibilità a dimettermi, anche se finora ho sempre dato in beneficenza l’intero stipendio da consigliere». Si faceva il suo nome come candidato sindaco del Pd. «È un’ipotesi fuori dai miei pensieri». 
GROSSETO - Andrei Howe è tornato. Al rientro ai campionati italiani assoluti a Grosseto ha vinto il lungo con un eccellente 8,16 (5/a  prestazione europea dell'anno) proprio all'ultimo salto, che ne testimonia la ritrovata condizione. "Ho iniziato nel miglior modo. Si presuppone una buona annata", dice. ''Eppure è stata una gara veramente difficile. Al primo salto ero molto emozionato, rientrare dopo 11 mesi è stata una emozione particolare. Ma ora posso dire che Andrew è ritornato". Howe ha chiuso in crescendo (7,98; 7,93; N; 8,05; P; 8,16), precedendo un superlativo Emanuele Formichetti (Esercito), atterrato ad un imprevisto 8,10. DI MARTINO VOLA A 2,01 - Howe a parte, ha brillato soprattutto Antonietta Di Martino che nell'alto è volata oltre i 2,01, misura che migliora il suo stagionale di 2,00 e la consolida al terzo posto della lista mondiale dell'anno (secondo in Europa). Per la salernitana, rimasta in pedana sotto il sole a lungo in attesa che la gara entrasse nel vivo dopo l'eliminazione delle avversarie, ha superato alla prima prova 1,90 e 1,94, per poi superare l'1,98 e il 20,01 al terzo tentativo. Nel finale, anche un tentativo, fallito ma tutt'altro che velleitario, ai 2,04 del record italiano. Bene anche Raffaella Lamera (Esercito), seconda con 1,90. BENE COLLIO E LEVORATO - Applausi per il 10.16 (vento -0.1) che ha consentito a Simone Collio (Fiamme Gialle) di imporsi nei 100 metri. Lo sprinter milanese ha preceduto Emanuele Di Gregorio (Aeronautica, 10.22) e Fabio Cerutti (Fiamme Gialle, 10.24). Bene nei 100 metri donne anche Manuela Levorato, capace dello stagionale in 11.49 (-0.4; 11.48 in semifinale). RIECCO SCHWAZER - Buon test nei 10km in pista per il campione olimpico dei 50km di marcia Alex Schwazer, che ha interrotto il periodo di preparazione in quota in Val Senales per far sua la maglia tricolore (40:04.99) davanti al compagno di nazionale Giorgio Rubino (Fiamme Gialle, 40:43.12). VINCE LA CUSMA - I 1500 metri donne sono stati vinti da Elisa Cusma (Esercito, 4:09.23), che ha regolato la compagna di club Elena Romagnolo (4:10.59). Bella la sfida nel martello donne: titolo alla ligure Silvia Salis (Forestale) con 70,23; seconda piazza per Clarissa Claretti (Aeronautica), 69,55. Maglia tricolore del triplo per la palermitana delle Fiamme Gialle Simona La Mantia, con un salto a 14 metri esatti (+0.2). Domani seconda giornata di gare. Leggi i commenti I commenti dei lettori 
Sono stati tutti assolti dalle accuse di abuso di ufficio e truffa i 288 tra funzionari e impiegati comunali coinvolti nell'inchiesta sui falsi nipoti: assegni di mantenimento versati dal Comune di Napoli ai propri dipendenti per nipoti, in realtà, esistenti solo sulla carta. La sentenza è stata emessa oggi dall'XI sezione del Tribunale; nelle scorse settimane il pm Fabiana Magnetta aveva invece chiesto la condanna di tutti gli imputati: per la precisione, un anno e sette mesi per i funzionari che avrebbero dovuto controllare le pratiche (Aldo Buono, Eduardo Auricchio, Alfredo Caccavale, Mario Riccardi, e Mario Sautto) e otto mesi per gli impiegati. Lo scandalo dei falsi nipoti seguì di poco quello degli stipendi gonfiati al Comune , che costò ai funzionari gli arresti domiciliari. In quel filone le accuse andavano dall'associazione per delinquere al peculato al falso compiuto mediante procedure informatiche e il processo si è concluso con varie condanne. Gli stipendi venivano gonfiati anche tramite l'arbitraria attribuzione di qualifiche superiori e l'illegittima corresponsione di somme in relazione a progetti di produttività mai portati a compimento. 
