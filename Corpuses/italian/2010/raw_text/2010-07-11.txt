JOHANNESBURG - Per la terza volta l'Olanda fallisce una finale Mondiale, e nelle parole di Bert Van Marwijk c'è tutta la delusione: "Sono molto deluso, perché siamo arrivati a soli tre minuti dalla fine dei supplementari. Abbiamo perso perché abbiamo sbagliato nei momenti più decisivi. Siamo arrivati veramente vicinissimi al risultato ma non ce l'abbiamo fatta, forse per molto nervosismo, per le occasioni mancate che non abbiamo saputo sfruttare fino in fondo. Va comunque detto che ha vinto la squadra migliore" "Sono deluso, non posso nasconderlo - ammette -. Avremmo tanto voluto essere i campioni ma abbiamo perso la finale; ma abbiano giocato al meglio. Solo che non siamo riusciti a riprendere la partita nel momento decisivo. Abbiamo perso troppe occasioni"partita nel momento decisivo. Abbiamo perso troppe occasioni ripete. "Non avevamo paura, abbiamo spinto fino in fondo, eppoi tutti quegli ammoniti. Avremmo voluto arrivare ai rigori, ma bisogna considerare anche gli arbitri, si lamenta il tecnico olandese riferendosi al calcio d'angolo non assegnato ai suoi dal quale è partita l'azione del gol di Iniesta. "Questo è lo sport, funziona così". 
Ora che la favola si è chiusa con la solita orrenda Finale tra due tignose squadre tipicamente europee e con una partita che, come il proverbiale scarafaggio, può essere piaciuta soltanto alla sua mamma e ai vincitori spagnoli, la tentazione di scoprire una "morale" anche per questo racconto sportivo sudafricano si fa irresistibile. Ha vinto il migliore o ha vinto soltanto chi ha vinto? Gli spagnoli hanno avuto giustizia e meritato o hanno soltanto approfittato della grandinata di cartoline gialle e rosse piovute sulla testa degli stremati olandesi, dopo essere stati graziati da Robben due volte? L'umiliazione della Coppa restituita da Cannavaro e da un'Italia che non l'ha mai davvero onorato o difesa è un'umiliazione nazionale o soltanto le umiliazione di un gruppo di calciatori inetti e mal guidati? Possiamo provare simpatia per gli arancioni, ancora una volta traditi sul traguardo come Dorando Pietri a Londra, tutto qui. Ma non ci sono motivi per soddisfare il nostro bisogno di trovare una ragione, una spiegazione, un senso per la delusione o per l'euforia, qualcosa che vada oltre la banalità straziante del palo colpito, del gol mangiato, dell'errore arbitrale. E' difficile accettare la verità, che è molto più semplice e deprimente. Che dietro sconfitte e vittorie non c'è niente altro che la vittoria o la sconfitta e che lo sport, di squadra o inviduale, non racconta nessuna "metafora", non esprime morali, non è un sintomo nè una causa di niente, o meno che mai la testimonianza della "superiorità" di un popolo, di una società, di un sistema su un altro. Cercare il significato profondo di un gol, di una medaglia d'oro o di una parata "miracolosa" sè un riflesso condizionato che scatta perché ci hanno insegnato fin da piccolissimi a trovare una "morale" in ogni evento. A vedere una parabola evangelica anche nel cartellino rosso di un arbitro andato fuori di testa o nel tiro che urta per caso contro il piede del portiere e non entra, come quello di Robben tutto solo davanti a Casillas. Ci devono essere, per forza, un senso, un valore, una lezione in una medaglia, in una coppa, in un contropiede. E invece non ci sono. Certamente la politica di sviluppo e di valorizzazione dei giovani, seguita in Spagna, in Germania o, da molti decenni, in Olanda aiuta a capire perché oggi siano migliori dell 'Italia miope e stolta così ben espressa dalla nostra orrenda Lega Calcio e dai bancarottieri ed evasori che la formano. Ma l'Olanda continua a non vincere un titolo che meriterebbe da mezzo secolo, per avere reinventato e migliorato il gioco del pallone. L'Italia pallonesca che vinse il Mondiale del 2006 come quella che vinse nel 1980 meritava poco, e nessuno la confuse mai con la squadra più bella o tolentuoso del mondo. Non era un esempio di buona amministrazione e di oculata pianificazione, nè sportiva nè politica, in pieno scandalo scommesse o di calciopoli e neppure di gioco. Il calcio, e lo sport, sono favole profondamente amorali, quando non sono immorali, per la loro natura. Sono verità dell'attimo, politicamente scorrette, se non ingiuste e relative, senza valore assoluto, nelle quali il "merito" dipende da troppi elementi inafferrabili e casuali per essere invocato come assoluto e decisivo. La Grecia che vinse l'Europeo prima di tornare nell'oscurità dalla quale era venuta era già quella nazione finanziariamente fradicia che oggi il resto del continente deve ripescare per salvare lei e sè stesso. I Kenyoti e gli Etiopi che dominano la corse lunghe non sono purtroppo espressione di buon governo. L'Argentina "benedetta dal Dio della manina" viveva uno dei suoi peggiori momenti, fresca della insensata guerra di distrazione di massa per le Malvinas. Nello sport non vincono i buoni, ammesso che ci siano. I "buoni" sono di volta in volta coloro per i quali facciamo il tifo, i "cattivi" sono sempre gli avversari e la Spagna non è più buona o cattiva della Olanda. Non esistono neppure dimostrabili relazioni di causa o di effetto tra lo sviluppo economico o il successo agonistico e chi prova a stabilirli deve poi arrampicarsi sugli specchi o pescare i casi utili alla tesi, il "cherry picking", ciliega per ciliegia, scartando quelli che la contraddicono. Ottimi governi hanno prodotto mediocri rappresentative, mentre pessimi regimi regressivi ne hanno espresse di eccellenti. Se bastassero i cattivi governi a generare grandi attaccanti o difensori, in Sudafrica sarebbero state Italia e Corea del Nord a contendersi la Coppa. La sola morale della favola è nella favola stessa, nel raccontarla, nell'ascoltarla, nell'ipnosi che esercita e che ci coinvolge per un mese, lasciandosi dietro alla fine il vuoto e le cartacce di un'altra festa finita e le piazze da ripulire. Tutto qui e arrivederci a Ipanema fra quattro anni. Se vi piacciono le parabole dei buoni e dei cattivi, guardate il "wrestling". Che è, infatti, uno sport finto. 
JOHANNESBURG - Vicente Del Bosque è il tecnico che porta alla Spagna il suo primo titolo Mondiale: "E' stata una partita molto difficile ma noi abbiamo dei giocatori fantastici che hanno saputo imporsi. Già nel primo tempo eravamo padroni del campo e nel secondo meritavamo di vincere perchè abbiamo avuto almeno due-tre occasioni per andare in gol. Sono felice per i miei giocatori, tutti, sia quelli in campo che quelli in panchina - sottolinea -, abbiamo sempre pensato a vincere. Abbiamo dei valori molti importanti: rappresentiamo la Spagna". Una vittoria per tutta la nazione: "Tutti apprezzeranno questa vittoria: abbiamo sempre pensato a vincere, rappresentiamo i valori di tutta la Spagna". "Abbiamo avuto delle difficoltà, lo sappiamo bene, non ci hanno fatto giocare, ma dopo la parata di Casillas su Robben abbiamo avuto più occasioni". Ha detto Del Bosque intervistato da Sky Sport. "Iniesta? Se lo merita, è uno dei giocatori spagnoli più brillanti di tutta la storia del calcio. Però non voglio fare distinzioni, è stato gruppo magnifico". Gli chiedono se rinnoverà il contratto, ma l'ex tecnico del Real Madrid glissa: "Non è il momento. Ora cercheremo di vincere altre competizioni. Questa squadra - conclude - ha un futuro". Andres Iniesta è l'uomo del match: "E' un'emozione incredibile. Non ho parole per descriverla. Al momento del gol ho pensato alla mia famiglia, a tutti. Ora non vedo l'ora di tornare in Spagna. Oggi è arrivato il coronamento di un lavoro durato molti anni". 
Parte tra le montagne di Andalo la stagione del Bologna con una nuova "entusiasmante" sfida per Franco Colomba: "Ricostruire una squadra". Il recentissimo cambio di proprietà, con l'arrivo in settimana del nuovo presidente Sergio Porcedda e i piani di rilancio dell'imprenditore sardo, hanno fatto dei rossoblù un cantiere. Ma questo, ha detto il tecnico incontrando i giornalisti, "non deve essere un problema per un allenatore. Io non ho mai rifiutato le sfide difficili, anzi mi sono sempre piaciute", ha assicurato. Sfida complessa, ma stimolante. La rosa infatti è ridotta: sono 21 i giocatori che l'allenatore ha portato con sè in Trentino, per la prima parte del ritiro, che poi proseguirà in Arabia Saudita e si concluderà a Sestola, nell'Appennino modenese. Ma di questi, cinque sono under-18 e per altri, come la punta Bernacci, resta da capire se troveranno spazio. Domani o martedì arriverà Meggiorini, il primo colpo dell'era Porcedda, mentre Moras, reduce dai Mondiali, raggiungerà i compagni più avanti. In attesa dei sempre più probabili rinforzi (Esposito, Ekdal, Lupatelli, Siligardi e Khrin), Colomba si affida alla "vecchia guardia". Ci sarà "bisogno dell'aiuto dei ragazzi che sono rimasti". A cominciare dal capitano, Marco Di Vaio. "che dovrà essere, come è sempre stato, una vera guida dentro e fuori dal campo". Ma anche di tutti gli altri protagonisti della salvezza raggiunta all'ultimo, gente d'esperienza come Buscè, Portanova e Mudingayi. Lo sguardo non può che essere fiducioso. Carmine Longo, il consulente di mercato di Porcedda "sta lavorando in velocità e nei prossimi 15 giorni la squadra sarà completata in buona parte. L'età media si sta abbassando, stiamo cercando di fare un mix tra esperienza e gioventù", ha detto Colomba. E' bello che "la società stia operando in prospettiva, cercando di investire anche sui giocatori giovani, ci sarà programmazione nel tempo". Obiettivo, "trovare continuità ed identità, vogliamo costruire una squadra bella e concreta". E se il presidente sardo, nella sua presentazione, ha detto di aver scelto Bologna "per l'importanza della piazza", l'allenatore, bolognese purosangue, non può che essere il primo sostenitore di quest'idea: "Conosco benissimo questa città: sa trascinare la sua squadra con grande entusiasmo". 
