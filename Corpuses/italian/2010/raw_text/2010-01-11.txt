Alla fine del lunedì più difficile della sua carriera Ciro Ferrara si ritrova ancora sulla panchina della Juve: non si sa ancora per quanto e per quale motivo - incapacità di portare a termine il blitz? - ma è ancora lì. Più che una salvezza mi sembra una crudele tortura. Probabilmente è un'esecuzione rinviata solo per motivi tecnici e personalmente credo che alla fine di questa stagione Ciro non arriverà mai. Per un semplice motivo, ne chiedono la testa ormai tutti: anche i tifosi che un tempo lo consideravano uno di loro, uno col pedigree bianconero. Adesso che le cose vanno male, della discendenza bianconera e del palmares juventino da giocatore (5 scudetti ufficiali, una Champions e un'Intercontinentale a Torino) se ne fregano ampiamente. E la Juve purtroppo da qualche anno in qua è troppo sensibile alla piazza... Adesso vogliono tutti Hiddink. Costi quel costi, nel senso proprio che il furbacchione olandese - bravo, ma sempre un bel furbacchione - vorrebbe quei 6 o 7 milioni per scomodarsi e allenare i bianconeri in part-time: mezza Russia e mezza Juve. E a tutti sta bene così. Nessuno ha garanzia che con Hiddink le cose cambino davvero (dovevano cambiare anche con Ranieri prima e con Ferrara poi, no?) basta che Ciro si levi di torno. Ormai funziona così. Altro pesante indizio: per la prima volta Jean Claude Blanc non ci ha messo la faccia, avrebbe potuto dire col suo flessuoso accento francese che "andiamo avanti col nostro progetto e sapremo uscirne con le nostre forze" ma non l'ha fatto. Il progetto mi sa che è già accartocciato nel cestino sotto la sua scrivania... In ogni caso nessuno ha speso una parola per Ciro che presto pagherà l'intero conto di questa sbandata generale. Insomma, lo stanno cucinando a fuoco lento. Come Ranieri, un anno fa. Nel mondo Juve intanto imperversa il processo. Tipico delle squadre che si ficcano nei guai in corso di stagione: quest'anno è già successo a Roma, Lazio, Napoli, Palermo e tante altre. E anche questo è un qualcosa che colpisce chi ha memoria storica: alla Juventus si vivono ormai gli stessi psicodrammi degli altri. Né più né meno. La Juventus ha perso la sua diversità di rango: è una ricca squadra qualunque. Un tempo la Vecchia Signora non si scomponeva per nulla, piuttosto falliva l'obbiettivo, ma andava dritta per la sua strada. La Juve un tempo andò a fondo con Marchesi o con Maifredi - con cui adesso Ferrara litiga abbastanza penosamente alla tv - ma non li mandò via. E la gente diceva sempre: "Vedi la Juve?" Adesso si rischia di cambiare il terzo allenatore in meno di tre anni: tanti saluti a Deschamps, tanti saluti a Ranieri, e tanti saluti a Ferrara. E magari, già che ci siamo, tanti saluti in anticipo a Lippi, che pure avrebbe dovuto rifarsi vivo a Torino. E se molto semplicemente chi sceglie questi allenatori e fa questi famosi progetti non ci azzeccasse mai? Il processo si diceva. Se si cercano gli errori, basta dire che tutti gli errori possibili sono stati fatti: la scelta dell'allenatore, il famigerato mercato dei 50 milioni per Diego e Melo, la gestione del gruppo, la preparazione atletica inesistente, la testa che proprio non c'è e così via. E se si cercano i colpevoli si sappia che è altrettanto inutile: casomai è difficile trovare un innocente nella Juve. Forse il magazziniere, forse. Al limite si può stilare una classifica dei colpevoli. Io dico la mia: 1) La società nella persona del responsabile uno e trino (presidente, amministratore delegato e direttore generale) Jean Claude Blanc; 2) La squadra: mettendo da parte la sconfitta col Milan, quando si perde in casa col Catania... 3) L'allenatore, che oggettivamente non ci ha capito proprio nulla. Per la svolta, letta qua e là in internet, insieme a Hiddink, la più esilarante serie di nomi del decennio: Zoff, Trapattoni, Vialli, Sonetti, Moggi, Briatore e mi fermo qui. Mentre nel frattempo si è svelato che Bettega era solo una mossa per tenere buona la massa: la responsabilità della scelta del nuovo allenatore passerà probabilmente da lui. Detto questo non bisogna fare come quelli che cascano dal pero e soprattutto bisogna ricordarsi che siamo in Italia: nessun allenatore resiste con questa striscia negativa di risultati e con gli obbiettivi che saltano progressivamente uno a uno. Prima lo scudetto, poi il sorpasso del Milan, poi lo scempio della Champions, ora il Napoli che ti aggancia e rischia di farti saltare la qualificazione, e così via. Insomma che Ferrara salti ci sta tutto: ne sono già cambiati una dozzina in serie A quest'anno. Mi sta un po' meno bene che alla fine il conto lo paghi solo lui. E chi lo ha scelto? E chi lo ha imposto? La Juventus non è una squadra guidata in prima persona dalla proprietà, come accade con Moratti, Berlusconi, Sensi, Lotito, De Laurentiis, Zamparini e così via. La famiglia Agnelli storicamente delega la direzione della società a delle persone responsabili della gestione: siano Boniperti, Montezemolo, Giraudo, o appunto Jean Claude Blanc. Se la Juve fallisce tutti i suoi obbiettivi non si può scaricare la responsabilità unicamente sull'allenatore: soprattutto quando è il terzo che si cambia. Come si dice: se siamo tutti sulla stessa barca... Forse anche questo è uno dei motivi per cui Ferrara è arrivato fino a oggi. Perché forse salterebbe fuori qualcuno che direbbe: "E lei scusi?". Se la Juventus avesse la forza e le capacità di un tempo, e se soprattutto non avesse già venduto un pezzo della sua anima alla curva, deciderebbe di traghettarsi verso il futuro non con Hiddink o Zoff ma con Ferrara stesso. Affronterebbe le sconfitte con freddezza (indispensabile), calma, serenità e dignità: anche a costo di mettere a rischio la qualificazione in Champions League. Anche a costo di perdere molte volte ancora. Smettendo di voltarsi continuamente verso il passato, smettendo di cambiare continuamente progetti così come si cambia Salihamidzic con Del Piero, smettendo di chiedere alla Juve di essere grande - perché grande non lo è - smettendo di fare le stesse cose che faceva l'Inter 10 anni fa, smettendo di ammiccare alla piazza, forse un giorno tornerà a essere la Juve. Ma tutto questo probabilmente non accadrà, ci vuole troppo coraggio. Leggi i commenti I commenti dei lettori 
LA SERENA (CILE) - Marc Coma e Nasser Al-Attiyah si sono aggiudicati la nona tappa della 32/a Dakar-moto, da Copiapo a La Serena, in Cile, con 338 chilometri di prova speciale. Lo spagnolo della KTM ha battuto in volata il compagno di marca Cyril Despres, leader incontrastato tra le due ruote. Al terzo il beniamino di casa Francisco Lopez Contardo con l'Aprilia a 1'14" ed il norvegese Ullevalseter con la Yamaha a 1'23". In classifica generale Despres guida con un rassicurante vantaggio di 1h21'50" su Ullevalseter e 1h25'31" su Lopez Contardo. Tra le auto, invece, tappa al qatariano Al-Attiyah con la Volkswagen Touareg2. Secondo al traguardo, con un ritardo di 5'59" il leader della corsa, Carlos Sainz che ha preceduto l'altra Volkswagen del sudafricano De Villiers (7'38"). Quarto il francese Chicherit (Bmw) a 10"13", davanti all'altra Touareg2 dello statunitense Miller (10'48") ed alla BMW di Stephane Peterhansel, giunto com 17'26" di ritardo. In classifica generale, Sainz vede ora ridotto il suo vantaggio sul principe qatariano a 8'36". Miller è terzo a 27'17", mentre Peterhansel, quarto, accusa un ritardo di 2 ore e 13 minuti. Domani è in programma la decima tappa che porterà la carovana fino alla capitale Santiago. Per quel che riguarda invece Luca Manca, il motociclista italiano ricoverato qualche giorno fa dopo un grave incidente durante la sesta tappa, le sue condizioni sono sempre critiche ma stabili. Assistito dal padre e dal cognato, giunti a Santiago sabato, Manca è all'ospedale 'Mutual de Seguridad' della capitale cilena, dove è giunto giovedì dopo l'incidente nel nord del Cile. Nel caso in cui le sue condizioni rimangano stabili è probabile che i sedativi saranno ridotti gradualmente, in attesa che il paziente si risvegli nei prossimi giorni. Ma questo potrà avvenire - precisano i medici -, non prima di 36 o 48 ore. Leggi i commenti I commenti dei lettori 
Mi scrive Guido Ruzzier: "Ho immaginato una ditta che venda autoveicoli e parti meccaniche per i medesimi, e che per insegna abbia: Auto e Rotismi". Un negozio che avrebbe incuriosito sicuramente Marcel Duchamp, l'inventore delle "macchine celibi". Per rovinare questo esempio ho pensato ad altre insegne (i trattuni stanno per consonanti sdoppiate): Concessionaria con palestra: "Auto, e saltare". Concessionaria con biblioteca: "Auto, e-citazioni". Concessionaria per vetture e furgoni: "Auto, e Ducato" Concessionaria per enigmisti: "Auto a-soluzione" Concessionaria ecologica con cartoleria: "Auto, bio, grafia" Concessionaria per legislatori: "Auto, articolati". Concessionaria con supervalutazione dell'usato: "Auto/stima" Concessionaria estense: "Auto da FE" 
Per paradosso dissento dalla mappa di Ilvo Diamanti "Pdl, il non partito senza opposizione". La mia teoria è che una mente acuta infilata tra i Bondi si sia inventato l'opposizione di governo. L'idea è questa: tu hai il potere e vuoi assicurarti che la tua parte politica prevalga anche alle prossime elezioni. Di fatto questo non è mai accaduto nella seconda repubblica: né Berlusconi né Prodi sono successi a se stessi. Cinque (nel caso di Prodi meno) anni di governo e promesse non mantenute hanno fatto sempre sì che la gente poi votasse altrove con rinnovata credulità. Votava, pertanto, l'opposizione. Bene, hanno creato l'opposizione interna, quella di governo. L'avversario principale di Berlusconi appare Fini (che non viene da lontano, è il cofondatore dello stesso partito). Il Giornale di proprietà di Berlusconi contrabbanda ogni mattina questa (ir)realtà attaccandolo. La versione cartacea di questa testata se fa un titolo contro il governo comincia con "Fini:", mica con altri. Hanno coperto anche gli opposti estremismi contrabbandando la Lega come "portatrice di istanze sociali, popolari", quindi di sinistra e offrendo la Destra per quel che è: un rigurgito col rossetto. Et voilà. Bersani e Casini? Vanno a farsi i complimenti reciproci da Fazio. Vi dicono: ma no, è una lotta per la successione, intanto vi preparate alle esequie per tre anni e nessuno schiatta, poi qualcuno voterà Fini per opporsi a Berlusconi, Lega perché così vedranno (non votava Lega pure Veronica?) e Altan sarà sempre lì con l'ombrello pronto a un centimetro dalle chiappe e il fumetto che dice: "Cipputi, l'opposizione ha trionfato, cuntent?". PAUSA PUBBLICITARIA: La grande attesa è per George Clooney "Up in the air". 
UN BUSINESS plan di consolidamento più che di crescita aggressiva (come pure il momento potrebbe persino suggerire, per chi ha le spalle larghe) con buoni spunti di rialzi futuri ma prudente e tutto sommato cauto: il piano triennale 2010-2012 del Credito Emiliano presentato oggi ha sostanzialmente confermato lo stile della banca. Quindi, approccio tradizionale e tutto sommato conservativo, ma anche con discrete prospettive di sviluppo e una quasi scontata apertura al dividendo ("Anche se l'argomento non è ancora stato discusso in consiglio di amministrazione, quest'anno un dividendo quasi certamente sarà pagato", ha confermato il direttore generale del Credem, Adolfo Bizzocchi, durante la conference con gli analisti finanziari). I numeri del piano prevedono un utile netto consolidato di 206,3 milioni a fine periodo (157 milioni nel 2008) con un risultato operativo di 462 milioni nel 2012 (245 il dato 2008). La crescita composta media annua attesa è quindi del 7,1% per gli utili netti e del 17,2% per l'utile operativo mentre il Core tier 1 è stimato al 7,9% a fine 2012 (era all'8,5% al settembre scorso, ma si fermava al 7,2% nel 2008). Una lieve diminuzione in parte spiegabile con la distribuzione del dividendo ma in misura anche maggiore attribuibile alla politica espansiva degli impieghi, che la banca ha in animo di portar avanti (e che, insieme al risparmio gestito, rappresenta il fulcro degli obiettivi di crescita della banca). Non sono invece previsti il ricorso alla seconda tranche di aumento di capitale - già autorizzata dai soci - né l'apertura di nuovi sportelli, mentre il piano prevede 100 milioni di investimenti, la riduzione dell'organico di 400 unità e un programma di crescita tutto basato sull'autofinanziamento. Il rapporto cost-income è atteso al 57,4% (era a 69,4% a fine 2008) mentre verrà portato a compimento il processo di ristrutturazione di Abaxbank (in stadio già molto avanzato). Il titolo in Borsa, dopo una partenza molto soddisfacente a ridosso della presentazione dei dati industriali, ha ripiegato le ali per poi chiudere a meno 0,18%. Un andamento in linea con il mercato, che ha scontato il momento negativo di Wall Street proprio in corrispondenza con la parte finale della seduta a Piazza Affari. 
Nuovo il look, nuove le tecnologie di bordo e soprattutto un occhio di riguardo ai dettagli. Per il resto saranno a questo punto i visitatori del Salone di Detroit a dare il responso definitivo sulla nuova generazione della Ford Focus, esposta dal colosso americano in anteprima mondiale al Naias 2010 nelle due versioni berlina a quattro porte e due volumi a cinque porte. Sviluppata da un team globale guidato dal centro europeo Ford specializzato nei veicoli di piccole e medie dimensioni di Merkenich, nei pressi di Colonia, in Germania (mentre lo sviluppo del motore è stato guidato da un altro team del centro tecnico Ford di Dunton, in Inghilterra), la nuova Focus colpisce subito per il carattere sportivo e dinamico, che segna la nuova evoluzione del linguaggio stilistico del kinetic design della casa madre, esteso ad altre vetture del marchio e riassunto nello slogan "vetture che sembrano in movimento anche quando sono ferme". Insomma, un aspetto atletico che su un'auto di segmento C (particolarmente esposta alla concorrenza) non guasta di certo. Dinamicità rafforzata anche negli interni ispirati a una cabina di pilotaggio, dove il pilota è praticamente avvolto dalla console che offre un accesso immediato ai principali comandi e pannelli di visualizzazione dell'auto. L'innovazione più significativa è la tecnologia per la connettività Ford di nuova generazione, MyFord, che mette a disposizione del conducente un'avanzatissima combinazione di comandi e schermate di visualizzazione per il controllo delle funzioni principali della vettura. Il sistema è disponibile anche con uno schermo touch screen da 8 pollici che consente al guidatore di controllare un'ampia gamma di funzioni tramite un display a colori chiaro e intuitivo. Il sistema MyFord è integrato inoltre da un pacchetto di connettività Ford SYNC® di nuova generazione, che include un sofisticato sistema di controllo vocale Bluetooth, un navigatore satellitare e diversi collegamenti per dispositivi esterni e lettori multimediali. Senza dimenticare il Key free system (ingresso senza chiavi), il pulsante di avviamento Ford Power, la telecamera posteriore che si attiva durante la retromarcia e un sistema di parcheggio semiautomatico che fa sterzare automaticamente la vettura. La gamma motori includerà una serie di motori turbo a iniezione diretta (DI) a quattro cilindri EcoBoost™, con una versione da 1,6 litri destinata all'Europa e una serie di motori diesel common-rail Duratorq TDCi avanzati e perfezionati. Ognuno di essi garantirà una riduzione dei consumi di carburante, rispetto ai modelli precedenti, tra il 10% e il 20% . Per l'anteprima al NAIAS, Ford presenta un motore a benzina da 2,0 litri completamente nuovo, destinato al mercato nordamericano, dotato di sistema Ti-VCT (doppio albero a camme indipendente a fasatura variabile) per prestazioni migliori e una maggior risparmio di carburante. Il nuovo motore DI Ti-VCT da 2,0 litri ha una potenza fino a 20 Cv superiore rispetto all'attuale motore Duratec I-4 da 2,0 litri, con un risparmio di carburante previsto di oltre il 10%. Per migliorare le prestazioni e ottimizzare il risparmio di carburante, il motore DI Ti-VCT da 2,0 litri è accompagnato dal sistema di trasmissione automatica Ford PowerShift, a sei rapporti e con frizione a secco. Questo sistema di trasmissione si avvale di un sofisticato design a doppia frizione, che da solo contribuisce alla riduzione dei consumi di carburante fino al 9%, rispetto a un tradizionale sistema di trasmissione automatica a quattro rapporti. La trasmissione PowerShift è basata su una tecnologia a cambio manuale più efficiente, libera dal peso e dalla complessità addizionali dei convertitori di coppia, degli ingranaggi a planetario e delle pompe dell'olio necessari nei sistemi convenzionali di trasmissione automatica. La doppia frizione a controllo elettronico cambia rapporto in maniera rapida e fluida, assicurando un flusso di coppia senza strappi, insieme alla perfezione e alla semplicità d'uso che i clienti si aspettano da una trasmissione automatica di alta qualità. Ma non è ancora tutto. Mentre a Detroit viene scrutata al microscopio la nuova Focus, Ford  conferma un'altra notizia: nel 2011 partirà, presso il complesso di assemblaggio in Michigan, la realizzazione di un veicolo interamente elettrico a batteria destinato al Nord America. E sarà il primo veicolo Ford elettrico a batteria. 
LE BORSE europee hanno iniziato le contrattazioni della settimana ancora in rialzo, spinte dai buoni dati sull'export cinese che confermano come le economie di quell'area del mondo continuano a tirare. Così come i prezzi delle materie prime, oro e petrolio, che continuano a trainare i listini più sensibili ai titoli del settore minerario estrattivo, come per esempio la Borsa di Mosca. E anche a Wall Street la seduta è partita con l'intonazione positiva grazie all'attesa per la trimestrale di Alcoa e in generale sulla stagione dei risultati aziendali del quarto trimestre 2009, che dovrebbero essere positivi non solamente per le manovre di taglio dei costi ma anche di incremento dei ricavi. Inoltre, parlando da Shangai, il presidente della Fed di Saint Louis James Bullard ha detto che i tassi di interesse americani rimarranno bassi per parecchio tempo ancora e che la Fed continuerà ad acquistare titoli legati ai mutui anche dopo marzo, data in cui teoricamente avrebbero dovuto cessare. A completare il quadro della giornata gli effetti su alcune aziende, come la spagnola Telefonica, della decisione del presidente boliviano Chavez di svalutare la moneta locale del 50%. Telefonica perdeva il 2% a inizio giornata e ha chiuso ameno 3,19% e così anche la quotazione di Parmalat è terminata ai minimi della giornata, a meno 4,21%. L'azienda di Collecchio è presente in venezuela attraverso la Industria lactea venezuelana di cui possiede il 98,8%. Le Borse europee hanno però tirato i remi in barca nella seconda parte della giornata, concludendo con segni negativi nell'intorno del mezzo punto percentuale. Nel complesso a Piazza Affari (meno 0,15%) sono risultate deboli le azioni delle banche, fatta eccezione di quelle di Unicredit, salite dello 0,33% nel primo giorno dell'aumento di capitale da 4 miliardi con il cda della Fondazione Crt e della Fondazione CariVerona che hanno approvato l'adesione all'operazione. Le Eni hanno registrato un incremento dell'1%, sospinte in alto dalle elevate quotazioni del prezzo del greggio (il Wti viaggia sopra gli 83 dollari al barile), oltre che della revisione al rialzo del target di prezzo da parte di Citigroup da 19,5 a 21 euro. Sono state gettonate le atlantia (+0,75%) sulle quali hanno riacceso i riflettori gli analisti di Hsbc, alzando il prezzo obiettivo a 25 euro, da 20 euro e tra le azioni fuori dal paniere principale sono balzate del 15% le Seat pagine gialle, in attesa di novità sulle trattative con Rbs per emettere un bond, secondo quanto annunciato nei giorni prima di natale dalla società stessa. Per contro sono scivolate del 6% le Antichi Pellettieri, risentendo dei timori per la delicata situazione finanziaria di tutto il gruppo Burani, ormai a rischio di crack. Nel resto d'europa le tedesche Metro sono salite dell'1,99%, alla vigilia della pubblicazione del giro d'affari del 2009 e le Air France-Klm salgono del 3,42%, nonostante i dati sul traffico di dicembre risultato ancora in calo. 
GROSSETO - Il solito Pinilla (9° gol consecutivo nelle ultime 7 partite e 12° stagionale) regala al Grosseto la soddisfazione di vincere il derby con l'Empoli sorpassando i rivali in classifica. Gli ospiti nel 1° tempo approfittano di un Grosseto contratto per spaventare a più riprese Acerbis con Coralli ed Eder (2). Le uniche iniziative pericolose dei biancorossi partono dai piedi di Vitofrancesco che non inquadra la porta con due conclusioni da fuori. PINILLA, UN FALCO - Nella ripresa, a rompere il lungo equilibrio pensa Pinilla che, al 70', trova il modo per deviare di pancia un pallone rimesso in mezzo da Melucci dopo una punizione dalla trequarti di Carobbio. L'Empoli si riversa in avanti ma non punge. Anzi, per poco non è punita di nuovo da Pinilla che per due volte (71' e 76') fallisce il colpo del ko di rimessa a tu per tu con Bassi. MODENA KO - Il Modena, invece, inciampa a Lecce contro il Gallipoli ed esce dalla zona play-off. Una sconfitta figlia di un episodio che premia, però la gara gagliarda e senza sbavature degli uomini di Giannini che si tolgono, così, la soddisfazione di chiudere il girone d'andata davanti al Torino. In avvio il Gallipoli è sfortunato: al 16' Viana segna di testa ma il gol è annullato per un fuorigioco passivo di un compagno. Il Modena ringrazia ma non sa sfruttare la buona sorte: al 28' Tamburini si ritrova solo davanti alla porta grazie a un rimpallo ma calcia incredibilmente alto a Sciarrone battuto. IL GUIZZO DI D'AVERSA - I canarini ci provano ancora, in avvio di ripresa, con Pinardi e Bruno ma peccano di precisione. E allora tornano fuori i padroni di casa che, dopo aver impegnato Alfonso con Sosa, sbloccano il risultato al 71' con D'Aversa, lesto a sfruttare al meglio un uscita a vuoto dell'estremo difensore avversario per deviare di testa in anticipo un suggerimento di Pederzoli. Il Modena nel finale si sbilancia alla ricerca del pari e offre spazi al contropiede dei giallorossi che però mancano con Di Carmine, Mancini e Mounard tre ottime occasioni per incrementare ulteriormente il bottino. Leggi i commenti I commenti dei lettori 
