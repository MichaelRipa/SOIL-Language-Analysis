TORINO - Sinisa Mihajlovic è soddisfatto del pari colto dalla Fiorentina con la Juve: "Penso che nel secondo tempo la Juve ha meritato il pareggio - spiega ai microfoni Sky -. Noi, fino a 20, 25 minuti dalla fine, dovevamo chiudere la partita, perché nel primo tempo abbiamo avuto delle occasioni. Contro queste squadre, se non chiudi la partita, devi aspettarti la loro reazione, ma hanno meritato il pareggio. Se fossimo riusciti a fare il secondo gol, saremmo usciti come vincitori" In attacco è mancato il guizzo decisivo: "Anche in altre partite c'è mancata più cattiveria davanti alla porta. Davanti abbiamo Gilardino, Babakar, ritorna Mutu, perciò, siamo coperti. Poi, io di mercato non ho mai parlato e non voglio parlarne". Felipe in 13 minuti, giallo e rosso: "Non lo so, non ho capito nemmeno io, non so cosa è successo". Un punto in due partite, ma dopo due trasferte difficili come Milano e Torino, cresce la fiducia: "Io sono sempre fiducioso, credo in loro e nel mio lavoro. In queste due trasferte difficilissime, abbiamo raccolto solo un punto, ma potevamo raccogliere molto di più. Però, si va avanti così e se continuiamo a giocare così ci saranno altre partite dove vinceremo. Non bisogna mollare, andare avanti e credere in quello che si fa". Leggi i commenti I commenti dei lettori 
CONTROLLI a macchia di leopardo in tutta la città per delineare l’identikit del parcheggiatore abusivo. Si tratta in gran parte pregiudicati e rientrano in una ampia fascia di età, dai venti ai quarantacinque anni. È quanto emerge dal bilancio della polizia a conclusione dello screening durato tre giorni, e che ha interessato Chiaia come i quartieri collinari e il centro storico. Per la gran parte persone già denunciate per lo stesso reato. In questo caso sono stati denunciati in 44. Parcheggiatori fuorilegge che ora dovranno pagare una sanzione amministrativa di 708 euro. Colti sul fatto dalle volanti dell’Ufficio prevenzione generale diretto dal vice questore Sara Amato. Sorpresi a bordo delle auto dei clienti mentre le spostavano per parcheggiarle, peraltro nella maggior parte dei casi in divieto di sosta. Sui marciapiedi. I 44 parcheggiatori denunciati sono stati trovati in via Diaz, via Filangieri, davanti all’ospedale Santobono, (qui era anche stato bloccato l’accesso al pronto soccorso), piazza Vittoria, piazza Calenda, via Cirillo, via Liborio, via Mola, piazza Garibaldi, via Duomo, piazza Cavour via Longo, via Sant’Arcangelo a Baiano, via Partenope (vicino a locali e ristoranti auto in terza fila), via del Sole, via Filzi, piazzetta di Porto, largo San Marcellino, piazza Principe Umberto, via Costantinopoli e via Conte di Ruvo. I controlli verranno ripetuti nei prossimi giorni. 
KARACHI (Pakistan) - Un aereo cargo con otto persone a bordo si è schiantato dopo il decollo dall'aeroporto di Karachi, in Pakistan. Oltre agli occupanti del velivolo, ci sarebbero almeno tre morti tra gli abitati dell'area residenziale sulla quale l'apparecchio si è abbattuto, ma si teme che il bilancio delle vittime possa aggravarsi. Secondo la Tv britannica SkyNew, negli ospedali della zona sono stati ricoverati diversi feriti con gravi ustioni. Ma stando a quanto riferiscono alcuni testimoni, molte delle abitazioni erano vuote al momento dell'impatto, e l'aereo si è schiantato contro un edificio ancora in costruzione. L'aereo è caduto vicino a un complesso della Marina nei pressi di Dalmia. Diversi edifici sono in fiamme e sono state udite alcune esplosioni. Sul posto sono al lavoro le squadre di soccorso, ma le autorità avvertono che l'entità dell'incendio è tale che non sarà possibile domare le fiamme in breve tempo. Il cargo, hanno precisato le autorità, era un Ilyushin Il-76 di fabbricazione russa: era decollato alle 01.45 (le 21.45 in Italia) diretto a Khartoum, in Sudan. E' precipiato circa due minuti dopo il decollo per cause ancora sconosciute. Al momento, le autorità non hanno ufficialmente escluso nessuna ipotesi, compresa quella del terrorismo. Si tratta del terzo grave incidente aereo avvenuto in Pakistan nelgiro di pochi mesi pochi mesi: all'inizio di novembre, un piccolo aereo charter noleggiato dall'Eni è precipitato per un guasto nei pressi di Karachi causando la morte di 21 persone, tra le quali l'italiano Antonio Sasso. A luglio, un aereo passeggeri della Airblue si è invece schiantato nei pressi della capitale Islamabad, a causa del maltempo, causando la morte delle 152 persone a bordo. 
TORINO - Gigi Delneri recrimina sul pari interno deIl pareggio con la Fiorentina: "Sono due punti persi", dichiara ai microfoni di Sky. "Boruc (portiere della Fiorentina, ndr) è stato il migliore in campo, nella ripresa siamo cresciuti molto, abbiamo fatto di tutto per vincere. Per come abbiamo giocato sono due punti persi. La classifica? Non conta niente, la guardo a maggio. L'anno scorso la Roma ha recuperato 14 punti. La Juve se gioca bene, anche se non in modo spettacolare, ha futuro in questo campionato". Delneri ha rivelato che Vincenzo Iaquinta "ieri è stato ricoverato per l'influenza e ha dormito in ospedale" prima di giocare stasera. Sulle sostituzioni di Alberto Aquilani e Alessandro Del Piero nel secondo tempo. "Senza di loro siamo andati meglio sul piano fisico. Alla Juve non ci sono titolarità, tutti possono essere sostituiti se hanno problemi fisici". Leggi i commenti I commenti dei lettori 
Ci prova anche Andrea Cozzolino e con lui sono tre i candidati del Pd che hanno rispettato il termine delle 14 di ieri per lanciare la corsa verso Palazzo San Giacomo. Corsa comunque ancora aperta ad altre iscrizioni degli alleati almeno fino al 18 dicembre, anche se l’Italia dei valori si era già tirata fuori da tempo dopo aver “offerto” Luigi De Magistris e, ora, definendo il tutto un «regolamento di conti interno al Pd e ai bassoliniani», si chiamano da parte anche Verdi e socialisti. E in effetti, con due candidati di formazione bassoliniana come Cozzolino e Nicola Oddati in competizione assieme a Umberto Ranieri, unico ad aver presentato le firme di trecento componenti dell’assemblea provinciale del partito in aggiunta a 1326 firme degli iscritti, le primarie a Napoli assumono davvero il volto di un regolamento di conti tra l’attuale classe dirigente del Pd, che spinge per Ranieri, e i bassoliniani che sono addirittura due e che hanno utilizzato una sola “finestra” raccogliendo le firme degli iscritti ma non quelle dei dirigenti. C’è anche Cozzolino, con 1480 firme, che spiega la scelta legandola al suo ruolo a Strasburgo: «Candidiamo Napoli ad essere protagonista di un programma di rinascita europea per i prossimi dieci anni. La città deve diventare un luogo fisico, urbano, economico, sociale e culturale in grado di confrontarsi e stare pienamente in Europa». E aggiunge: «Dobbiamo creare un clima di dialogo e di reciproco ascolto innanzitutto tra noi. Quando ho deciso di candidarmi ho sentito il dovere di chiamare subito Oddati e Ranieri. Le primarie dobbiamo farle assieme, non l’uno contro l’altro. Non servirebbe». Ma Oddati, assessore comunale alla Cultura, 1365 firme, è perplesso: «La candidatura di Cozzolino era prevedibile, anche se la presenza mia e di Ranieri già rappresentava bene due modi diversi di intendere la politica amministrativa. Un regolamento di conti? Può darsi, ma io certamente non ne faccio parte». Contro Cozzolino si scaglia il consigliere regionale Corrado Gabriele, primo firmatario per Oddati assieme ad Angela Cortese e al vicesindaco Tino Santangelo: «La discesa in campo di Cozzolino, dal suo scranno dorato di Strasburgo, è ispirata da un’avida volontà di protagonismo. Di certo non potrà essere utile a costruire l’unità nel Pd e nel centrosinistra». Non partecipa invece alla rissa Ranieri, responsabile Pd per il Mezzogiorno, da sempre legato al Capo dello Stato Giorgio Napolitano: «Mi rivolgerò ai napoletani che attendono una svolta profonda nella vita della città, una svolta nei metodi, negli indirizzi e nello stile di governo. Li chiamerò ad essere protagonisti delle scelte e il confronto nel corso delle primarie non mi impedirà di proseguire nello sforzo per trovare soluzioni alla drammatica crisi rifiuti». 
Prima gli insulti su Facebook. Poi le mail dal contenuto allusivo e vagamente minaccioso, recapitate sulla casella di posta elettronica dello studio legale. Messaggi con frasi del tipo: «Hai fatto il tuo lavoro, ti auguro che non capiti mai a te ai tuoi parenti ciò che è successo a quella famiglia». Destinatario, l’avvocato Rosario Marino, difensore insieme all’avvocato Giacomo Mungiello di Luigi Faccetti, il 26 enne che sette giorni fa ha assassinato con 66 coltellate l’ex fidanzata Emiliana Femiano. Amareggiato, il penalista presenterà domani un esposto pur senza alcuna volontà di enfatizzare l’accaduto. C’è però preoccupazione per un clima che rischia di avvelenare pericolosamente i sentimenti di dolore suscitati dal tragico omicidio di Emiliana e i legittimi interrogativi legati alla vicenda giudiziaria che ha visto protagonista Faccetti: il giovane aveva già tentato di uccidere l’ex fidanzata nel dicembre 2009 e dopo otto mesi di carcere, alla fine di luglio, aveva ottenuto gli arresti domiciliari a Terracina. Per il tentativo di omicidio, Luigi è stato condannato a 8 anni lo scorso 21 ottobre. Emiliana aveva paura di lui, come hanno sottolineato i familiari che si erano costituiti parte civile con l’assistenza dell’avvocato Elio Palombi. Ciò nonostante negli ultimi tempi i due ragazzi si erano riavvicinati su Facebook. E chissà come Faccetti era riuscito a convincere la giovane a raggiungerlo domenica sera a Terracina. «È stato un attimo, ho perso la testa e l’ho uccisa. Ero geloso», ha sostenuto Faccetti quando è stato interrogato dal giudice per la convalida del fermo. Secondo il pm Eva Scalfati, del pool coordinato dal procuratore aggiunto Giovanni Melillo, l’uomo ha infierito sulla povera Emiliana anche per vendicarsi della denuncia per tentato omicidio. «Non è vero — ha replicato — è stato solo per gelosia. Ero innamorato di lei. Di quello che è successo dopo non ricordo più nulla. Sono uscito di casa come un automa». Sporco di sangue e ferito a una mano, Faccetti è salito sull’auto con la quale i due cugini (ora ai domiciliari per favoreggiamento) avevano accompagnato Emiliana a Terracina e si è fatto condurre in ospedale a Giugliano. Poco dopo è stato arrestato dai carabinieri coordinati dal capitano Alessandro Andrei. La madre di Emiliana, Luisa Falanga, e tutta la famiglia chiedono, adesso, giustizia per un omicidio così efferato. Ma sempre con toni dignitosi e civili, soprattutto senza parlare di vendetta. Ecco perché insulti e minacce offendono anche la memoria di Emiliana. 
Gabriele Albertini deve candidarsi a sindaco di Milano e il Pd deve sostenerlo, benché lo sfidante ufficiale del centrosinistra sia Giuliano Pisapia, vincitore delle primarie di due settimane fa. È Massimo Cacciari a uscire allo scoperto, nella due giorni al seminario sul soggetto centrista («Un nuovo polo per le riforme: a che pro?») organizzato dal suo Centro di formazione politica. Per il filosofo, l’opzione per l’ex sindaco è un antico progetto, ancora non accantonato malgrado le primarie, e un estremo tentativo per convincere l’ex sindaco, ormai sempre meno orientato al grande passo: sia per un quadro politico che non lo garantisce (vorrebbe una sponda, anche silenziosa, nel Pd), sia per il responso poco incoraggiante dei sondaggi. Nonostante tutto ciò, al suo partito Cacciari dice: «È pacifico e fisiologico che un grosso settore del Pd converga su Albertini. È una questione fisica, di vasi comunicanti, prima ancora che politica». La candidatura Albertini, secondo Cacciari, ha una funzione strategica: «È decisivo che il nuovo polo si presenti a Milano e si presenti per vincere. Se ci sarà a Milano, allora poi potrà decollare anche nello scenario nazionale. A Milano ci sono tutte le condizioni per avere un candidato e un programma vincenti e Gabriele lo sa benissimo». L’applauso alle parole di Cacciari e la presenza dei soggetti chiamati a fondare il sodalizio terzopolista (Rutelli per l’Api, Pezzotta per l’Udc e Della Vedova per Fli), non bastano a smuovere l’ex sindaco, che nemmeno ieri ha sciolto la riserva: «Il peso che viene messo sulle mie modeste spalle di amministratore di un condominio dignitoso rischia di schiacciarmi». Per presentarsi con il terzo polo, dice Albertini, occorre verificare «se c’è una sinistra riformista, moderata, moderna, che vuole governare assieme ad altri le criticità». Ma alla fine, aggiunge l’ex sindaco, «credo manchi qualcosa per comporre quella sintesi importante e fondamentale». E se Cacciari lo sprona («solo ai propri nemici si può augurare di fare il sindaco ma tu ti collochi al centro di questo processo politico nazionale»), Francesco Rutelli guarda già oltre: «Confido che Albertini prenda la determinazione del caso, ma se non c’è un piano A, dovremo puntare su un piano B». Per il Pd risponde Gabriele Messina, della segreteria metropolitana: «Il Pd sostiene Pisapia, pur non rinunciando al suo progetto di città raccolto attorno al candidato del partito alle primarie, Stefano Boeri. Siamo con Pisapia ma condizioniamo il nostro appoggio al fatto che non si presentino liste il cui unico obiettivo è attaccare il Pd». Francesco Laforgia, coordinatore dei circoli milanesi, dà il polso degli elettori: «La loro maturità è tale da escludere che abbiano voglia di votare Albertini che, in nove anni da sindaco, si è reso responsabile del buco dei derivati, del fallimento del piano parcheggi e dello scempio della Darsena». Infine Chiara Cremonesi, coordinatrice nazionale di Sel, il partito che si è schierato per primo con Pisapia: «Sel, il Pd e altre forze politiche stanno lavorando a un centrosinistra vincente. Il terzo polo è un’altra cosa, se Cacciari vuole farne parte si accomodi ma si tratta di un progetto diverso rispetto a Sel e anche rispetto al Pd. I democratici hanno partecipato alle primarie, sono la forza principale del centrosinistra e tutti i dirigenti, a differenza di qualche teodem, hanno espresso il loro sostegno a Pisapia. Ho fiducia nei vertici del Pd e sono certa che la posizione di Cacciari non influirà nemmeno sull’elettorato». 
ROMA - Cresce in tutto il mondo l'attesa per le nuove rivelazioni di Wikileaks che hanno messo in allarme la diplomazia statunitense e stanno creando agitazione nelle cancellerie di mezzo mondo, Italia compresa . Secondo alcune fonti, i media partner di Wikileaks ( New York Times , Der Spiegel , Le Monde e El Pais , che avrebbero ricevuto in anticipo i file) sono pronti a pubblicare le prime analisi sulla documentazione di Wikileaks domenica sera intorno alle 22,30. L'indiscrezione è apparsa nel pomeriggio sul sito del tedesco Der Spiegel e poi sul francese Owni.fr . Secondo le stesse fonti, solo il 5% dei documenti che Wikileaks si appresta a pubblicare riguarderebbero l'Europa, mentre la gran parte si riferirebbe a Medio Oriente e Asia. La documentazione conterebbe circa 260.000 documenti diplomatici, tra questi, 8.000 sarebbero direttive del Dipartimento di Stato statunitense. Nessun documento tra i 260.000 in via di pubblicazione sarebbe classificato Top secret: la metà sarebbe senza livello di segretezza, il 40,5% "confidenziali", circa 15.652 quelli "segreti". La documentazione sarebbe stata 'prelevatà dal Secret Internet Protocol Router Network (SIPRNet), a cui hanno accesso centinaia di migliaia di funzionari statunitensi. Le cancellerie occidentali stanno aspettando con fibrillazione la pubblicazione di questi documenti. Il ministro degli Esteri Franco Frattini ha inquadrato ieri le rivelazioni di Wikileaks all'interno di una possibile strategia volta a screditare l'Italia. Per il Dipartimento di Stato Usa, si tratterebbe di un atto "irresponsabile" che rischierebbe di mettere a repentaglio "vite umane ed interessi". Washington ha avvertito i principali governi su possibili rivelazioni imbarazzanti, che in alcuni casi potrebbero causare tensioni bilaterali. Il premier britannico David Cameron, riferisce il sito web del Guardian , avrebbe chiesto oggi ai direttori dei principali quotidiani del paese di avvertire Downing Street nel caso intendessero pubblicare i documenti ottenuti dal sito. 
TORINO - Il mondo bianconero e quello viola, è noto, se la sono giurata da tempo. Appena è possibile giù botte. Inomma dire che non corra buon sangue tra il popolo della Fiorentina e quello juventino è un tenero eufemismo. Nessuna sorpresa, perciò, quando si sa degli incidenti allo stadio, durante Juve-Fiorentina; quello che però ha lasciato di stucco è stato il silenzio assoluto della tv sulla baruffa che pure è costata il ricorso all'ambulanza per portar via un tifoso viola ferito in maniera non grave, tanto che dopo le cure è tornato sugli spalti. Il tutto è avvenuto per lo scoppio di un grosso petardo lanciato dai tifosi di casa nel settore occupato da quelli ospiti. Si erano già sentiti diversi scoppi in precedenza, ma ormai la cosa fa parte della triste consuetudine di ogni domenica e nessuno o quasi ci aveva fatto caso. Quand'ecco uno scoppio più forte: non un petardo, qualcosa in più. Un tifoso viola viene colpito di striscio, resta esamine e si teme il peggio. Fuggi fuggi tra i tifosi della Fiorentina, chi scappa di qua e chi di là. Viene chiamata un'ambulanza che entra sul campo, parcheggia sotto la tribuna bianconera, sulla pista d'atletica, e il tifoso viene soccorso e portato via dagli infermieri. Si comincia a ipotizzare la sospensione, perlomeno temporanea, per la necessità dei soccorsi e per capire cosa fosse veramente successo. Provvedimento che, ma s'è capito solo successivamente, in effetti sarrebbe stato esagerato. Il timore dura poco: il tifoso, medicato sull'ambulanza, torna sugli spalti, l'arbitro fa finta di niente, la partita continua. Tutti allegramente dietro la palla. Leggi i commenti I commenti dei lettori 
