BERLINO - Prove e Blitz di guerra online tra i due giganti dell'Asia, la Cina e l'India. Secondo quanto riferisce Spiegel online, l'edizione digitale dell'autorevole settimanale di Amburgo, hacker cinesi - con ogni probabilità al lavoro per il governo, per la polizia segreta o per l'intelligence militare di Pechino - hanno tentato di colpire il supercomputer del massimo responsabile della sicurezza strategica di New Delhi, il consigliere del premier che ha di fatto l'ultima parola in politica militare, riarmo, scelte strategiche sulle alte tecnologie e specie sulla rete, gestione delle forze nucleari. Ma l'efficienza dei sistemi di protezione indiani ha consentito di sventare l'attacco. Le autorità cinesi negano tutto, ma si temono ripercussioni nei non facili rapporti tra le due superpotenze. La vittima prescelta dagli hacker cinesi si chiama Mayankote Kelath Narayanan, è consigliere di sicurezza del primo ministro indiano. Egli ha dichiarato di presumere che hacker cinesi si nascondano dietro l'attacco contro il suo supercomputer. Attacco che tra l'altro viene reso pubblico oggi ma risale al 15 dicembre, cioè allo stesso giorno in cui diverse aziende Usa hanno registrato attacchi cibernetici cinesi. "Non è la prima volta che qualcuno tenta di infiltrarsi nei nostri computer, ha detto Narayanan. "Siamo abbastanza sicuri che si tratti dei cinesi, sono loro il sospettato principale". Ma il software di protezione installato dagli indiani ha consentito di bloccare l'attacco. Il quale è stato tentato con una e-mail, con la quale gli hacker hanno tentato di installare nel supercomputer strategico indiano dati PDF contenenti un 'troian'. Il governo cinese ovviamente smentisce tutto, tramite i suoi portavoce. Ma le accuse che vengono dall'India potrebbero avvelenare le relazioni già difficili tra i due giganti. L'India già vede con preoccupazione l'appoggio cinese al Pakistan, suo rivale storico, alla dittatura birmana, presunte ingerenze cinesi in Sri Lanka. E teme per il rapporto di forze navale e militare in generale. Non  a caso, tra i due colossi dell'Asia (entrambe potenze nucleari) è in atto una corsa agli armamenti sempre più frenetica. I cinesi hanno appena testato sistemi di difesa antimissile, e hanno in servizio sempre più armi moderne, come i supercaccia J-10 di produzione nazionale. Gli indiani reagiscono accelerando il potenziamento delle loro già moderne forze armate. Stanno prendendo in leasing sottomarini russi a propulsione nucleare, e la già poderosa Indian Air Force, con i suoi potenti Sukhoi 30 russi, vuole comprare jet ancor più invincibili. Gli indiani guardano con interesse al supercaccia europeo Eurofighter Typhoon, già in servizio nella Royal Air Force, nella Luftwaffe, nell'Aeronautica militare italiana e in quella spagnola. Sarà un affare di miliardi. Intanto le due potenze si combattono nella rete. 
ROMA -Dopo l'impennata seguita all'aggressione di piazza Duomo , la fiducia in Silvio Berlusconi resta invariata. Così come quella nel suo governo. Chi cala sensibilmente, invece, è il Pd di Pierluigi Bersani. Quattro punti in meno rispetto a dicembre che suonano con un campanello d'allarme in vista delle Regionali di fine marzo. E' questa la fotografia scattata dal sondaggio di Ipr Marketing per Repubblica.it. Cifre che testimoniano come il gradimento del premier resti saldo, anche se diversi ministri segnano, invece, il passo. GUARDA LE TABELLE Berlusconi dunque. Che era in difficoltà prima di piazza Duomo. Alle prese con le tensioni con Gianfranco Fini, il Cavaliere sembrava in calo inarrestabile. Quel 53% assegnato dal sondaggio Ipr dell'8 maggio 2008, aveva imboccato una china che l'aveva visto, a luglio, scendere sotto il 50%, per poi calare ancora, a settembre, al 47% e ad ottobre al 45%. Poi l'aggressione e l'inversione di tendenza. Tre punti percentuali guadagnati. Un 48% confernato anche questo mese. Minima, invece, la soddisfazione degli oppositori del premier. E tutta concentrata su quell'uno per cento che fotografa la crescita di coloro che dicono di avere poca fiducia nel premier o di non averne nessuna (dal 49% al 50%). Invariata, invece, la fiducia nell'esecutivo. A gennaio il 40% viene confernato, così come il 56% di coloro che dicono di non averne. Per quanto riguarda i ministri su 22, ben 11 registrano un calo, 8 restano stabili e 3 registrano un aumento (anche se minimo). In testa a tutti si conferma il titolare del Welfare, Maurizio Sacconi. Per lui un 62% di persone che esprimono molta o abbastanza fiducia (così come un mese fa) che lo porta a 9 punti percentuali in più rispetto al momento della nomina. Seconda piazza per Renato Brunetta, ministro della Funzione pubblica che guadagna un punto e sale al 61%. Cala di tre punti il titolare dell'Economia, Giulio Tremonti (57%), peggio di lui il ministro dei Trasporti Altero Matteoli (che scende al 48% e perde 4 punti). Male anche il ministro dell'Ambiente, Stefania Prestigiacomo (che dal momento della nomina è calata di 21 punti percentuali) e quello delle Riforme Umberto Bossi (48%). Ma il dato, più significativo, è quello che riguarda la fiducia nell'azione dei partiti. E non tanto per quanto riguarda la maggioranza che, sostanzialmente, vede confermato il gradimento del mese precedente anche se il Pdl perde 2 punti (dal 48 al 46%). Quanto per il Partito Democratico che registra un calo drastico di ben 4 punti (mentre l'Idv aumenta dell'1%). Il Pd , dopo il disastroso 29% di "fiduciosi" del dicembre 2008, era risalito fino al 41% del mese scorso. Il crollo a quota 37% lo fa scendere al terzo posto dopo l'Udc stabile al 40%.  Dolenti note per Pierluigi Bersani alle prese con la battaglia sulla giustizia e soprattutto, sulla complicata definizione delle candidature in vista delle Regionali di marzo. Ed è probabile che siano proprio quelle continue polemiche interne ad aver determinato il calo. Ancor più significativo perché arriva dopo una ripresa di consensi registrata a novembre. Vanificata, però, da un inizio dell'anno in cui le vicende delle amministrative sembrano aver pesantemente deluso molti simpatizzanti democratici. Leggi i commenti I commenti dei lettori 
LO SCENARIO web in Cina si fa sempre più caldo. Dopo le polemiche e la mezza guerra degli scorsi giorni tra Google e Pechino, oggi il Foreign Correspondent Club (FCC), un'associazione dei  giornalisti stranieri che lavorano in Cina, ha denunciato attacchi informatici contro le caselle Gmail appartenenti ai suoi iscritti, la posta elettronica di Google. La dichiarazione dell'FCC non lascia spazio a dubbi: "I corrispondenti stranieri di diversi uffici a Pechino hanno scoperto di recente che le loro caselle Gmail erano state violate", denuncia l'associazione. "E le loro email sono state inviate a un indirizzo elettronico sconosciuto", ha scritto il FCC sul suo sito. La scorsa settimana Google aveva denunciato massicci attacchi di pirati informatici che hanno preso di mira le comunicazioni di dissidenti e attivisti per i diritti umani che usano i suoi siti web, aggiungendo che metterà fine alle sue attività in Cina se non potrà gestire un sito libero dai controlli della censura. L'associazione dei corrispondenti sottolinea ora che i giornalisti in Cina hanno subito ripetuti attacchi informatici negli ultimi due anni,  e oltre alle pratiche base per la navigazione a prova di intruso (non aprire allegati sospetti, i utilizzare regolarmente un antivirus, cambiare regolarmente le password) invita i reporter in Cina ad utilizzare la versione sicura di Gmail. Anche un'altra associazione di giornalisti, Reporter Senza Frontiere ha espresso "indignazione e viva inquietudine" per gli attacchi telematici. In un comunicato, Rsf sostiene che gli attacchi informatici ai giornalisti "rappresentano un'intimidazione per le loro fonti e una seria violazione della loro sfera privata, del loro lavoro e della loro libertà di diffondere notizie ed informazioni". Sul fronte delle tensioni tra governo cinese e Google, intanto, Mountain View ha annunciato il rinvio del lancio del Nexus One, lo smartphone basato sul sistema operativo Android, sul mercato cinese. Un gesto che indica un primo segno di rallentamento delle sue operazioni locali. L'azienda ha però smentito di aver chiuso i suoi uffici in Cina, come affermato da alcuni mezzi di comunicazione cinesi, sottolineando che per il momento le sue attività procedono "normalmente". Citando per la prima volta Google, il portavoce del ministero degli esteri di Pechino Ma Zhaoxu ha sostenuto oggi che le imprese operanti in Cina "devono rispettare le leggi cinesi", comprese quelle sulla censura. Ma ha anche aggiunto di non sapere se siano in corso colloqui tra rappresentanti di Google e il governo cinese, come richiesto dai dirigenti della compagnia americana. "Il governo incoraggia lo sviluppo di Internet ma le imprese straniere in Cina devono rispettare la legge e i regolamenti cinesi, i costumi e le tradizioni cinesi e assumersi le conseguenti responsabilità sociali, e certamente Google non fa eccezione", ha sostenuto il portavoce. 
PAVIA - E  il basket diventa caso poLitico. Non c'entra la serie A o la Legadue, qui la palla a spicchi è solo un pretesto, la bega è altrove. Sta insomma diventando un vero e proprio caso politico la decisione adottata dalla Questura di Novara di vietare la presenza dei tifosi pavesi al derby di basket di Legadue contro Vigevano. La partita è in programma domenica prossima al Pala Dal Lago della città piemontese, l'impianto che ospita gli incontri interni per la squadra di Vigevano che non può contare ancora in città su una struttura regolamentare. Le autorità novaresi hanno segnalato all'Osservatorio del Viminale la partita Vigevano-Pavia a rischio: da qui la decisione di vendere i biglietti nominalmente solo a Vigevano e nei comuni del circondario. Una scelta che non viene condivisa da Gian Marco Centinaio, vicesindaco leghista della Giunta di centrodestra che governa il Comune di Pavia. Centinaio ha scritto una lettera al Prefetto e al Questore di Pavia perchè chiedano alla Questura di Novara la revoca del divieto ai tifosi pavesi. La questione verrà discussa anche giovedì sera in Consiglio comunale con un ordine del giorno che sarà presentato dalla Lega Nord. "Pavia e Vigevano - spiega Centinaio - si sono incontrate in partite ufficiali due volte: la prima in un'amichevole precampionato vinta dal Pavia, la seconda in campionato con la vittoria di Vigevano. In entrambi i casi non ci sono stati problemi di ordine pubblico". Leggi i commenti I commenti dei lettori 
Per gli appassionati di auto d'epoca preparatevi Intermeeting sta preparando un'altra edizione memorabile di "Fuoriserie". La quarta edizione della grande kermesse motoristica, punto di riferimento del centro-sud Italia, si svolgerà alla Fiera di Roma il 17 e 18 aprile prossimi e promette un programma ricco di contenuti e avvenimenti. Nel corso della due giorni capitolina il pubblico avrà la possibilità di scoprire le auto dei sogni, le produzioni fuoriserie, le offerte dei privati oppure il ricambio mancante per completare la  propria "amata".  Lo scorso anno la manifestazione si è articolata su 38.000 metri quadri di area espositiva, con 355 espositori, e oltre 630 vetture in mostra, numeri sicuramente destinati a essere superati nella prossima edizione. Visto il successo della formula espositiva fino a oggi adottata, gli organizzatori hanno deciso di mantenere lo stesso lay out con la suddivisione in segmenti tematici e specialità: Club e Registri Storici, Commercianti, Privati e  Restauratori, Ricambistica e Modellismo, Extrasettore, a tutto vantaggio dei visitatori che potranno così contare sulla massima razionalizzazione e facilità di accesso a quanto ricercato. La prima sezione è dedicata ai club e registri, un mondo costituito da associazioni nazionali ed internazionali che garantiscono e tutelano i veicoli storici e da collezione. Nella seconda area sarà possibile essere colti da cosiddetto "colpo di fulmine" , tra le tante proposte dei  migliori commercianti d'auto con vetture uniche ed i marchi più prestigiosi, affiancate dalle offerte competitive dei privati. Grande fermento ci sarà come sempre tra i numerosi stand dei restauratori e preparatori, veri e propri "maestri artigiani" pronti a risolvere i problemi dei collezionisti, mentre la sezione della ricambistica  si conferma come fonte inesauribile di accessori auto e moto, con aziende di cerchi e gomme, documentazioni e libretti d'uso e tutto quello che serve per completare un veicolo ad hoc. Spazio poi anche all'area extrasettore dedicata all'oggettistica con orologi, accessori, abbigliamento, con originali pezzi vintage. Infine gli organizzatori di Fuoriserie  stanno definendo un ricco programma di eventi culturali,  istituzionali, sportivi che faranno da corollario alla manifestazione. (m. r.) 
ROMA - Genoa e Bari si preparano a togliere l'asterisco alla propria classifica: si gioca domani alle 18 il recupero della 17/a giornata rinviata un mese fa per neve. Incerottati i rossoblù di Gasperini: il tecnico del 'Grifone' deve fronteggiare l'emergenza in attacco. Fuori Palacio, Palladino e Jankovic, preoccupa anche Peppe Sculli, per il quale si tenterà un recupero in extremis. RINVIO DANNOSO - "Se Sculli non dovesse farcela giocheremo con il solo Suazo di punta  - dice Gasperini - in difesa penso che Dainelli dovrebbe esserci". Per rispondere alle polemiche dichiarazioni di Matarrese, il tecnico rossoblù sottolinea come il rinvio abbia nociuto al Genoa: "Rispetto al 20 dicembre arriviamo in condizioni ben peggiori a questo impegno, non ci abbiamo guadagnato nulla, anzi". CRISI FIGLIA DELLE ASSENZE - Polemiche a parte, il Bari è avversario da prendere con le molle: "Non sono più una sorpresa ma una realtà ormai - ammette Gasperini - per qualità di gioco è la migliore squadra del campionato. Mi preoccupa la loro compattezza e la velocità nelle ripartenze, soprattutto ora che sono alle prese con tante assenze. Spero comunque che i ragazzi dimostrino sul campo che gli infortuni sono l'unica causa del nostro momento buio". LA VOCE DEL PADRONE - Lunedì il Genoa ha ricevuto la visita del presidente Enrico Preziosi: "Comprende bene il momento che stiamo affrontando - spiega ancora il tecnico - ha chiesto più attenzione e compattezza per uscire fuori da questo momento, la sua presenza è importante. Sono fiducioso, conosciamo bene la situazione e ne verremo fuori". VENTURA TEME LA REAZIONE DEL GENOA - Non può sottovalutare l'impegno neanche Giampiero Ventura, anche perché il suo Bari è meno abituato a giocare ogni tre giorni: "Il Genoa ha perso male a Roma e sarà arrabbiato  -  avverte il tecnico dei 'galletti'  -  i rossoblù in casa sono un rullo compressore, dovremo badare a non concedere nulla.  La formazione è ancora tutta da valutare, devo vedere come hanno recuperato i miei uomini, tenendo conto anche che domenica avremo la sfida-salvezza contro il Bologna. Castillo? Vediamo come sta: se sta bene, può giocare già da Genova". Leggi i commenti I commenti dei lettori 
DEBRECEN - L'Italia parte con il piede giusto agli Europei di calcio a 5, ipotecando già la qualificazione ai quarti di finale grazie al 4-0 sul Belgio. La rinnovata nazionale di Roberto Menichelli non ha tradito le attese e ha battuto senza eccessivi patemi un avversario che tornava sul palcoscenico continentale dopo un'assenza di 7 anni. L'ITALIA FATICA SOLO UN TEMPO - L'Italia faticato un po' solo nel 1° tempo. La gara si mette subito bene: dopo appena 1' Assis chiude un triangolo con Baptistella e infila il sinistro sotto la traversa. Il gol rilassa l'Italia che attende l'avvio di ripresa per cambiare marcia e mettere al sicuro la vittoria. ASSIS CHIUDE I CONTI - Il raddoppio arriva al 2' in azione simile: assist di Baptistella per Assis che in diagonale di sinistro trova l'angolino. Passano 38" e arriva il tris. Forte ruba palla e si invola verso Morant, che lo stende: l'arbitro non ha dubbi e assegna il rigore, Ippoliti lo trasforma con freddezza. C'é tempo per due legni di Nora e per un grande intervento di Feller su Sababti. A 2'49" dalla fine a calare il poker pensa Baptistella che insacca sotto la traversa su servizio di Nora. Prossimo appuntamento sabato 23 gennaio, sempre a Debrecen (alle 18,30), contro l'Ucraina. Leggi i commenti I commenti dei lettori 
ROMA - E la Roma si fa bella. Allunga la vista, vede la Juve profilarsi all'orizonte e s'acconcia al meglio. Così Ranieri ritrova Francesco Totti, che oggi si è allenato con i compagni e quindi con Luca Toni. Primo allenamento dell'anno con il gruppo per il capitano, primo allenamento con l'ultimo acquisto giallorosso vecchia conoscenza del numero dieci con cui ha condiviso la vittoria al mondiale del 2006. Per la prima volta Totti e Toni (che ha interrotto il lavoro in anticipo rispetto ai compagni ma solo per un affaticamento e per precauzione), in campo insieme in giallorosso. Una prova generale di quella che sarà molto probabilmente la prima ufficiale della coppia d'attacco nella prossima di campionato. Una coppia che potrebbe essere anche un tridente, se Ranieri (che nonostante le dichiarazioni ufficiali non può vivere la gara contro il bianconeri come le altre dopo l'esonero dello scorso anno), decidesse di schierare anche Vucinic. E un pensiero l'allenatore giallorosso ce lo sta facendo. Frenato forse dal fatto che il campo della Juventus, sabato sera, sarà più caldo del solito visto il momento che attraversa la squadra di Ferrara chiamata ad un solo risultato, la vittoria, per allontanare la crisi. Per la sfida più difficile Ranieri ritrova il capitano e lo manderà in campo con Toni. A giudicare dal tam tam delle radio e dopo la doppietta segnata dalla punta proveniente dal Bayern di Monaco, ora l'attesa maggiore è per vedere i due in campo insieme. E magari anche con Vucinic che proprio domenica scorsa, con il Genoa, ha dimostrato di avere un ottimo feeling con Toni. Di sicuro ci sarà di  nuovo De Rossi che domenica scorsa è rimasto in panchina per un problema alla tibia, Ranieri ha preferito non rischiarlo, ma per sabato sera sarà pronto e disponibile per giocar dal primo minuto. Chi invece oggi ha avuto un problema insolito, durante l'allenamento, è stato Mexes che in uno scontro di gioco con Perrotta ha perso un dente (un incisivo). Dopo un momento di paura con il difensore a terra con le mani sulla bocca, verificato che non fosse nulla di serio (perchè a quanto pare si tratta di una capsula saltata e non un dente spezzato), l'episodio ha scatenato l'ilarità generale dei compagni. E per domani pomeriggio è in programma un test con la primavera proprio per i giocatori che domenica non hanno giocato, ovvero Totti e De Rossi, per verificare la tenuta atletica. Per gli altri invece solito allenamento, di mattina. Leggi i commenti I commenti dei lettori 
