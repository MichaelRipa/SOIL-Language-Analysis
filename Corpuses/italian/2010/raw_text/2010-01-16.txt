MILANO - Un rap sommesso e incalzante, come quello di "Luca era gay", ma la canzone che quest'anno Sanremo aspetta col batticuore è ben più controversa di quella che Povia ha presentato l'anno scorso sul palcoscenico dell'Ariston. Lì si trattava della storia di un suo amico, omosessuale redento che "adesso sta con lei". Era scontato che piovessero polemiche. Qui già il titolo, "La verità (Eluana)", rimanda a una "scelta" che ha spaccato l'opinione pubblica, il caso Englaro. Abbiamo letto il testo della canzone che l'autore avrebbe voluto mantener segreto fino alla prima serata del Festival, il 16 febbraio. La canzone è stata pensata come una lettera indirizzata dalla ragazza ai genitori, un fiume di parole, quasi Povia fosse entrato in contatto metafisico con la povera Eluana che dall'aldilà ha sentito l'urgenza di lenire il dolore dei suoi cari che l'hanno vegliata per anni e per anni hanno sperato che riaprisse gli occhi, prima di decidere di staccare la spina. "Padre, ora vivo nel tuo cuore / vivo nella tua battaglia / fate il nome del mio nome / fate il nome di tua figlia / di una volontà da rispettare / invece di dormire in fondo al mare", recita il testo di Povia. Questa volta non sono versi che fanno sognare o sorridere, come quelli de "I bambini fanno ooh", la canzone che lanciò Povia nel 2005, oppure "Vorrei avere il becco", il brano con cui nel 2006 vinse il Festival di Sanremo. Quest'anno Povia s'impantana in una questione che è difficile diluire in una canzonetta pop, anche perché le ferite di tutti  -  non solo del papà ma anche di tutti coloro che hanno considerato criminale la sua scelta - non sono ancora rimarginate (a febbraio sarà trascorso giusto un anno dalla morte di Eluana). In realtà tutti si aspettavano che il testo di Povia fosse un atto d'accusa contro la decisione di papà Englaro, ma di fatto l'artista sorvola sull'eutanasia, non indugia sui particolari strazianti della storia di Eluana e della sua vita attaccata ai fili. Le parole non denunciano, accarezzano. "Mamma, che ne sanno del dolore / di quello che si può provare / per una disperata decisione / e di quando avevi tu vent'anni / fatti di progetti e sogni": sono parole di grande tenerezza che lasciano chiaramente intendere che nei giorni dei veleni l'autore si sentiva più vicino a papà Englaro che ai suoi detrattori. O almeno così sembra, almeno adesso che la morte ha scritto la parola fine alla tragedia maturata in un mondo dove sbagliare è umano: "Ora volo sopra le parole / sopra tutte le persone / sopra quella convinzione di avere la verità". La tenerezza del testo, verosimilmente, non smorzerà i toni delle polemiche. Perché una canzone su Eluana in una gara canora, dove i cantanti si sfidano a suon di banalità, luoghi comuni e qualunquismi sull'Italia e persino sull'amore (la trovata del gay redento non era più geniale de "Il mio miglior amico", la canzone sull'omosessuale emarginato scritta da Gigi D'Alessio per la Tatangelo due anni fa)? Se non ci fossero state di mezzo la competizione e cinque prime serate televisive (con un evento che nel peggiore dei casi farà nove milioni di audience), l'operazione sarebbe stata più trasparante. Di fronte a un testo così personale, vien da pensare che Beppino Englaro abbia avallato l'operazione. In effetti ha affermato di essere grato a quanti gli hanno manifestato la loro vicinanza, compresi i musicisti che hanno voluto dedicare canzoni alla figlia, precisando però: "Senza mai entrare nei meriti artistici degli stessi". Immaginiamo il gelo, più che la commozione, quando Povia, sul palcoscenico di un teatro di varietà, pronuncerà quel nome alla fine del suo brano: "Mamma, papà, un giorno ci rincontreremo /... / quando sentirete un brivido che corre sulla vostra pelle / è lì che io sarò presente / la vostra bambina per sempre, Eluana". 
Esistono problemi visibili e altri invisibili. A prescindere  -  direbbe Totò  -  non solo dalla realtà ma anche dalla percezione. La disoccupazione, ad esempio,  esiste: nella realtà e nella percezione. Ma parlarne è da irresponsabili e mostrarla anche peggio. Basta pensare alla reazione del governo di fronte alle stime fornite dalla Banca d'Italia, che considera il tasso di disoccupazione "reale" superiore al 10%: 2.600.000 persone. Un calcolo scorretto e fantasioso, secondo il ministro Sacconi. Perché associa ai disoccupati anche i cassintegrati cronici e i "lavoratori scoraggiati". Quelli, cioè, che rinunciano a cercare occupazione perché ritengono la situazione sfavorevole. Un'operazione scorretta, quella praticata dalla coppia  Epifani-Draghi. Entrambi disfattisti e, implicitamente, comunisti. Imprenditori delle fabbriche che producono pessimismo, come li ha definiti il premier Berlusconi. Seminano sfiducia e rischiano, in questo modo, di alimentare una crisi che ormai è alle spalle. Anche se i cittadini non sembrano accorgersene. Afflitti da una "percezione" diversa  -  e distorta. La disoccupazione, infatti, preoccupa il 37% degli italiani, secondo la recente indagine di Demos per Unipolis sulla (in)sicurezza. Il 2,5% più dell'anno scorso, ma il 7% più di due anni fa. È motivo di angoscia, non solo in Italia, anche nel resto d'Europa. Il 51% dei cittadini della UE (dati Eurobarometro) la indica fra le due principali emergenze da affrontare. E il 40% aggiunge anche la crisi economica. Tuttavia, nel nostro paese, questa percezione è anti-italiana. In contrasto con gli interessi nazionali e con la rappresentazione mediale della realtà. Infatti, se si prendono in considerazione i telegiornali di prima serata delle reti Rai e Mediaset (rapporto dell'Osservatorio di Pavia per Unipolis, dicembre 2009), alla disoccupazione e alle difficoltà economiche delle famiglie, nel periodo fra il 18 ottobre e il 7 novembre 2009, viene dedicato il 7% delle notizie "ansiogene". Quelle, cioè, che raccontano fatti e contesti critici. L'anno prima, nello stesso periodo, lo spazio delle notizie riferite ai problemi economici e dell'occupazione sui telegiornali delle reti pubbliche e private era oltre 4 volte superiore: 27%. Due anni prima, nell'autunno 2007, intorno al 16%. Per cui la disoccupazione c'è, si sente e fa paura. Ma non si deve dire troppo forte. E comunque non si vede. Una analisi condotta dall'Osservatorio di Pavia (per Unipolis) in alcune settimane del 2008-9  sui telegiornali delle reti pubbliche di alcuni paesi europei, sottolinea come il numero delle notizie dedicato dal Tg1 al problema della disoccupazione sia circa un terzo rispetto ad Ard (Germania), un quarto rispetto alla Bbc (Gran Bretagna), un quarto a Tve (Spagna) e, infine, sei volte meno rispetto a France 2. Inutile rammentare il diverso trattamento riservato alla criminalità comune. Di gran lunga l'argomento "ansiogeno" più trattato dalla tivù italiana. In misura nettamente più ampia rispetto al resto d'Europa. D'altra parte, la criminalità e la violenza spaventano ma piacciono al pubblico, come ha osservato Quentin Tarantino. Uno che se ne intende. Inoltre, esercitano sull'opinione pubblica effetti politici diversi dalla disoccupazione e dalla crisi economica. Penalizzano la sinistra e il centrosinistra, il cui consenso è legato a una idea di sicurezza "sociale" proiettata nel futuro. Mentre oggi la concezione della sicurezza è schiacciata sull'individuo e sulla famiglia, la dimensione sociale si è sbriciolata e del futuro si è perduta traccia. Così i lavoratori e  -  ancor più  -  i disoccupati scompaiono. Non solo perché le grandi fabbriche chiudono e le piccole aziende, flessibili e intermittenti, si confondono nel territorio.  Anche perché non hanno appeal, presso coloro che scrivono l'agenda dei media. In particolare: nella tivù. Le morti: occupano i palinsesti televisivi se diventano tragedie collettive. Oppure se si tratta di piccoli omicidi, catalogati nella criminalità "comune". Mentre gli incidenti sul lavoro non interessano. Nell'autunno del 2009 in Italia i Tg Rai e Mediaset di prima serata  dedicano loro lo 0,2% delle notizie "ansiogene". L'anno prima, sull'onda emotiva sollevata dalla tragedia della ThyssenKrupp, avevano conquistato il 2,6%  delle notizie. Cioè, anche allora, quasi nulla. Da ciò una conclusione, un po' desolata e desolante, ma difficile da contraddire. Gli operai: fanno notizia quando bruciano in tanti e tutti insieme. Le morti quotidiane sul lavoro  -  1120 nel 2008  -  sono definite eufemisticamente: "bianche". Per cui: poco visibili e dunque poco rilevanti. Perché, al tempo della "democrazia del pubblico", la "rappresentanza" dipende sempre più dalla "rappresentazione". In altri termini: dalla capacità di "fare notizia", apparire, comunicare. Gli operai non contano, i disoccupati ancor di meno. Figurarsi: sono non-operai. Non-lavoratori. Lavoratori esclusi oppure scoraggiati. Mettono tristezza, a chi li guarda. Suscitano pessimismo. Per cui è meglio non mostrarli.  Il reality-show della crisi quotidiana che coinvolge le persone e le famiglie: non interessa agli autori della scena mediatica. A coloro che orientano l'informazione. Così, i lavoratori (disoccupati, scoraggiati, minacciati), per esistere e resistere, invece di rivolgersi al sindacato, salgono sulle gru, si gettano dai ponti, a volte si suicidano. O bloccano ferrovie e autostrade. Aziende. Talora, sequestrano dirigenti e imprenditori. Atti violenti? Reati? Certo. In un paese dove la violenza e i reati vanno in scena  quotidianamente - e in primo piano. Sui giornali e nei telegiornali, al centro dei talk-show, al cuore dell'infotainment. Per sfidare l'audience della criminalità comune, bisogna fare cose eccezionali. Parafrasando Humphrey Bogart: "È lo spettacolo bellezza! E tu non ci puoi fare niente. Niente". Leggi i commenti I commenti dei lettori 
MONCALIERI (Torino) - Due persone sono morte e due sono rimaste ferite in un'esplosione avvenuta questa sera a Moncalieri, alle porte di Torino, in una casa privata. A causare l'esplosione e il crollo di buona parte della villetta, potrebbe essere stata una bombola di Gpl, ma la notizia, per il momento non è stata confermata. L'incidente è avvenuto in strada Maddalena 150, sulla collina tra Torino e Moncalieri, in una zone esclusiva e lussuosa, tra villette e giardini. Le due persone decedute sono Renato Corsini, 34 anni e Vincenzo Governa, 78 anni, mentre le due persone ferite, ricoverate all'ospedale Cto di Torino con ustioni al viso, sono Adriana Bourlot, 62 anni, mamma di Renato, e Mariella Governa, 79 anni, moglie di Vincenzo, l'altro uomo deceduto. Secondo le prime notizie raccolte, i Governa, che abitano a Pecetto, sempre sulla collina, non lontano dalla casa in cui è accaduta la tragedia, stavano cenando in casa Corsini, nella tavernetta, quando è avvenuta l'esplosione. I due uomini sarebbero stati investiti dalle macerie e pare siano morti subito, mentre le due donne si sono salvate e una di esse è riuscita a salire al pian terreno e a telefonare per dare l'allarme e chiedere i soccorsi. L'esplosione, le cui modalità sono ancora in via di accertamento da parte di vigili del fuoco e carabinieri, sarebbe stata causata da una bombola Gpl esplosa. Le due donne ricoverate al Cto sono vigili e hanno riportato solo ustioni lievi e escoriazioni al volto e alla parte alta del corpo. Sono sotto osservazione nel reparto grandi traumi. 
CREMONA - Va alla Vanoli Cremona l'anticipo della 14esima giornata del campionato di serie A di basket. Sconfitta al PalaRadi Varese per 78-71. A trascinare la Vanoli, che interrompe così una striscia negativa che durava da cinque partite e aggancia proprio la Cimberio a quota 10 in classifica, è Cusin, autore di 16 punti e 5 rimbalzi, bene però anche Aguiar (15 punti) e Rowland (12) mentre a Varese non sono bastate la prova positiva di Thomas (18 punti e 6 rimbalzi) e la doppia doppia di Galanda (15+10). VANOLI-CIMBERIO 78-71 VANOLI CREMONA : Rowland 12, Brown 9, Bona ne, Conti ne, Valenti 2, Formenti 4, Bell 11, Cusin 16, Aguiar 15, Piazza, Sklavos 8, Forbes 1. Allenatore: Cioppi. CIMBERIO VARESE : Morandais 7, Antonelli 2, Mian ne, Galanda 15, Thomas 18, Zahariev ne, Martinoni 5, Cotani 11, Reynolds 2, Childress, Gergati ne, McGrath 11. Allenatore: Pillastrini. ARBITRI : Taurino-Duranti-Seghetti. NOTE : parziali 14-19, 33-32, 58-55. Tiri liberi: Vanoli 21/28, Cimberio 13/15. Usciti per 5 falli: Antonelli, Martinoni, Cotani. Leggi i commenti I commenti dei lettori 
Un motore di ricerca delle persone scomparse nel terremoto che ha devastato Haiti. E' l'iniziativa lanciata da Google, in collaborazione con il dipartimento di Stato americano. Disponibile in francese, inglese e creolo (la lingua parlata ad Haiti), il motore di ricerca degli scomparsi ha due tasti: 'Sto cercando qualcuno' o 'Ho informazioni su qualcuno' e un modulo in cui inserire i dati sugli scomparsi. Come aveva fatto anche con le inondazioni nelle Filippine, il gigante di Mountain View - scrive Le Monde - ha pubblicato una pagina web dedicata alla catastrofe di Haiti attraverso la quale, oltre a cercare gli scomparsi, è possibile fare donazioni. E' possibile inserire il "Google crisis response" su ogni sito Internet attraverso i codici forniti da Google. 
WASHINGTON - Terremoto di magnitudo 5.0 sulla scala Richter nell'ovest dell'Iran. Lo comunica lo comunica l'Istituto geologico americano. Il sisma è avvenuto alle 23:53 ora locale (le 21:23 italiane) a 25 chilometri da Dezful, non lontano dal confine con l'Iraq. La profondità dell'epicentro era di appena 10 chilometri. Dezful ha oltre 230 mila abitanti. Un terremoto di magnitudo 5.0 viene considerato moderato e può provocare notevoli danni. 
ROMA - Esodo di massa della gente stremata da Port-au-Prince nel quinto giorno dal terremoto di Haiti, che l'Onu ha oggi definito il "peggiore disastro mai affrontato" nella sua storia. Almeno 50.000 cadaveri sono stati finora recuperati per un bilancio che potrebbe raggiungere i 200.000 morti, ma stentano ancora ad arrivare alla popolazione gli aiuti umanitari da tutto il mondo che ingorgano l'aeroporto della capitale haitiana. E sui superstiti terrorizzati da una nuova scossa di terremoto si aggira lo spettro della sete, con la mancanza di acqua potabile, mentre aumentano gli episodi di violenze e i saccheggi. Questo mentre si mobilita il presidente Barack Obama insieme ai suoi due predecessori per guidare quella che ha definito "la più grande operazione di aiuto compiuta dagli Usa" e arriva sul posto il segretario di Stato, Hillary Clinton. Continua intanto l'angosciosa ricerca di 13 italiani che mancano ancora all'appello e si teme il peggio per tre di essi. E comincia l'evacuazione dei nostri connazionali, con la partenza di un primo gruppo di una quindicina di persone, principalmente feriti, donne e bambini. Il conteggio dei morti. Le cifre della distruzione si fanno sempre più drammatiche: "Abbiamo già raccolto circa 50 mila cadaveri, ma prevediamo che i morti in totale saranno fra 100 mila e 200 mila, sebbene non sapremo mai il numero esatto", ha detto il ministro dell'Interno haitiano, Antoine Bien-Aime. Per l'Onu - il cui segretario generale, Ban Ki-moon è atteso domani ad Haiti - la città di Leogane (134 mila abitanti, a ovest della capitale) è stata distrutta al 90%, con 5-10.000 persone ancora sotto i detriti. Per l'Ufficio coordinamento degli affari umanitari dell'Onu, il sisma che martedì ha devastato il Paese è "un disastro storico": la portavoce Elisabeth Byrs ha detto che "non ci siamo mai trovati di fronte un tale disastro a memoria dell'Onu. Non assomiglia a nessun altro", anche perché, rispetto allo tsunami che colpì l'Indonesia nel 2004, le strutture ad Haiti per gli aiuti sono "scarsissime". Nuove scosse. Oggi la terra ha tremato ancora, con una scossa di assestamento di 4,5 gradi Richter che ha accresciuto il panico e l'angoscia dei sopravvissuti. "C'è stata una scossa che ha messo ancora di più in difficoltà l'atività dei  soccorritori - ha raccontato Angelo Aquaro, inviato di Repubblica ad Haiti ( AUDIO ) - La  situazione è peggiorata, molti palazzi che erano rimasti in piedi sono stati  definitivamente buttati giù". I soccorsi. Per l'Onu prioritaria resta la ricerca dei superstiti fra le macerie, che oggi ha permesso di salvare dopo oltre 60 ore la piccola Winnie, di 18 mesi. Non ce l'ha fatta invece Annaika Saint Louis, la bimba haitiana di 11 anni che commosso il mondo urlando dalla macerie "Mamma non lasciarmi morire". La piccola è morta per le ferite riportate. La ricerca di superstiti sotto le macerie continuerà almeno ancora domani, per poi lasciare il posto alle ruspe per la rimozione delle macerie e dei cadaveri in decomposizione. In serata è stato ritrovato il corpo senza vita di Hedi Annabi, a capo della missione Onu a Haiti. La ricerca degli italiani. Le squadre di soccorso sono ancora a lavoro al Caribbean Market, lo stesso dove si presume ci siano 60 persone sepolte sotto le macerie tra cui un italiano: lo scrive su Twitter Frederic Dupoux. L'italiano intrappolato sotto le macerie sarebbe l'irpino Antonio Sperduto, direttore dello stesso supermercato. Sul posto sono al lavoro squadre di soccorso statunitensi e turche, che ancora oggi hanno udito i lamenti di due gruppi distinti di persone intrappolate sotto le macerie. I soccorritori sono riusciti a parlare con una ragazzina di 17 anni, di nome Ariel, ed un ragazzo che si trova accanto a lei, che dicono di non essere feriti ma di avere molta sete. Il Caribbean Market è uno dei più grandi di Port-au-Prince: il terremoto ha letteralmente disintegrato l'edificio di cinque piani. Al momento del sisma all'interno ci sarebbero state tra le 70 e le 100 persone. Gli altri due italiani per i quali si teme il peggio sono i due funzionari dell'Onu che si trovavano all'Hotel Christopher (quartier generale delle Nazioni Unite a Port-au-Prince), l'agronomo fiorentino Guido Galli, 45 anni, e Cecilia Corneo, 39 anni. Sono diventati 13 gli italiani "rimasti da contattare", ha confermato questa sera la Farnesina, rivedendo in positivo il precedente bilancio di una ventina di connazionali "dispersi". Il Falcon dell'Aeronautica militare che ha portato ad Haiti l'advanced team rientreranno rientrare domani mattina all'aeroporto di Ciampino, a Roma, con alcuni nostri connazionali. Il gruppo delle persone che hanno chiesto di rientrare si è ridotto da 20-30 a "circa 15 connazionali", secondo il ministero degli Esteri. Un Falcon, che ha portato i primi soccorsi ad Haiti, porterà a casa gli italiani partendo da Santo Domingo. I connazionali dovrebbero partire "nelle prossime ore", verso le 17 locali (le 23 in italia). "La priorità sarà data ai feriti, alle donne e ai bambini", ha concluso il ministero degli Esteri. Fuga di massa. Con la disperazione cresce la rabbia e migliaia di persone tentano di fuggire da Port-au-Prince in quello che viene descritto come un esodo di massa dalle proporzioni crescenti: "Le strade sono impregnate dell'odore di morte. Non stiamo ricevendo alcun aiuto e i nostri bambini non possono vivere come animali", racconta una donna che cercava di lasciare la capitale con marito e quattro bambini. Chi cerca di fuggire porta via tutto quello che può dai negozi e dalle case: vestiti, giocattoli, borse come è successo nel centro di Port-au-Prince. E all'aeroporto si è formata una folla che spera di riuscire ad imbarcarsi su un aereo per sfuggire all'inferno grazie grazie ai loro passaporti. I militari statunitensi che controllano da ieri lo scalo aereo hanno di conseguenza messo in piedi un ufficio immigrazione temporaneo per verificare lo status di chi chiede di partire. Violenze. La gente soffre particolarmente per la mancanza d'acqua potabile e la rabbia cresce anche perché gli aiuti della comunità internazionale arrivano al rallentatore, per il disastro delle strade, per il pericolo di violenze e di saccheggi - sono 6.000, secondo il governo, i detenuti evasi per il crollo delle carceri. Ma anche per il caos che ancora regna all'aeroporto di Port-au- Prince, malgrado da ieri ne abbiano assunto il controllo di militari americani. Il presidente haitiano, René Preval, che ha provvisoriamente trasferito il suo ufficio e la sede del governo in una caserma di polizia vicino allo scalo, ha denunciato la mancanza di coordinamento: "Abbiamo bisogno degli aiuti internazionali ma il problema è il coordinamento", ricordando come in un solo giorno siano arrivati 74 aerei da molti Paesi, congestionandolo, o come un aereo-ospedale francese non sia riuscito ad atterrare, suscitando la protesta, poi rientrata, del governo di Parigi. I tre presidenti. Oggi il presidente Usa, Barack Obama, insieme ai due ex presidenti George W. Bush e Bill Clinton, ha lanciato una raccolta fondi per Haiti: "I presidenti Bush e Clinton hanno accettato di aiutare il popolo americano a fare la sua parte perché la risposta al disastro", di fronte al quale "l'America si mostra unita", ha detto Obama e daranno vita a quella che ha definito "una delle più grandi operazioni di soccorso nella storia degli Usa". La missione della Clinton. Il vertice dei tre inquilini della Casa Bianca per tenere a battesimo il ClintonBushHaitiFund ha fatto da apripista alla missione del segretario di Stato Clinton e del nuovo capo dell'agenzia americana per l'aiuto allo sviluppo UsAid Rajiv Shah oggi a Port au Prince. Un viaggio politico, per garantire credenziali al presidente haitiano Renè Preval incontrato in aeroporto, ma anche emotivo. E' stato suo marito Bill, inviato dell'Onu per Haiti, che ha infatti rievocato l'attaccamento della coppia Clinton per il poverissimo paese dove giovani e squattrinati si recarono per festeggiare il matrimonio nel dicembre 1975: "In quella cattedrale, oggi un cumulo di macerie, Hillary e io ci siamo seduti 35 anni fa". Il viaggio della Clinton, prima esponente di un governo straniero a Haiti, ha preceduto di 24 ore quella del segretario generale dell'Onu Ban Ki-moon: le Nazioni Unite hanno perso 37 funzionari accertati sotto le macerie ma tra i 150 e i 200 sono tuttora dispersi, molti di loro presumibilmente morti. Ban Ki-moon ha confermato il ritrovamento del corpo del suo rappresentante ad Haiti Hedi Annabi, del vice Luiz Carlo da Costa e del responsabile della polizia Doug Coates. Ban si è detto "profondamente rattristato dal fatto di dovere confermare" la morte dei tre, come era stato già ipotizzato dalle autorità haitiane nei giorni scorsi. Annabi, tunisino, lavorava all'Onu da numerosi anni ed era considerato uno dei veterani nelle operazioni di mantenimento della pace. Il suo vice da Costa, anche lui un veterano del peacekeeping, era di nazionità brasiliana, mentre Coates faceva parte della Regia Polizia a Cavallo Canadese, la Royal Canadian Mounted Police. La portaerei Cavour. Pronta a salpare per Haiti la portaerei Cavour con gli aiuti italiani. Dopo lo stop di ieri sera, c'è stato un ripensamento: oggi il ministro della Difesa, Ignazio La Russa, ne ha parlato con il premier Silvio Berlusconi e l'operazione "al 90%" - ha detto il ministro - si farà. Lunedì la decisione definitiva, al termine dell'analisi del Coi, il Comando operativo di vertice interforze che coordina le missioni militari all'estero. "Ci stiamo lavorando - ha spiegato il ministro - e lunedì sapremo se il progetto è fattibile: in questo caso la nave partirebbe già dopo qualche giorno. Ho avuto il via libera del presidente Berlusconi per verificare la praticabilità e l'utilità della missione. Ho già allertato i vertici della Difesa e la Protezione civile". La missione umanitaria avverrà in collaborazione con la Marina brasiliana che metterà a disposizione elicotteri ed una base sull'isola. Sulla Cavour - un gigante di 27mila tonnellate in grado di ospitare fino a 1.200 persone - saliranno anche uomini e mezzi del Genio dell'Esercito (è stata messa in preallarme una compagnia del 2/o Reggimento di Trento), in grado di intervenire con bulldozer, escavatori ed altri mezzi utili a ripristinare la viabilità e rimuovere le macerie. La portaerei, attualmente alla Spezia, impiegherebbe dieci giorni a raggiungere Haiti. 

MILANO - "Ho deciso di stare zitto e così farò". Adriano Galliani aveva scelto la via del silenzio sulle polemiche per lo spostamento della data dei quarti di Coppa Italia. Poi però l'ad rossonero ne ha parlato nel pre-partita di Sky: "L'Inter non doveva essere informata - spiega - perché il derby si gioca di domenica e la partita era fissata per il 28 per esigenze televisive, perchè, come sapete vendendo il prodotto alle tv è giusto informare le televisioni. L'Inter non ha avuto nessuno spostamento, la Lega ha accettato questo e tutti hanno detto sì. Una cosa di una semplicità assoluta. Di mettermi in polemica con Paolillo non ho nessuna voglia". Polemiche che erano nate subito dopo la pubblicazione del nuovo calendario dei quarti di finale di Coppa Italia, secondo cui Inter-Juventus dovrebbe disputarsi il 28 gennaio a San Siro, 24 ore dopo la disputa, sullo stesso campo, di Milan-Udinese. Proprio Galliani aveva proposto un sorteggio per decidere chi tra Milan e Inter debba giocare il mercoledì e chi il giovedì. Una proposta che l'Inter aveva definito "inaccettabile". L'INTER NON CI STA - Indispettito l'omologo nerazzurro Paolillo: "La proposta di Galliani è inaccettabile e ridicola - tuona il dirigente di Via Durini - è come se qualcuno occupasse indebitamente casa mia e poi proponesse un sorteggio per decidere chi deve andarsene. I calendari, una volta decisi a inizio stagione, restano tali. Tutto questo non sarebbe mai successo in Premier League, spesso presa come modello, o nella Liga. Non vogliamo che il Milan giochi nella settimana precedente il derby, chiediamo solo di disputare una partita come Inter-Juve su un campo decente". Anche Mourinho è intervenuto sulla vicenda, 'pizzicando' Galliani sull'imminente derby con il Milan: "Si giocherà domenica prossima... Salvo che Galliani non chiami Beretta e cambi qualcosa... Domani ci riposeremo e poi inizieremo a preparare con tranquillità il derby". BERETTA OTTIMISTA - Mentre in casa nerazzurra viene ventilata anche l'ipotesi di mandare in campo la squadra Primavera per protesta, il Presidente della Lega Calcio Maurizio Beretta vuole far di tutto per scansare questa ipotesi: "Non ci voglio nemmeno pensare  -  dichiara Beretta  -  sono convinto che prevarrà lo spirito costruttivo che ha sempre contraddistinto la Lega. Sono ottimista, valuteremo il da farsi con le squadre interessate e troveremo una soluzione equilibrata. Ci siederemo a un tavolo e ci confronteremo, ma considero valida in ultima analisi anche l'ipotesi del sorteggio". CONDIZIONI DI PARITA' - Nella decisione del nuovo calendario ha avuto il suo peso la volontà della Rai, che preferirebbe che Inter-Juventus venga sistemata il 28, per non sovrapporsi alla programmazione relativa al Giorno della Memoria per le vittime dell'Olocausto: "Le esigenze dei nostri broadcaster sono sempre prese nella più alta considerazione  -  spiega Beretta  -  ma le decisioni sono state prese in assoluta trasparenza, nell'ottica della fair competition, per stabilire una parità di condizioni per le due squadre impegnate nel derby di Milano. Non volevamo che nessuno vi arrivasse penalizzato, tutta la polemica nasce da un malinteso di fondo". Da lunedì Beretta lavorerà alla mediazione, una delle missioni più difficili per lui dal suo approdo in Lega Calcio. Leggi i commenti I commenti dei lettori 
