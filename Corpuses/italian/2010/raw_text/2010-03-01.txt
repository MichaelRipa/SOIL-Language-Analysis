BUGGIANO - "Ho notato che non siamo simpatici a tutti…". Da Buggiano, dove ha ricevuto il "Lorenzi d'argento", premio dedicato alla memoria dell'attaccante nerazzurro Benito Lorenzi, Massimo Moratti prova a spiegare il silenzio stampa dell' Inter. "Non dico che risultiamo anticipatici ma in questo momento non vogliono che l'Inter parli degli arbitri e non ne parleremo. Il silenzio stampa durerà fino a quando ce ne sarà bisogno. Non mi è piaciuto che in certi momenti di difficoltà in tanti hanno fatto i moralisti e ci hanno dato consigli… Noi, comunque, andiamo avanti con tranquillità per la nostra strada. Abbiamo la squadra per portare a termine campionato e non solo". PER LO SCUDETTO ANCHE LA ROMA - A Udine l'Inter ha ottenuto una vittoria importante per mantenere le distanze dalle inseguitrici per lo scudetto. Moratti gongola: "Nel primo tempo la squadra è stata semplicemente fantastica. Lo scudetto? Tutti parlano del Milan come la vera anti-Inter, ma dimenticano che la Roma è ancora in corsa". MOU MERITA I SOLDI CHE PRENDE - Il presidente nerazzurro poi tiene a spezzare una lancia a favore di Josè Mourinho. "Vedo che sui giornali si parla di lui come personaggio, ma ci si dimentica che lui è prima di tutto un grande professionista. E non lo dico solo ora. Cura i minimi dettagli ed è molto pignolo. E' molto attento al lavoro in allenamento. Insomma credo che si meriti i soldi del contratto". A chi gli chiede se questa può essere l'ultima stagione del tecnico portoghese all'Inter, Moratti si mostra sicuro: "Lui ha un contratto con l'Inter, ma al di là di questo sono sicuro che lui resterà, felice e vincente". BALOTELLI? LIPPI HA RAGIONE - Infine una battuta sul fatto che Mario Balotelli non sia stato di nuovo convocato in nazionale da Marcello Lippi. "Mi hanno riferito le parole del ct ("Sta facendo un importante percorso per la sua maturazione. Quando sarà completato, mostrerà il suo talento anche in nazionale", ndr)”, dice, "e non ci vedo una hiusura. Semmai del buon senso. Balotelli è un talento speciale. Ha ragione Lippi, lasciamolo maturare". Leggi i commenti I commenti dei lettori 
Il commissario Anna Maria Cancellieri si dimostra piuttosto ottimista sul progetto della metrotranvia bolognese, al momento bloccato dal Patto di stabilità che congela le risorse economiche. Per uscire dalla situazione immobile dell'infrastruttura che cambierebbe la mobilità di Bologna il commissario non esclude di scendere a Roma per discuterne direttamente con il ministero dell'Economia. "Quello al Cipe  (il Comitato interministeriale per la programmazione economica, ndr) è un passaggio tecnico che non ci preoccupa assolutamente, il nodo è il patto di stabilità", spiega Cancellieri per tramite dell'ufficio stampa di Palazzo D'Accursio. "Non escludo che ci sia bisogno di un passaggio a Roma". Cancellieri promette tutto il suo impegno per sbloccare la situazione. Prima di bussare al ministero di Giulio Tremonti (ed eventualmente anche ad altri) però il commissario svolgerà altri approfondimenti insieme al subcommissario Michele Formiglio. Ma per questo "abbiamo bisogno di qualche giorno". 
Vietare i dibattiti politici in televisione significa impedire ai cittadini italiani di formarsi la propria opinione, partecipare alla propria storia, privarli della libertà di scegliere coloro che dovranno governare.  La decisione di annullare per un mese i talk show non ha precedenti. Con un atto degno di regimi illiberali, il governo ha costretto il Consiglio di amministrazione della Rai a varare un provvedimento di fine trasmissioni politiche, provocando la rottura del patto fra il servizio pubblico e i cittadini abbonati e causando un enorme danno economico e di immagine  all'azienda pubblica. Noi sottoscritti chiediamo ai Presidenti delle Camere e alle autorità di garanzia del settore di intervenire immediatamente per liberarci da questo bavaglio e garantire i valori indicati nell'articolo 21 della Costituzione Repubblicana. Rita Borsellino David Sassòli Nichi Vendola Luigi Zanda Leggi i commenti I commenti dei lettori 
LONDRA - La Ferrari cerca di decifrare i verdetti dei suoi test spagnoli, ma le parole più importanti per Maranello oggi arrivano da Londra, per bocca di Lewis Hamilton. Il pilota britannico, campione del mondo di F1 nel 2008, è soddisfatto dei progressi fatti dalla McLaren a Montmelò, si sbilancia sulle previsioni stagionali e soprattutto spende parole dolci come il miele per le Rosse: "McLaren, Ferrari, Red Bull, Mercedes, Sauber e Force India sono i team più competitivi - dice - ma al momento la Ferrari mi sembra la più veloce di tutte". Ma la McLaren fa passi avanti importanti: "Durante il primo giorno di test non ero particolarmente impressionato, non eravamo abbastanza veloci a confronto con la Ferrari. Ma -aggiunge- l'ultimo giorno abbiamo migliorato la macchina ed è stata una grande iniezione di fiducia". Hamilton è entusiasta all'idea di correre contro Schumi: "Un onore avere una simile leggenda in pista", sottolinea. "Anche Alonso è pilota incredibile e ora che è alla Ferrari mi aspetto una battaglia dura e divertente". E a proposito di Ferrari, dopo aver collezionato 7.353 chilometri di test e si sbilancia Stefano Domenicali, team principal. "Sì siamo soddisfatti del lavoro svolto in queste quattro sessioni di prove", dice. Tradotto: la F10 è competitiva. Domenicali, parlando ai giornalisti di ferrari.com, motiva la soddisfazione "soprattutto perchè siamo riusciti a completare tutto il programma che avevamo definito. Innanzitutto era importante raggiungere un buon livello di affidabilità e credo che su questo fronte possiamo dire di aver raggiunto l'obiettivo, anche se bisogna sempre mantenere una concentrazione assoluta e migliorare dove è possibile farlo". "Va dato atto alla squadra di aver lavorato molto bene quest' inverno - prosegue - per prepararci nella maniera migliore e poter così sfruttare i soli 15 giorni di prove a disposizione. Con un periodo di test così limitato, perdere soltanto poche ore per un problema tecnico sarebbe stato davvero un peccato". Domenicali, che oggi ha preso parte al debriefing con tutti i tecnici rientrati ieri sera da Barcellona, ha anche espresso un giudizio positivo sul livello di prestazioni raggiunto dalla nuova monoposto: "Per quello che si è potuto vedere e considerate tutte le incognite relative ai test, ritengo che abbiamo dimostrato di poter essere competitivi con i migliori, sia come prestazione pura che sulla lunga distanza. Si tratta di un risultato importante, se pensiamo a come si era conclusa la stagione non più tardi di quattro mesi fa ad Abu Dhabi, per il quale abbiamo lavorato duramente in questi mesi. Ora dobbiamo continuare a spingere sullo sviluppo della F10, perchè questo sarà una delle chiavi di volta della stagione". Difficile dire chi sia il favorito dopo quello che si è visto in queste settimane, anche per gli addetti ai lavori. "Non sono abituato a fare pronostici ma è chiaro che si prospetta un campionato molto equilibrato, a differenza dello scorso anno - ha aggiunto Domenicali - Prima dei test si pensava che ci potessero essere quattro squadre in grado di lottare per il titolo ma, per quello che si è visto, ci sono altre vetture che possono essere molto competitive. Inoltre, ci sono ancora tanti nodi da sciogliere, come ad esempio il comportamento delle gomme alle alte temperature e la gestione della strategia di gara, tanto per citarne un paio. Con delle prestazioni così ravvicinate basterà una sbavatura per ritrovarsi magari fuori da Q3. Ciò significa che bisognerà cercare di lavorare sempre al massimo, su tutti i fronti: squadra, piloti, macchina". "Siamo consapevoli che ci troveremo a lottare con squadre molto forti, che vengono da una stagione chiusa in maniera ben diversa dalla nostra, che hanno lavorato anch'esse molto bene durante l'inverno e che faranno di tutto per primeggiare. Quello che è certo è che ci sentiamo pronti ad affrontare la sfida che ci attende", ha concluso il team principal di Maranello. Leggi i commenti I commenti dei lettori 
VANCOUVER  - L'unico azzurro del fondo cui dare 7 in pagella è Pietro Piller Cottrer, argento nella 15 km. E' il leader della squadra, uno dei veterani. Vancouver, dunque, potrebbe essere stata la sua ultima Olimpiade, per il 35enne carabiniere di Sappada. E' la fine di un'epoca? "Non so, io parlo solo per me. Certo, la mia carriera è sul finire ed un po' di paura ce l'ho, come qualsiasi cosa che sta per finire no?". Sta già pensando al futuro? "Veramente mi sono guardato allo specchio, l'altro giorno, mentre stavo per radermi... e mi sono detto "ma con questa faccia qui non puoi ritirarti"". Si sente giovane. "Assolutamente sì". Arriverà a Sochi? "Ecco, qui andiamo troppo in là. Fino al 2011 sicuro, poi vediamo". Il fondo ha fatto flop. "Ma quale ecatombre... magari tra un anno noi salutiamo e arriva qualche giovane in gamba...". E' ottimista? "Del fondo abbiamo sempre detto che è alla fine. Pensate al settore femminile: dopo Belmondo e Paruzzi si disse che non esistevano più e ora cosa ci hanno fatto vedere?". Ma perché stentiamo ad avere i giovani? "Guardiamo gli altri: la Norvegia di oggi è Northg-dipendente. La Svezia ha avuto Svan e Mogren, poi grandi catastrofi, poi Elofsson e i Fredrikssnon, Hellner non andava poi è maturato". Il ricordo bello di questi Giochi? "Al Villaggio, dove quelli dell'alpino mi dicevano "che bello, tu hai sempre il sorriso". Una cosa che mi ha colpito". La verità è che c'è poco da sorridere. "Bah, quest'Italia che non sorride... ci sono le delusioni ma non deve mancare il sorriso". Cosa ha detto Vancouver, in generale? "Ha dimostrato il problema di un paese votato solo al calcio, e se continuiamo così perdiamo anche quei pochi campioni rimasti. Da Torino a qui le risorse economiche a disposizione sono state quelle che sono state. L'abbigliamento che arriva a metà stagione, la squadra B e la juniores giusto con una tuta, non si può pretende che si vada forte e si pensi di avere il vivaio senza risorse. Così stanno le cose, ecco perché bisogna essere contenti di quel che arriva". 
Terminata la fase di emergenza, come affermato lunedì dal capo della protezione civile Guido Bertolaso nella riunione in prefettura a Piacenza, si comincia a ragionare sugli interventi di bonifica. A Polesine si sono incontrati tutti gli attori coinvolti nella crisi: sindaci dei Comuni, Provincia di Parma, prefettura, protezione civile, Arpa, vigili del fuoco. "L'incontro - spega l'assessore provinciale all'Ambiente Giancarlo Castellani - ha fatto il punto della situazione: la fase di emergenza è finita. Ora si deve pensare agli interventi di bonifica, che verranno realizzati sulla base dei dati raccolti". Non ci sono ancora indicazioni sui tempi, in considerazione del fatto che la materia dipende anche dal ministero dell'Ambiente. Le informazioni raccolte, ha spiegato l'assessore, sono comunque già molte e in constante evoluzione. Arpa in particolare continua a tenere sotto controllo la qualità dell'acqua dei pozzi e del fiume. Venerdì 5 marzo ci sarà un altro incontro per ulteriori valutazioni su come procedere. Impossibile al momento una stima dei costi per le azioni di bonifica. L'auspicio di Castellani è che l'attenzione sul Grande fiume rimanga alta, anche dopo la fine dell'emergenza. L'assessore ha fatto in particolare riferimento alle necessità di riavere i 180 milioni per procedere al risanamento del Po. Per il momento restano al di sotto i valori di concentrazione nelle acque di profondità, monitorate da Arpa  in un pozzo a Sanguigna e in due zone a Torricella e Polesine.  Anche se la situazione è sotto controllo e ogni soggetto in campo sta facendo la sua parte,  dalla riunione di oggi è emersa la preoccupazione per l’ecosistema e i processi di degrado lenti che potrebbero coinvolgere i pozzi di privati, che saranno da subito monitorati. Così come preoccupa l’eventuale concentrazione di sostanza inquinante in zone di ristagno o in una delle lanche del fiume.  Mentre si continua a seguire l’evoluzione della situazione, i sindaci di entrambe le sponde stanno predisponendo azioni comuni: dalla costituzione parte civile nel processo che si spera ci sarà, alla definizione di una strategia che punti a risolvere i problemi comuni, al reperimento delle risorse. Dopo la richiesta dello stato di emergenza da parte del Presidente Vasco Errani, Arpa e Agenzia regionale di Protezione civile inizieranno il lavoro di analisi delle zone inquinate e relativa quantificazione dei danni. Prossimo appuntamento venerdì 5 a Polesine. Oltre ai comuni rivieraschi parmensi, saranno coinvolti anche quelli della sponda cremonese e della vicina provincia di Reggio Emilia. Invitati, oltre a tutti gli enti e soggetti attivi sul campo, i parlamentari dei territori coinvolti. Lunedì 1 marzo - Bertolaso. "La fase dell'emergenza per il Po è finita. Adesso c'è da mantenere alta la guardia, vigilare contro possibili abusi e cominciare a pensare alla bonifica". Il capo della protezione civile Guido Bertolaso è tornato a Piacenza per un vertice con tecnici, amministrazioni locali e quella 'cabina di regia' che rimarrà in piedi. Presente all'incontro anche il prefetto di Parma Paolo Scarpis che assicura: "L'allerta sarà mantenuta, ma a solo scopo precauzionale, per altre 48 ore. Più che altro per essere certi che non si stacchi dell'inquinante dalle rive e scenda lungo il Po". Nel parmense sembra che l'onda nera non abbia fatto danni rilevanti, "ma lo capiremo meglio nei prossimi giorni quando si faranno sopralluoghi e calcoli per capire come eventualmente intervenire per una seconda fase delle operazioni di bonifica". Isola Serafini. Bertolaso ha visitato anche la centrale idroelettrica di Isola Serafini, ''la vera protagonista'' della lotta a questa emergenza ambientale. La barriera della centrale ha infatti stoppato la gran parte della macchia nera arrivata dal Lambro, facendo filtrare, secondo le prime stime, il 5% del materiale che è uscito dal deposito della Lombarda Petroli di Villasanta lunedi' scorso.    Solo in Emilia-Romagna e in gran parte proprio nell'isolotto padano sono state raccolte, secondo la Regione, 379 tonnellate di idrocarburi. E se si pensa che un'altra sessantina sono evaporate (come testimoniano anche i cattivi odori che si continuano a sentire lungo il Po) le stime della quantità di idrocarburi sversati nel Lambro sono destinate ad aumentare sensibilmente rispetto alle prime previsioni. Emergenza finita. ''Può considerarsi chiusa la prima fase di emergenza - ha detto Bertolaso - le analisi che si fanno continuano ad essere ben dentro la norma''. Il capo della protezione civile ha anche assicurato che non ci sono rischi di inquinamento nè per l'Adriatico, nè per il Delta del Po. Anche perchè, come fanno osservare i tecnici, la grande portata del Po di questo periodo se da un lato ha complicato alcune operazioni come la posa delle panne assorbenti, dall'altra ha facilitato la fluidificazione dell'acqua. Rimangono adesso delle chiazze di olio, che si cercherà di catturare anche con l'utilizzo di granuli assorbenti ecocompatibili. Anche se, probabilmente, saranno necessari alcuni mesi per avere la chiara percezione del reale danno che il Po ha subito, è già pronta per partire la fase della bonifica, con il Consiglio dei ministri che ha dichiarato lo stato d'emergenza: questo dovrebbe consentire di attingere ai fondi necessari.    Per la bonifica rimarrà attiva la cabina di regia, richiesta dal presidente della Regione Emilia-Romagna Vasco Errani, che avrà l'obiettivo di coordinare gli interventi e che tornerà a riunirsi, sempre a Piacenza, nelle prossime settimane.     Anche perchè l'emergenza petrolio nel Po ha riportato all'attenzione un problema più volte denunciato: dal Monviso al Delta ci sono troppi enti, istituzioni, amministrazioni locali che si dividono le competenze e spesso si sovrappongono. Se ne è reso conto anche Bertolaso: ''Ci sono decine e decine di soggetti - ha detto - che hanno varie responsabilità, speriamo che con questa lezione si possa trovare l'accordo di tutti per avere un'unica cabina di regia. Non ci possiamo più permettere il lusso di avere troppi soggetti che pensano e nessuno che decide''.    Sembra intanto rientrato, almeno nella zona del Delta, l'allarme contro i cosiddetti 'sciacalli'. Se è vero che sono aumentati i controlli e sono state sanzionate persone che hanno cercato di sfruttare l'emergenza per liberarsi di rifiuti ingombranti, è stato almeno scongiurato l'allarme per la presenza di cancerogeni che aveva procurato un grave allarme ieri a Rovigo. Le analisi dell'Arpav sulle acque potabilizzate delle centrali di Canalnovo, Corbola e Ponte Molo, che avevano rilevato nelle acque del Po la presenze di dicoloroetano in quantità superiore ai limiti di legge, hanno escluso la presenza della sostanza cancerogena. L'errore è stato probabilmente dovuto ad una maggiore quantità di disinfettante che è stato usato in questi giorni per il timore dell'inquinamento. 
Blog, siti, social network e video che corrono su YouTube. La corsa per le regionali ha invaso anche il web come già accaduto durante le primarie. Da una parte il blogger Vendola che adora comunicare con videolettere, post e link. “La poesia è nei fatti” è lo slogan che campeggia anche in home page sul suo blog. Dall’altra Rocco Palese, il candidato del centrodestra che usa Internet come si faceva una volta. La home del sito (www.roccopalese.it) si apre con il faccione di Rocco in primo piano e poi seguono le varie sezioni (biografia, percorso politico, ecc..). Sullo sfondo immagini evocative di Bari (le strade, i vicoli, il lungomare). Anche se di Palese nelle piazze virtuali si parla e non poco.  Blogger e frequentatori della Rete ormai lo hanno simpaticamente definito “il candidato Cioè” da quando il medico chirurgo con la passione per la politica, nel corso di un’intervista televisiva, ha imposto ai telespettatori baresi 70 cioè in dodici periodi nel tempo record di sei primi e ventinove secondi. Da quel giorno l’ironia su Facebook ha contagiato migliaia di utenti che hanno postato sulle proprie bacheche il video. “L’abbiamo fatta grossa” hanno commentato i ragazzi di Quink. Attivi nel campo della comunicazione multimediale e riuniti in un blog osservatorio, hanno ideato e propagato il video sui social network.  Ma se Palese ha successo su Facebook dove ha circa 5mila amici come il suo avversario, Vendola continua a spopolare su YouTube. E non solo perché ha una passione per le videolettere che viaggiano da un sito all’altro, di profilo Facebook in profilo,  prima di essere riprese dai media tradizionali. Il motivo è anche un altro: quel video in cui Checco Zalone imita Vendola “in modo impeccabile” come scrivono gli utenti. “Checco è un grande come Nichi” commentano. Circa 40mila contatti per l’imitazione che ormai è un cult. “A leggere commenti a pareri sul web si capisce senza particolari difficoltà che il popolo di Internet è sempre stato dalla parte di Vendola” commenta il professore Cristante, ricercatore dell’università del Salento tra i fondatori dell’Osservatorio sulla Comunicazione politica. “Vendola riesce a coinvolgere, a mobilitare e usa la Rete in modo positivo da diversi anni. Ha capito che può essere uno strumento micidiale”. In un verso e nell’altro. Poco dinamica e interattiva la comunicazione online di Palese che evidentemente ha strategie differenti. Ammesso che su Internet servano perché spesso le azioni nascono dal basso e in modo spontaneo. Come i tanti gruppi pro Vendola (“Tutti per Nichi” o “Confermiamolo presidente) o pro Palese (“Un cambiamento palese”, “Rocco presidente”). Elettori e fan giocano liberamente con parole, slogan, foto e immagini. Tra fotomontaggi e giochi lessicali spesso arguti a vincere è la creatività. Sarà così fino al giorno delle elezioni.   Roberto Zarriello 
BERLINO - Meglio sradicare l'albero genealogico di famiglia e rinunciare ad avere discendenti piuttosto che rischiare di mettere al mondo altri mostri. Con questa motivazione, Bettina Goering, oggi 53enne, pronipote dell'ex maresciallo del Terzo Reich, capo della Luftwaffe e braccio destro di Adolf Hitler, si è fatta sterlizzare anni fa. Ha segnato per sempre la sua vita, quasi come espiare per colpe non sue, ma impressele addosso dal nome che porta. Adesso, lo ha rivelato per la prima volta. Lo ha fatto nell'intervista concessa al regista israeliano Chanoch Zeevi, che con "I bambini di Hitler" ha prodotto un eccezionale documentario. Una raccolta di interviste ai discendenti dei massimi criminali nazisti. "Io e mio fratello ci siamo fatti sterilizzare per non creare altri Goering... anzitutto gli assomiglio, gli occhi, gli zigomi, il profilo, gli assomiglio più io di quanto non gli assomigliasse la sua stessa figlia", ha detto Bettina. Aggiungendo: "Mi sono sentita responsabile delle azioni della mia famiglia, quindi responsabile dell'Olocausto... mio padre non parlava mai di lui, ma mia nonna lo adorava". Goering, capo della Luftwaffe, ordinò i micidiali bombardamenti contro le popolazioni civili in Polonia, Belgio, Olanda e Regno Unito all'inizio della seconda guerra mondiale e fu uno dei più accaniti antisemiti ai vertici del Terzo Reich. Al processo di Norimberga, condannato a morte, si suicidò in cella. Il documentario offre anche altre testimonianze terribili. Come quella di Monika Hertwig, 65 anni, figlia di Amon Goeth, il comandante del lager di Plaszow di cui narra anche il celebre film "Schindler's list". Goeth, mentre consumava la sua ipercalorica colazione spalmando patè, salumi e carne di maiale cruda tritata mista a cipolle e senape sul balcone della sua casetta di comandante, imbracciava il fucile Mauser calibro 9 e "si divertiva a sparare a donne deportate che tenevano i loro bebé in braccio, voleva vedere se riusciva a uccidere due persone con una sola pallottola". Ricordi tremendi anche per Niklas Frank, 70 anni, figlio del famigerato Hans Frank, il Gauleiter cui Hitler affidò il governatorato della Polonia occupata con l'ordine di annientare la nazione, la società, l'etnìa polacche. "Mio padre mi portava spesso a visitare i campi di sterminio, ancora oggi sogno quelle montagne di cadaveri". Chi invece si sente tranquilla è Katrin Himmler, 43 anni, pronipote di Heinrich Himmler, capo delle SS. "Non ho mai avuto paura del fatto che il sangue malvagio di Heinrich scorra nelle mie vene, un giorno racconterò a mio figlio tutta la storia". 
PECHINO - Per Liu Xiang è giunta l'ora del ritorno a grandi livelli: l'atleta cinese, infatti, campione olimpico 2004 e campione del mondo 2007 dei 110 ostacoli, parteciperà ai Mondiali indoor in programma a Doha dal 12 al 14 marzo. La notizia arriva dall'agenzia di stampa cinese Beijing News. Liu Xiang gareggerà nei 60 ostacoli, dove potrà sfidare il cubano Dayron Robles, olimpionico a Pechino nei 110 ostacoli, quando l'ostacolista di casa dovette dare forfait per infortunio, facendo disperare milioni di cinesi. CONDIZIONE DA PERFEZIONARE - Operatosi alla fine del 2008 al tendine d'Achille, Liu Xiang è mancato per tutto il 2009 sulla scena agonistica internazionale, eccezion fatta per la riunione di Shanghai del 20 settembre scorso. Liu è ancora lontano dalla forma migliore, come dimostra il test effettuato la scorsa settimana proprio sui 60 ostacoli: 8"05 il suo crono, ben lontano dal record del mondo di 7"30, che appartiene ancora al britannico Colin Jackson. POLITICA ASPETTANDO DOHA - In attesa di scendere in pista a Doha, Liu Xiang sarà impegnato in Parlamento. Membro della Consulta del Partito Comunista Cinese, grazie ai suoi risultati sportivi, l'ostacolista parteciperà ad alcune sedute per difendere una proposta di legge volta ad assicurare migliori condizioni di lavoro e protezioni sociali agli allenatori di diversi sport tra cui, ovviamente, l'atletica leggera. Leggi i commenti I commenti dei lettori 
MILANO - Come la scorsa settimana era finita  con un rialzo dei listini azionari, così comincia la presente. Le Borse europee chiudono poco lontane dai massimi, malgrado persistenti  timori sull'economia della Grecia, che hanno tenuto in tensione l'euro. La  valuta unica ha chiuso in deciso calo a 1,3517 dollari, dagli 1,3656 della  vigilia. La stessa dinamica ha frenato il comparto dei titoli bancari. Francoforte guadagna oltre il 2% e sopravanza tutte le  piazze, mentre a Milano l'indice Ftse Mib segna +1,2%, e +1,19% il  Ftse All Share. Sul fronte macroeconomico, si respira un po' più  di fiducia sulla situazione greca, anche se il commissario europeo agli  affari economici Olli Rehn ha chiesto "nuove misure" ad Atene. Dati a luci  e ombre anche sul fronte macro statunitense: le spese per costruzioni sono  scese a gennaio (-0,6%) come da copione, mentre è diminuito l'indice  Ism manifatturiero in febbraio, pur con un incremento alla voce  "occupazione". Ad ogni modo Wall Street è partita al rialzo, sorretta dagli  acquisti sui settori energetico e delle materie prime. Meno entusiasmo nel credito, anche per i cali  degli istituti britannici: Prudential ha ceduto oltre il 12% dopo  l'acquisizione da 35 miliardi di dollari delle attività asiatiche dell'americana  Aig, mentre il colosso bancario Hsbc è arretrato del 5,3% dopo risultati di  bilancio inferiori alle attese. A Piazza Affari ne fa le spese  Mediobanca (-0,84%) mentre recuperano il denaro nel finale Unicredit (sulla  parità), Mps (+0,3%), Ubi (+0,38%) e Bpm (+0,4%). Meglio Intesa Sanpaolo  (+1,45%) e Banco popolare (+1,22%). Tra i migliori del paniere c'è Prysmian  tornata sopra i 13 euro (+3,3%) e Mondadori (+3,07%) dopo le positive stime  sull'anno in corso dell'ad Maurizio Costa. Rialzo del 3% anche per  Impregilo, e poco sotto ci sono Fiat (ma nell'auto Pirelli va meglio e  rimbalza del 5,3%) e Mediaset (+2,7%). L'attesa del bilancio  spinge poi Luxottica (+2,66%) che a mercati chiusi ha annunciato il  lieve calo dei profitti, ma l'aumento del dividendo. Effetto conti anche per  Ansaldo sts (+1,84%). Ancora forte Piaggio, sulla scia dei conti (+5,3%) e la  holding Cir (+3,4%), che controlla il gruppo Espresso. Tra i titoli sotto i  riflettori dell'inchiesta di Roma rimbalza Fastweb (+5,3%) forse per le  voci di un possibile delisting, che però la controllante Swisscom ha  raffreddato. Rialzo dell'1,3% per Gemina, dopo la notizia che Changi  Airports ha arrotondato al 5% la propria partecipazione. 
