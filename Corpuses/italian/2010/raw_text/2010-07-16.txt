RODANO (Milano) - Un uomo è stato ucciso da colpi di pistola a Rodano, nel Milanese. La sparatoria è accaduta questa sera in via Garibaldi. Secondo le prime informazioni a sparare sarebbe stato un uomo a bordo di una moto guidata da un complice. La persona uccisa avrebbe attorno ai 60 anni. Non si conosco ancora i dettagli di quello che appare come un agguato. Sulla vicenda indagano i carabinieri. Sul posto anche personale del 118 di Milano. 
Ha aspettato tre giorni. Quando è diventata di dominio pubblico la sua futura convocazione da parte della procura di Roma, il governatore Roberto Formigoni ha parlato dell’inchiesta sulla P3, respingendo, con qualche imbarazzo, le accuse di pressioni sui giudici alle elezioni regionali. Smentite che arrivano mentre le opposizioni chiedono le dimissioni del suo ex assessore e ora componente dell’ufficio di presidenza del Consiglio, Massimo Ponzoni, coinvolto nella maxi indagine sulla ‘ndrangheta. Ma è netto anche il coordinatore regionale pdl Massimo Corsaro: «Ponzoni faccia un passo indietro, sarà riaccolto quando tutto sarà chiarito». «Non ho dato mandato a nessuno, non c’è nessun coinvolgimento, sono tutte notizie false»: così il governatore ha bollato le pressioni che, stando alle conversazioni intercettate, avrebbe fatto per far accogliere dai giudici la sua lista alle scorse regionali. «La mia lista è stata esclusa in maniera anticostituzionale, di fronte a questa violenza grandissima fatta ai cittadini lombardi io ho dato mandato a chi? Solo ai miei legali». Sui magistrati della Corte d’appello che avevano escluso la sua lista dice che la loro «è stata una violazione grandissima, sono stati sanzionati perché il Tar ha giudicato gravemente lesivo della verità il loro operato» (ma non risultano provvedimenti disciplinari nei loro confronti). Non risponde ma saluta e se ne va, il presidente, davanti a una domanda a cui non poteva rispondere no: se avesse davvero fatto la telefonata, agli atti dell’inchiesta romana, ad Arcangelo Martino, l’imprenditore arrestato nei giorni scorsi. Le opposizioni chiedono che il governatore vada in aula a riferire sulla vicenda: se questa evenienza appare improbabile, assume consistenza la sfiducia nei confronti del consigliere pdl Massimo Ponzoni. Non indagato, ma definito dal gip Gennari «parte del capitale sociale dell’organizzazione criminale». A rischio, ora, è il suo ruolo come segretario dell’ufficio di presidenza. Se il Pd, con una mozione (firmata anche da Sel e Pensionati) ne chiede le dimissioni dall’incarico, l’attacco più duro gli arriva dal suo stesso partito. È il coordinatore regionale Corsaro a spiegare: «Non si può avere un atteggiamento ciecamente garantista, ne va della credibilità della politica stessa e delle istituzioni. Già durante la scelta dei candidati alle regionali avevo espresso perplessità su tre nomi, sono stato soddisfatto solo per un terzo». Aspettando di riunire i vertici locali, e ricordando che «tutti i politici devono fare attenzione a chi frequentano», Corsaro è netto su Ponzoni: «Dovrebbe fare un passo indietro, purtroppo non è la prima volta che il suo nome finisce in una inchiesta». È su queste premesse che si basa la speranza del Pd di un voto trasversale di sfiducia nei confronti di Ponzoni. Solo lunedì, quando si riunirà la conferenza dei capigruppo potrebbe essere messa in calendario la discussione della mozione, con il forte rischio di una bocciatura ampia per il consigliere se il voto fosse fatto a scrutinio segreto. Tanto che dice chiaro il segretario regionale del Pd Maurizio Martina: «Ci aspettiamo che anche Pdl e Lega votino il nostro documento», e il consigliere dell’Italia dei valori Giulio Cavalli ribadisce: «Sono garantista per tutta la fase processuale, ma qui c’è una questione di opportunità politica». La Lega, a questo punto, deve però decidere su questioni di casa propria. Perché — come rivelato dalla Provincia pavese — il consigliere regionale del Carroccio Angelo Ciocca (il più votato alle ultime elezioni) avrebbe avuto incontri per uno scambio di favori con uno degli arrestati dell’inchiesta sulla ‘ndrangheta. Il segretario regionale Giancarlo Giorgetti ha voluto spiegazioni da Ciocca. Glissa il capogruppo al Pirellone, Stefano Galli: «Per ora su di lui non c’è alcuna decisione». 
ROMA - Il progetto "Nonni su internet" della fondazione Mondo Digitale esiste in Italia dal 2003 e ha portato in cinque regioni (Lazio, Abruzzo, Marche, Lombardia e Piemonte) la "digitalizzazione" di 9000 italiani over 60 per mano di 5000 studenti under 18, con lezioni all'interno di scuole di ogni ordine e grado. Finora a essere istruiti sul funzionamento del computer sono stati per lo più i nonni dei ragazzi ma quest'anno la fondazione ha deciso di festeggiare la nona edizione creando un gemellaggio tra istituti scolastici e centri per anziani. L'iniziativa interessa per ora le scuole del Comune e della Provincia di Roma e di alcune località del Lazio, ma sono già partiti progetti pilota in Abruzzo, Lombardia, Marche e Piemonte. Per ogni scuola che aderisce vengono selezionati 25 anziani iscritti a uno dei centri della Capitale. Il corso dura 15 lezioni, inizia con l'apertura delle scuole e è gratuito. L'idea di creare un rapporto di collaborazione tra ragazzi e persone di terza età, trasformando i primi in insegnanti e i secondi in alunni, è risultata vincente in Italia e ha attirato l'attenzione di Irlanda, Spagna, Romania e Belgio, che stanno sperimentando progetti identici nelle loro città. Insegnare a un anziano a usare il computer è, del resto, tanto difficile quanto necessario, dato che restare tagliati fuori dal mondo digitale moltiplica il rischio isolamento in quello reale. Gli organizzatori si sono infatti anche preoccupati di dotare ogni centro di tre computer, in modo che l'esperienza "tecnologica" non resti confinata alle lezioni. Anche questa è una novità di quest'anno, resa possibile grazie a una campagna di riutilizzo dei pc dismessi dalle aziende, spalleggiata dal comico Beppe Grillo. Mondo Digitale ha raccolto finora 850 computer (548 donati da Poste Italiane, 150 dalla Eni Foundation, 42 dal CSM e gli altri dal Comune di Roma e da altre realtà pubbliche e private) e a dargli una mano quest'anno ci ha pensato anche Telecom, realizzando cinque manuali di alfabetizzazione digitale, i "Telemouse". I volumi verranno regalati agli alunni over 60 all'inizio del corso e nascono dalla collaborazione tra la stessa fondazione e l'università "La Sapienza" di Roma. Il professore emerito Tullio De Mauro, presidente della fondazione, ha curato la supervisione. 
PARIGI – Si potrebbe dire che per lui è stato più difficile entrare allo stadio di Saint Denis che vincere la gara dei 100 metri. Usain Bolt, campione olimpico e iridato oltre che super primatista mondiale dello sprint, ha infatti penato un po’, dovendo fare un giro più largo del previsto un'ora prima della competizione perché non aveva con sé il necessario pass atleti. Le telecamere lo hanno così beccato alle prese con uno steward irremovibile, che non gli ha comunque fatto perdere l’inconfondibile sorriso. Il giamaicano non ha neppure insistito, ben sapendo quelle che sono le regole e che lo steward stava solo facendo il suo dovere. Così come, poi, il proprio dovere ha fatto fino in fondo il fenomeno della velocità, sceso in pista per il clou del meeting di Parigi (valido per la Diamond League) con una canottiera viola e la Tour Eiffel a fumetto sulla schiena. Bolt ha sprintato facile in 9"84, confermandosi il numero uno degli uomini jet, anche se lontanissimo dal suo record marziano di 9"58. Il connazionale Asafa Powell, l'ultimo che era riuscito a batterlo sui 100 due anni fa, non ha ripetuto quell’exploit e si è fermato a 9"91 (ha un personale di 9"72). Terzo l'altro giamaicano Yohan Blake con 9"95, quinto con 10"09 il giovanissimo francese Christophe Lemaitre, primo bianco a infrangere una settimana fa il muro dei 10 secondi (9"98). OLIVER SFRECCIA NEI 110 OSTACOLI - Il meeting Areva parigino ha fatto registrare anche una serie di migliori prestazioni stagionali, favorite dalle condizioni meteo. Il risultato di maggior rilievo è stato dello statunitense David Oliver, che nei 110 ostacoli con 12"89 ha fatto segnare il terzo tempo di sempre nella specialità, a soli due centesimi dal record del mondo. Il 28enne americano, bronzo alle Olimpiadi di Pechino, si è confermato così nella graduatoria assoluta alle spalle del cubano Dayron Robles (12"87) e del cinese Liu Xiang (12"88). Nei quattrocento metri con 44"49 miglior tempo dell'anno di Jeremy Wariner (Usa), campione olimpico del 2004, a precedere il giamaicano Jermaine Gonzales (44"63) e il belga Jonathan Borlee (44"77). KENIANI OK SULLE DISTANZE LUNGHE - Ottimi risultati anche dai keniani. Nei 3000 siepi Brimin Kiprop Kipruto, campione olimpico, si è imposto in 8'00"90, miglior tempo stagionale. Alle sue spalle i connazionali Paul Kipsiele Koech (8'02"07) ed Ezekiel Kemboi (8'03"79), campione del mondo in carica. Analogo livello di prestazione per Vivian Cheruiyot nei 5000 metri, vinti in 14'27"41. Seconda l'etiope Sentayehu Ejigu (14'28"39), che deteneva la miglior prestazione stagionale, e la turca d'origine etiope Elvan Abeylegesse (14'31"52). LAVILLENIE ANCORA IMBATTUTO NELL'ASTA - Da segnalare la gara di salto con l'asta, in cui il francese Français Renaud Lavillenie ha conservato la sua imbattibilità in questa stagione con la misura di 5,91. Per lui è il nono successo consecutivo. Lavillenie, bronzo ai mondiali 2009, ha battuto lo statunitense Derek Miles (5,70) e l'ucraino Maksym Mazuryk (5,70). L'australiano Steve Hooker, campione olimpico e mondiale, non ha superato la quota d'ingresso fissata a 5,40. BENE LA 4X100 AZZURRA - Per gli azzurri buon secondo posto della staffetta 4x100 dietro la Gran Bretagna (38"70): Roberto Donati, Simone Collio, Emanuele Di Gregorio e Giovanni Tomasicchio hanno corso in 38"75. Ottavo Fabrizio Donato nel triplo con 16,74 e medesima posizione per Giuseppe Gibilisco nell'asta, con un solo salto valido a 5,40. Leggi i commenti I commenti dei lettori 
La crisi aumenta la distanza tra poveri e ricchi. Una famiglia del centro spende quasi duemila euro in più al mese rispetto a chi che vive in periferia: 4.569 euro di media contro 2.637. Una forbice che non solo cresce, ma quasi raddoppia: nel 2008 era di 1.300 euro il divario di spesa fra centro (3.970 euro) e periferia (2.730). Chi ha, compra più di prima; chi non ha, acquista sempre di meno. E quando lo fa, cerca sempre l’offerta e ci pensa su due volte prima di mettere mano al portafogli. Se l’ammontare complessivo dei consumi resta più o meno invariato, con 2.870 euro di media a nucleo familiare (nel 2008 era di 2.871), la crisi in città sta incidendo piuttosto sulla spesa media rivolta ai beni alimentari, che registra un -9,4 per cento sull’anno precedente. È una città sempre più polarizzata verso gli estremi e spaccata in due, quella fotografata dal quarto rapporto della Camera di commercio sull’andamento dei consumi a Milano. Ottocento famiglie prese a campione per indagare lo stato del benessere e le abitudini dei milanesi. E scoprire che, in valori assoluti, si spendono 422 euro per imbandire la tavola contro i 466 euro mensili del 2008. Giù la carne (-2,9 per cento) ma soprattutto il pesce (20, come anche la frutta e gli ortaggi) e anche il pane (9 per cento): i milanesi riservano meno soldi al cibo ed è un segno, secondo gli esperti, di una quasi maniacale attenzione al prezzo al momento dell’acquisto e una caccia sfrenata a quello giusto, che è sempre più stracciato e in promozione. Dal dirigente che si lascia andare a un budget di spesa mensile di 5.176 euro all’operaio che supera di poco i duemila euro. Fino ai nuclei che hanno un reddito sotto i 15mila, che di euro ne spendono 1.364, cioè una cifra maggiore di quella che guadagnano e a cui fanno fronte prosciugando i risparmi o indebitandosi con prestiti. Gli estremi, in città, si stanno allontanando sempre più vistosamente. Tanto che oggi, su oltre 655mila famiglia milanesi, una su dieci può contare solo su 981 euro di spesa, contro una nicchia di privilegiati che ai propri consumi può riservare, al mese, quasi settemila euro. A risentire di più del contraccolpo economico, si legge nell’indagine, sono i pensionati: una categoria che vive un brusco taglio dei consumi di oltre l’11 per cento (e non solo sul cibo). Se la distanza tra centro e periferia cresce, universale è la tendenza per il 94 per cento delle famiglie milanesi ad acquistare prodotti in promozione. Scontati o in saldo. E sono le stesse famiglie che dichiarano di aver aumentato l’acquisto di prodotti a prezzi ribassati addirittura del 44 per cento. «Sono le abitudini di consumo che stanno cambiando — spiega Renato Borghi, della Camera di commercio — Il calo dei consumi alimentari può essere spiegato guardando agli effetti della crisi che ha colpito soprattutto le fasce più deboli, costrette a rivolgersi di più ai mercati rionali, alle promozioni e ai primi-prezzi». A conferma della maggior attenzione al prezzo dei milanesi, uno su due frequenta gli outlet per fare l’affare. E il 70 per cento va a caccia di offerte sulle bancarelle dei banchi rionali. Se la spesa per gli alimentari si riduce, aumenta, sia pur di poco, quella per gli altri prodotti: da 2.405 nel 2008 sale a 2.448 euro destinati ad acquisti di altro tipo. Spostarsi, per esempio (+12 per cento le spese per i trasporti), ma anche per uscire nel tempo libero (+42 per cento), accrescere la propria cultura o dedicarsi alla cura personale. Crollano di quasi la metà (-41 per cento) gli acquisti per le automobili, ma aumentano le spese per la loro manutenzione, così da rinviarne il più possibile il cambio. Salgono, anche grazie agli incentivi, gli acquisti di moto e scooter, così come le spese per i pedaggi, i parcheggi e i trasporti aerei e ferroviari. Si lascia a casa l’auto, troppo cara, e ci si sposta con mezzi alternativi. 
L'accordo tra Amt e i sindacati (escluso la Cgil) per gli avanzamenti di carriera dei dipendenti distaccati all'attività sindacale, provoca uno scontro tra il Comune che è l'azionista di maggioranza dell'azienda dei trasporti e l'amministratore delegato Franck  -  Olivier Rossignolle, espresso dai soci francesi di Transdev, che ha firmato quell'atto. Secondo il vice sindaco Paolo Pissarello, che ha tra le sue deleghe proprio l'indirizzo ed il controllo dell'Amt, l'accordo non è operativo. "Era stato tenuto fermo in assenza di un accordo di tutti i sindacati  -  dice il vice sindaco  -  e in generale non credo opportuno che ci siano percorsi diversi per chi opera nelle attività sindacali: il principio è la neutralità, il sindacalista non deve essere penalizzato nel reddito e nel lavoro". Ora invece si prevede ogni cinque anni la possibilità di avere una "riparametrazione" del livello professionale e relativo stipendio, con un tetto finale che è più alto dell'inquadramento di quella specifica figura professionale se riferita ai lavoratori che restano in azienda senza distacchi sindacali. L'amministratore delegato Rossignolle cade dalle nuvole rispetto alle dichiarazioni del vice sindaco: "il Comune prima di ora non ha mai detto niente, questa è una novità e non voglio fare commenti. Non vedo perché l'accordo non deve essere valido se la Cgil non ha firmato. Tutto questo mi sembra strano". Ieri in Amt è stata una giornata difficile. L'aggiornamento dell'accordo sulle progressioni di carriera dei sindacalisti, i dipendenti distaccati all'attività sindacale, è diventato di pubblico dominio perché pubblicato sulle pagine genovesi de La Repubblica . Il presidente di Amt Bruno Sessarego ha letto la locandina di Repubblica : "sono fuori ufficio per una riunione. Ora chiamo in azienda e mi informo". I rappresentanti dei sindacati che hanno sottoscritto l'accordo, vale a dire FitCisl, Uiltrasporti, Faisa Cisal e Ugl,  si sono riuniti e alla fine hanno preparato un documento comune. Spiegano che la firma è avvenuta a maggio: "quando di manovra e tagli al trasporto pubblico non si parlava ancora. E comunque di quell'accordo nessuno ne ha ancora usufruito e non prevede automatismi, ma condizioni specifiche". Perché stabilire corsie preferenziali per i sindacalisti? "Perché, tanto per dirne una, non possono partecipare a selezioni e concorsi interni come possono fare i loro colleghi in servizio". Il tetto finale di ogni singolo inquadramento professionale però si traduce in una retribuzione più alta: perché? "Perché c'è l'altra faccia della medaglia: oltre all'impossibilità di fare un percorso di carriera, per esempio l'autista può fare gli straordinari e dunque guadagnare di più mentre il sindacalista non può farli in quanto è distaccato dalla produzione". Il caso comunque è bollente. I sindacati che hanno firmato non  risparmiano frecciate alla Cgil: "almeno 16 sindacalisti staccati negli ultimi anni hanno usufruito della ricostruzione di carriera", vecchio modello. Insieme ai sindacalisti anche l'amministratore delegato di Amt difende quell'accordo. Rossignolle dice: "Non è un accordo per dare milioni di euro  ai sindacalisti e il percorso di ricostruzione della carriera non è una novità, esiste sempre in tutte le aziende di trasporto pubbliche in Italia". Perché migliorarlo proprio adesso in tempi di vacche magre? "I sindacati già un anno fa facevano pressione per rinnovarlo. Se fosse stato un percorso nuovo, mai previsto, io non lo avrei firmato ma era la modifica di due righe di un accordo precedente. Non incide sul conto economico". Però? "Lo so che è il simbolo a creare perplessità, ma non esageriamo". Il vice sindaco Pissarello invece è convinto che sia il momento di tirare il freno. "Diciamo che è sopravvenuta una situazione tale per dimensioni che tutti devono avere la disponibilità a metterci il loro pezzettino _ dice Pissarello _ Questo è un discorso che riguarda tutti e non solo i sindacalisti: per chiedere a tutti che collaborino ad affrontare la contingenza negativa bisogna che ci sia il più possibile il campo libero da ogni retropensiero". 
La seconda giornata dell'Open Championship, il terzo major stagionale in corso di svolgimento sull'Old Course di St. Andrews in Scozia (montepremi di 5.750.000 euro)  è stata pesantemente condizionata dal forte vento, che ha costretto anche a una sospensione del gioco di un'ora. Le condizioni particolari hanno favorito coloro che sono partiti molto presto e, soprattutto, ne ha tratto giovamento il sudafricano Louis Oosthuizen, che con un ottimo 67 e lo score di 132 (65 67) ha preso un vantaggio di ben cinque colpi sul secondo classificato, il veterano Mark Calcavecchia (137 - 70 67) anche lui autore di un 67. La classifica è provvisoria, perché il ritardo accumulato non ha permesso a tutti i concorrenti di giungere in club house, ma ha già espresso un verdetto amaro per Francesco Molinari, 122° con 151 (74 77), che non supererà il taglio, mentre la sorte di Edoardo è appesa ai risultati di coloro che dovranno completare il turno. Infatti è al 59° posto con 145 (68 76), dopo un 76, e dentro con l'ultimo punteggio utile, ma la graduatoria come detto è molto fluttuante. La sensazione è che comunque continuerà il torneo. Francesco Molinari ha capito subito di non aver trovato la giornata giusta e, dopo un bogey alla buca 2, ha cercato quanto meno di limitare i danni, cosa che gli è riuscita fino alla 12, poi le cose sono precipitate con due bogey (13 e 15) e un triplo bogey alla 17. Infine l’unico e ininfluente birdie alla 18 che ha fissato lo score in 77 colpi. ''Sono deluso - ha detto in sala stampa - e anche stanco. Ho assoluta necessità di una settimana di pausa''. Edoardo, dopo un errore alla 4, ha segnato un birdie alla nove per tornare in par. Mentre era in campo il vento si è notevolmente alzato creandogli non poche difficoltà che si sono concretizzate con quattro bogey in cinque buche (dalla 13 alla 17). Poco dopo aver terminato la sua prova il gioco è stato sospeso. Tra i giocatori che hanno terminato il turno sono in alta classifica gli inglesi Paul Casey e Lee Westwood, terzi con 138, lo spagnolo Miguel Angel Jimenez, l’irlandese Graeme McDowell e il sudafricano Retief Goosen, settimi con 139. Quindi 23° con 141 il fijano Vijay Singh, 29.i con 142 l’australiano Adam Scott e lo spagnolo Sergio Garcia, 49° con 144 lo statunitense Phil Mickelson. Tra coloro che debbono completare il percorso Tiger Woods ha un '-4' dopo 13 buche che lo colloca in 14ª posizione. Giornata da dimenticare per l'irlandese Rory McIlroy, leader con un 63 dopo il turno iniziale, il quale ha perso ben otto colpi in 16 buche e naviga in bassa graduatoria. Usciranno al taglio l'argentino Angel Cabrera (149), il danese Anders Hansen (151), gli americani Jim Furyk e Justin Leonard e l'australiano Geoff Ogilvy (151). Leggi i commenti I commenti dei lettori 
