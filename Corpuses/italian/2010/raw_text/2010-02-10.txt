TEHERAN - Alla vigilia del 31esimo anniversario della rivoluzione iraniana, l'agenzia per le telecomunicazioni di Teheran ha oscurato Gmail, il servizio di posta elettronica di Google. L'annuncio della "sospensione permanente" del servizio, di cui danno notizia il Wall Street Journal e la Fox, è arrivato in contemporanea a quello del lancio di un servizio di email nazionale per tutti i cittadini iraniani. "L'Iran sembra determinato a negare ai suoi cittadini l'informazione, ma gli iraniani sapranno trovare come superare gli ostacoli", ha commentato il portavoce del Dipartimento di Stato americano P. J. Crowley senza peraltro poter confermare l'iniziativa anti-Google. Dopo un iniziale no comment, Mountain View ha confermato che molti utenti iraniani stanno incontrando problemi nell'uso di Gmail. Non è chiaro neanche l'effetto che l'ordine ha avuto su Gmail in Iran. Fonti governative iraniane hanno detto che la misura mira a rafforzare lo sviluppo locale di tecnologia internet e a "costruire fiducia tra cittadini e governo". Non è, questa, la prima iniziativa delle autorità iraniane sul gigante di Silicon Valley, bersaglio nelle scorse settimane di attacchi informatici provenienti dalla Cina. Di recente le autorità hanno bloccato l'accesso a Google Translate che aveva offerto da giugno, dopo le controverse elezioni, il servizio di traduzione dall'inglese in farsi e viceversa: un programma di aiuto alla democrazia "per aumentare l'accesso all'informazione" mentre l'onda verde della protesta contro Mahmoud Ahmadinejad scendeva in strada. L'annuncio di queste ore coincide con le ultime misure di sicurezza ordinate dal governo iraniano alla vigilia delle celebrazioni e al culmine di otto mesi di proteste. La polizia ha confiscato le parabole del satellite dai tetti delle case, secondo siti web dell'opposizione, mentre altri iraniani citati su questi siti hanno detto che i loro cellulari sono stati controllati e in certi casi confiscati. Dalle elezioni di giugno il governo di Ahmadinejad ha studiato vari modi per bloccare l'uso di internet in Iran. Il servizio nazionale di email, presentato la scorsa settimana attraverso il portale iran.ir, era stato inizialmente destinato a tutti i dipendenti del governo. Secondo cifre ufficiali di Teheran, il 95% degli utenti iraniani usa servizi di posta elettronica stranieri come Yahoo Mail, Gmail e Hotmail. Il timore degli attivisti per i diritti umani è che il servizio nazionale sia parte di un più vasto piano di localizzare internet entro i confini dell'Iran. 
Il corpo di un uomo è stato ritrovato nel bagagliaio di una Range Rover parcheggiata nella zona industriale di Gessate (Milano). Potrebbe trattarsi del proprietario dell'auto, Giovanni Ghilardi, un 44enne di Bergamo scomparso da casa un mese fa e con precedenti per rapina. A scoprire il corpo sono stati i carabinieri di Cassano d'Adda, durante normali operazioni di controllo, insospettiti dal fatto che l'auto fosse ferma da più giorni nella zona. Il corpo è in avanzato stato di decomposizione e la morte risalirebbe al motivo della scomparsa: al momento, quindi, è impossibile ipotizzare la causa del decesso. L'autopsia è stata già fissata per venerdì. 
In un recupero di campionato tutto è guadagnato: anche un pareggio a Parma pertanto può essere un piccolo tesoro, per l'Inter. Un piccolo passo che fa cifra tonda. Nove punti di vantaggio, significano che la Roma, inseguitrice più vicina (ma si può ancora parlare di inseguitrici in una situazione del genere?), dovrebbe vincere tre partite secche in più mentre l'Inter perderne altrettante. Ci sarebbe poi il Milan che a sua volta deve recuperare un'altra partita con la Fiorentina, ma qui siamo veramente nel teorico. Tutto infatti è "teoricamente" possibile nella corsa scudetto, soprattutto con la Champions League che ormai bussa alle porte, ma ce la vedete l'Inter che perde tre partite in quindici turni di campionato quando in ventitré ne ha perse solamente due? Il recupero di campionato è allora un altro mattone per lo scudetto. Non è stata certo una partita inutile per entrambe. E' stata una piccola conquista per l'Inter che ha migliorato ulteriormente i suoi conti e anche per il Parma che in piena crisi aveva rimediato nelle precedenti 6 partite appena un pareggio. Considerato che la squadra di Guidolin ha chiuso in dieci per l'espulsione di Valiani e che l'avversario era il peggiore possibile in questo momento, la festa è addirittura doppia. E poi tutti si saranno resi conto adesso della validità di tanti suoi giocatori, a cominciare dal francese Jonathan Biabiany, 22 anni, in comproprietà proprio tra Parma e Inter, che per poco non faceva la festa ai nerazzurri. Nelle ultime settimane l'Inter ha accumulato fieno in cascina per il finale di campionato e a Parma forse ha cominciato a prendere un po' di fiato per buttarsi con tutta la potenza possibile sul Chelsea. Ha ancora 2 settimane davanti, ma sembra ormai pronta. In ogni caso anche le inglesi hanno cominciato a frenare: la squadra di Ancelotti ha perso in casa dell'Everton, e il Manchester - prossimo avversario del Milan - ha pareggiato in casa dell'Aston Villa con un autogol degli avversari. Non è stata l'Inter delle settimane migliori, quella del derby o quella della vittoria col Cagliari per intenderci, però con Mourinho & C. non ti annoi mai, questo dobbiamo riconoscerlo. Dopo un primo tempo abbastanza noioso per gli standard nerazzurri - ma comunque Pandev, Milito, Thiago Motta & C, al tiro sono arrivati più volte - il secondo ci ha ripagato abbondantemente. E dobbiamo ringraziare il Parma di Guidolin che non si è fatto intimidire per niente dai nerazzurri: andando in vantaggio ha svegliato l'Inter e Mourinho ha potuto fare il suo solito show di attaccanti al posto dei terzini e così via. Raggiunto l'1-1, l'espulsione di Valiani per doppia ammonizione e l'infortunio di Materazzi (rimasto in campo come centravanti, perché ormai erano state utilizzate tutte le sostituzioni) hanno dato un po' di suspence al match. Ancora una volta il problema all'Inter lo ha risolto Balotelli, è entrato e ha segnato. Ormai alla sua sesta rete in 921 minuti di gioco (suddivisi in 19 presenze): non è poco per uno che non è titolare, soprattutto se sono gol pesanti. Insomma stiamo parlando di un attaccante serio e molto valido, non del solito ragazzo intemperante di cui esclusivamente ci si preoccupa. Un attaccante che farebbe comodo all'Italia, soprattutto in questo periodo di magra juventina. E infatti, essendo tipo non convenzionale (non è necessariamente un peccato), dopo aver evitato di esultare come al solito al gol dell'1-1, ha proposto per la prima volta esplicitamente la sua candidatura azzurra: "Esulterò sicuramente per un gol nella finale mondiale". Non è assurdo prenderlo in considerazione. Leggi i commenti I commenti dei lettori 
ROMA - Mentre, nelle prossime ore, la Camera si pronuncerà sulla caccia no limits che ha avuto il via libera di Palazzo Madama, la tensione attorno alla questione venatoria continua a salire. L'ultimo botta e risposta è tra l'ala oltranzista del Pdl e Birdlife International, una federazione di organizzazioni di conservazione della natura. Birdlife era stata chiamata in causa dal senatore Valerio Carrara (Pdl) che aveva sostenuto la tesi di un sostegno della prestigiosa associazione ambientalista alla controriforma sulla caccia di cui l'articolo 38 in discussione in questi giorni è un passaggio chiave. "L'articolo introdotto - sostiene Carrara in una lettera aperta indirizzata ai parlamentari di Camera e Senato - si rifà parola per parola all'enunciato della norma europea (cornice di riferimento); si tratta del recepimento di una direttiva europea che noi abbiamo aggravato con la seguente ulteriore prescrizione: le Regioni potranno proporre i loro calendari venatori solo ed esclusivamente se avranno avuto il parere preventivo dell'Ispra (ente super partes controllato dal ministero dell'Ambiente e composto in prevalenza da supertecnici dell'ambiente). Ogni modifica al calendario venatorio potrà essere apportata solo ed esclusivamente nell'ambito dei dettami della guida alla direttiva 79/409/Cee, elaborata dalla Commissione Europea dopo il via libera della Face (Federazione delle Associazioni della Caccia e per la Conservazione dalla Fauna Selvatica) e con la condivisione del mondo animalista più evoluto, attraverso Birdlife International, rappresentata in Italia dalla Lipu e presente in più di 100 paesi in tutto il mondo". Puntuale è arrivata la smentita di Birdlife International che esprime "gravi perplessità" sulla legge votata dal Senato. "La soppressione del limite al calendario venatorio, fino ad oggi previsto dalla legge italiana, è un elemento che rischia di complicare lo stato delle cose, determinando una nuova serie di infrazioni e vari problemi di conservazione della natura", precisa Angelo Caserta, direttore regionale della divisione europea di Birdlife International. "Nessuna norma è prevista relativamente al serio problema delle deroghe a cacciare specie protette, per il quale la commissione chiede all'Italia un giro di vite e un più efficace potere di intervento statale. Nessuna misura è prevista a favore della tutela della rete Natura 2000 (4) come pure richiesto dall'articolo 4.4 della direttiva e dalla procedura di infrazione". Insomma l'"operazione verità" (così il senatore Carrara ha presentato la sua iniziativa) si basa su una dichiarazione che viene smentita dai diretti interessati: non esiste alcun accordo internazionale che avalli la linea scelta dall'ala filo doppiette che sta premendo sul Pdl. Non solo, ma la Confavi, l'associazione che raccoglie i cacciatori più oltranzisti, si sta trovando sempre più isolata. La sua è l'unica firma, assieme a quella dell'Associazione cacciatori veneti, sul manifesto che annuncia per il 9 marzo una manifestazione a favore della controriforma della caccia, a Roma, con arrivo a piazza Venezia. "Mai il mondo venatorio si è trovato in una difficoltà così grave e in una situazione di isolamento così pericolosa", commenta Osvaldo Veneziano, presidente di Arcicaccia. "La marcia su Roma di una pattuglia di irriducibili sta ponendo tutti i cacciatori in una situazione insostenibile. Mi auguro che il Parlamento fermi una deriva che può portare solo guai all'intera categoria". 
Mi scrive Giuseppe Puglisi: Insieme a un gruppo di amici stavo giocando con alcuni giochini detti, credo, scacciapensieri. Lo scopo era quello di liberare, facendo le mosse giuste, alcuni pezzi di metallo legati insieme. Alla fine uno degli amici ha esclamato: "altro che gioco antistress, questi affari mi stanno stressando !". A quel punto ho pensato che, visto che sortivano l'effetto opposto, bastava capovolgere la parola anti-stress e avremo ottenuto stress-anti che a quel punto era la parola giusta. Caro Puglisi, questa è una delle applicazioni più interessanti (anti-interess) di un gioco che qui chiamiamo del Rotore. Esempi: singles / Lessing; Tiziano / notizia. Il rotore di antistress produce una parola di significato opposto a quella di partenza. Ci saranno altri casi? 
HAI un bambino in casa? Sta guardando la tv? Che cosa sono quegli strepiti? C'è la Mussolina che piange e urla: "Non è vero, non scopavo col nazista!". Cambiagli canale: che è, il lupo mannaro con la raucedine? Un ministro, quello? La Russa con la bava al pizzetto? E quell'altro con le orbite di fuori? Ministro pure quello? Gasparri? E de che? Oh Madonna, gira, gira! ODDDIO! Ma che è? Una maschera? Dylan Frog? Il Tim Burton dei poveri? Morgan? Che dice? Che la droga fa male? Ma che è, la pasta che l'ha ridotto così? Gira gira, va da Lerner che c'è gente umana, ahhhhh!!!!!Cos'è quello tutto di viola vestito? Amicone? Amico di chi? Un teologo? Ma pure iddio si spaventa. E quello? Messori? Ma di che cos'è fatto, stracchino? Oddio, Bertone, Bagnasco, Boffo, le tre B. Gira gira sennò il bambino s'iscrive alla massoneria che fa pure carriera, dato che governa l'Italia. LA POLVERINI SPOLVERATA!!!! Con lo slogan: Il futuro SICURAMENTE. Il passato? Forse no. Il presente? Sti cazzi. Cambia ancora, cambia ancora o ti diventa gay! Signorini/e in giacca rossa? NOOO! Gira, gira! Che c'è?  Berlusca con la faccia arancione, Bossidilegno, Marrazzo con lo sciarpone, i capelli bianchi e Brenda chi?. NosFeltratu, la strega Dalema, la Vespa terrosa,  il ministro Treconti e ne tornasse uno, Beltetro, Santa Patrizia D'Addario che tre volte le toccò il calvario, San Toro da monta, don Bondi-dico-poesia: "Capezzolo, corbezzolo/sul corpo mi ti ruzzolo/inanelata speme/oggetto delle brame/salame", il soave sorriso di Ghedini. Spegni. Ma soprattutto bada bene che il tuo bambino non vada al cinema a vedere "Paranormal activity", potrebbe prendersi paura. PAUSA ANTI E PUBBLICITARIA: "An education" mi è passato davanti in un sereno disinteresse. Se qualcuno fa ancora lo snob, molli lì e si goda "Avatar". 
Domenica blocco totale del traffico in tutta Palermo. Da mercoledì e fino al 30 giugno targhe alterne, anche in questo caso in tutta la città. Il Comune corre ai ripari contro l'allarme inquinamento e lo fa scegliendo una linea decisamente più dura rispetto ai provvedimenti adottati in precedenza. Il blocco di domenica consentirà la circolazione solo lungo il perimetro esterno, dalla circonvallazione a via Crispi, per non interrompere i collegamenti tra le autostrade e il porto. Il fermo riguarderà non solo le auto ma anche le moto e le vetture Euro 4. La chiusura del traffico domenica scatterà alle 10 e si concluderà alle 19. L'ordinanza è stata firmata in serata dal vicesindaco e assessore al Traffico Francesco Scoma e dall'assessore all'Ambiente Mario Parlavecchio. 
Dopo i tafferugli a Formello tra polizia e tifosi della Lazio, il sindaco invita tutti alla calma e per placare le ansie di chi già si vede in serie "B" dice di volersi impegnare "con la massima decisione a sollecitare i vertici della squadra a mettere in campo tutti gli interventi necessari per evitare lo spettro della retrocessione. Ma tutti devono essere responsabili". Una grossa grana da gestire questa della Lazio per Alemanno, pressato dalla decisione dei laziali di boicottare le prossime Regionali. Il tam tam è partito dai blog e dai siti internettiani: "Non voteremo per Renata Polverini, sulla scheda scriveremo solo Lotito vattene".  Un ammutinamento, i laziali sono 80mila, dettato dal teorema che a sostenere la candidata del centrodestra c’è Francesco Storace reo di aver aiutato ai tempi in cui era governatore della Regione proprio Lotito a mettere le mani sulla squadra". Storace interviene nella polemica e dai microfono di Radio Radio spiega: "La Lazio stava fallendo con la gestione Cragnotti e io ho contribuito a salvarla. La stessa operazione l'ho fatta col Frosinone, ma non ho mai preso voti per questo". Poi si lascia andare a un inquietante: "C'è un altro tipo di manovra dietro. La vicenda è seria, capisco il dolore dei tifosi, ma non è colpa mia. Se la faccenda non si chiude farò nomi e cognomi. Chi gioca con l'esasperazione della gente, evidentemente, non si rende conto delle conseguenze. Lotito se ne deve andare, e l'ho già detto diverse volte". E che deve andarsene lo pensano anche molti tifosi, i delusi, quelli che da più di un anno si lamentano per la gestione del presidente biancoceleste. E chiedono aiuto al sindaco. Lo avevano fatto già sue mesi fa per le celebrazioni dei 110 anni della polisportiva. "La cosa che posso fare è aveva detto allora Alemanno - è vigilare che non ci siano speculazioni sul nuovo stadio della Lazio". Già lo stadio. In molti sono a pensare che in realtà il presidente laziale abbia usato la squadra per perseguire i suoi interessi. Case da costruire intorno a un tempio del calcio interamente dedicato agli aquilotti. E intorno case e case. Peccato però che il sogno di Lotito si sia bloccato. Bloccato da vincoli ambientali che lì in quella zona sulla Tiburtina non permettono la posa neanche di una pietra.   E allora perché non vende? Si chiedono quelli che vorrebbero di nuovo veder volare un’aquila nel cielo. Le teorie sono varie a sentire gli addetti ai lavori che conducono i programmi delle radio private. "Vuole alzare il prezzo - dice Alessio Buzzanca, conduttore di "Radio sei". Finanziariamente parlando la Lazio è solida. Ma nessuno sa quanto è valutata e più che altro a quanto il presidente vorrebbe cederla. Sicuramente sta cercando di alzare il prezzo". Congetture. Quel che è certo è che Claudio Lotito sembra irremovibile. "La Lazio non si vende". 
PARMA - "El segna semper lu". Avrà pensato questo Massimo Moratti quando al 14' della ripresa Mario Balotelli, appena entrato, ha raccolto un rimpallo nell'area emiliana e ha infilato Mirante portando in parità il risultato nel recupero della 3/a giornata di ritorno. SuperMario, come sempre gettato nella mischia da Josè Mourinho per risolvere le situazioni più intricate, questa volta ha preferito non esultare. Di sicuro, però, questo gol lo dedica a Marcello Lippi che nei giorni scorsi ha di fatto chiuso le porte a un'eventuale convocazione del bresciano ai Mondiali del Sudafrica. "Sono contento a metà, perché ho preso un tiro al volo con la suola, comunque bene il gol, ma potevo farne un altro e vincere. Non ho esultato? Per un gol nella finale del Mondiale esulterò sicuramente - racconta a Sky Sport -. Punto perso? Mica abbiamo perso, era una gara difficile, loro sono bravi, può andare bene anche un pari, sebbene potevamo vincere. Ruggine con Mou? Nessuna ruggine, a volte c'è qualche screzio, perché io vorrei sempre giocare, quando vengo tirato fuori o non gioco ci soffro". MATERAZZI UN ESEMPIO - Soddisfatto Mourinho che, però, non perde occasione per riprendere il talentuoso attaccante nerazzurro. "Il suo talento lo conosciamo, stasera ha segnato un gol ed in passato già qualche gol importante per noi l'ha fatto. Il mio ultimo problemino con lui è derivato dal fatto che non poteva difendere in un calcio d'angolo, perché aveva perso la lente mentre Materazzi con uno stiramento stasera ha fatto 50 metri per difendere. Giocare titolare o no alla fine dipende da questi dettagli, che per me fanno la differenza". Mourinho spiega la scelta di cambiare Cordoba e non Materazzi, che poi nel finale è rimasto in campo ma infortunato. "Ho lasciato in campo Materazzi perché mi serviva nelle palle inattive, è stato un grandissimo esempio guardare come uno come lui può stare in campo e fare qualcosa per la squadra, loro erano dieci in campo, noi dieci e mezzo e questo mezzo poteva fare la differenza. L'errore di Lucio sul gol? Si può sbagliare, ma sta giocando molto bene". GARA SERIA - Tornando sulla partita il portoghese non fa dramma per i due punti persi. "Noi siamo scesi in campo per vincere subito, sapevamo che in questo momento questa era una gara già non facile ma siamo comunque entrati per vincere.  - sottolinea -. Abbiamo fatto bene nel primo tempo per cercare di segnare e poi controllare. Ma il Parma si è difeso bene, il loro portiere ha fatto 3-4 parate di qualità, poi nella ripresa la gara è stata più equilibrata. Globalmente non sono per nulla arrabbiato con la mia squadra, anzi sono soddisfatto, penso che il Parma meritava questo punto. Sono soddisfatto anche perché la mia squadra ha fatto una gara seria, l'avevo chiesto ai ragazzi e l'hanno fatta, anche se la formazione emiliana l'ha trasformata in una gara difficile per noi - ammette lo Special One -. Non abbiamo fatto 90' di intensità ma mi sembra normale, l'approccio alla gara è stato però positivo, in questo momento si entra in una fase di gestione del campionato. Abbiamo un punto in più con +9 sulla Roma e +11 sul Milan che deve recuperare una gara. Alla fine giocare fuori casa e pareggiare non è un disastro". RITROVATO IL GIOCO - Contento anche Francesco Guidolin per il punto guadagnato. "C'erano già stati segnali positivi sabato scorso a Palermo - spiega il tecnico ai microfoni di Sky -, ma oggi abbiamo avuto un'altra risposta importante. Abbiamo ritrovato il nostro calcio, quel gioco che ci ha permesso di essere la sorpresa della prima metà del campionato. Era ovvio che non potessimo tenere quei ritmi così alti, ma adesso ci stiamo ritrovando - confessa l'allenatore emiliano che poi elogia Mirante -. Sta facendo molto bene, sta crescendo, oggi ha fatto parate importanti perché ha tenuto fermi alcuni palloni su un campo molto insidioso e su conclusioni secche e precise - spiega Guidolin -, ci ha dato sicurezza e tranquillità. E' una bella sorpresa, una delle scommesse che dovevamo vincere e che speriamo di poter dire di aver vinto a fine stagione". Leggi i commenti I commenti dei lettori 
