VIAREGGIO - Ha deciso di fare il bagno nonostante la bandiera rossa di pericolo, poi è andato in difficoltà per il mare mosso. E' stata la moglie a dare l'allarme da riva, ma Abid Jerrick, filippino, 39 anni, residente a Bologna, è ancora disperso in mare. Sulla spiaggia libera fra Viareggio e Torre del Lago, l'uomo è entrato in acqua intorno alle 17.30. I bagnini delle cooperative l'Altro mare e Blue Service hanno provato a raggiungerlo con i pattini, ma Abid è stato trascinato dalla corrente. Sul tratto di mare sono entrate in azione anche due motovedette della capitaneria di porto e un elicottero, ma le ricerche non hanno dato esito. Sul posto sono arrivati anche il sindaco di Viareggio Luca Lunardini e il comandante della capitaneria di porto di Viareggio Fabrizio Ratto Vaquer. 
WASHINGTON - E' polemica sulle dichiarazioni del presidente americano Barack Obama sul contestato progetto di costruzione di un centro culturale islamico e una moschea a pochi isolati dal sito degli attentati alle Torri Gemelle di New York, l'11 settembre 2001. Il progetto aveva già provocato la reazione negativa di associazioni delle vittime della strage, che la ritengono una provocazione. Ma è sostenuto anche ad alto livello politico, in primo luogo dal sindaco di New York Michael Bloomberg. Due giorni fa è arrivato, inaspettato, l'appoggio del presidente che del dialogo interreligioso e dell'apertura all'Islam ha fatto una delle bandiere della sua amministrazione. Un intervento anche simbolicamente molto orientato: una cena con la comunità  musulmana in occasione dell'iftar, la rottura serale del digiuno del Ramadan. Obama ha dichiarato in quell'occasione che secondo lui "non c'è niente di male a costruire una moschea", perché così vuole la Costituzione dei padri fondatori: "Siamo l'America - ha detto - La libertà di culto è un diritto inalienabile". Le sue parole sono suonate più come una difesa di quello che le famiglie delle vittime vedono come una provocazione dell'islam radicale che come il riconoscimento di un diritto sancito dalla legge. Puntuali gli attacchi al veleno dei Repubblicani al presidente, che proprio in questi giorni festeggia il traguardo di metà mandato. "Nell'ultimo anno - ha detto al "Fox News Sunday" il rappresentante anziano del Texas in Senato John Cornyn - Il presidente si è progressivamente allontanato dalla nazione. Non è una questione di libertà di religione: noi rispettiamo il diritto di tutti, ma credo che non sia giusto costruire una moschea proprio dove, per mano musulmana, hanno perso la vita migliaia di persone". Secondo il senatore conservatore le dichiarazioni di Obama dimostrano che "Washington, la Casa Bianca, l'amministrazione e lo stesso presidente sono sempre più lontani dall'America". Che il presidente, in vacanza con la famiglia, abbia avvertito l'esistenza di un "problema di comunicazione" lo dimostra il fatto che ha sentito la necessità di chiarire il concetto: "Non ho mai fatto commenti, e mai ne farò sull'opportunità della decisione di costruire una moschea lì - ha detto sabato da Panama City - Ho solo ricordato un diritto che risale alla nostra fondazione". Le sue precisazioni non sono servite a placare gli animi. Peter King, anche lui repubblicano, deputato di New York alla Camera dei rappresentanti, ha detto alla CNN che "Obama, con le sue prime dichiarazioni, ha chiaramente dato l'impressione di supportare la costruzione della moschea, anche se poi ha fatto un passo indietro. Avrebbe dovuto essere più chiaro, molto più preciso, non può cambiare opinione una volta al giorno su una cosa che riguarda la nostra Costituzione". Tra i sostenitori del progetto "Cordoba House" (questo il nome del centro culturale musulmano che dovrebbe esser costruito) c'è il sindaco di New York Michael Bloomberg, secondo cui "la tolleranza religiosa è la miglior risposta all'estremismo: siamo stati attaccati da Al Qaeda, non dall'Islam". Anche lui però dovrà fare i conti con l'opinione pubblica. Dai numerosi sondaggi effettuati in questi giorni emerge che la maggior parte del popolo americano è contrario all'iniziativa. L'Opinion Research Corporation Poll della CNN ha condotto una ricerca proprio nei giorni scorsi, dimostrando che circa il 70% dei cittadini Usa si oppone al progetto e che il 54% di questi sono democratici. Le elezioni di novembre di metà mandato, ricordano i repubblicani, faranno il punto. E' di questioni come la disoccupazione che, secondo loro, Obama dovrebbe occuparsi. "Intellettualmente il presidente può anche avere ragione - ha detto alla CBS il consulente repubblicano Ed Rollins - ma si tratta di una questione che coinvolge troppo l'emotività della popolazione, che ha perso figli, genitori e amici. E' per questo che è molto difficile da affrontarla". 
Dopo i violenti temporali della vigilia, proseguiti sulla costa anche per tutta la nottata (una tromba d'aria si è abbattuta sull'Isola del Giglio), in Toscana la giornata di Ferragosto ha visto tornare il sole e gli ombrelloni delle spiagge della Versilia, della Maremma, e delle province di Pisa e Livorno, si sono riaperti. Tanti i vacanzieri che ne hanno approfittato per tornare sulle spiagge, anche se sui pennoni degli stabilimenti ha sventolato la bandiera rossa per segnalare il mare mosso. Nelle città d'arte i turisti hanno preso d'assalto musei e chiese, mentre a Siena hanno potuto vivere, insieme ai contradaioli, l'atmosfera di vigilia di un Palio che le previsioni del tempo sembrano favorire. La contrada della Giraffa, col fantino Luca Minisini detto De' sul cavallo Guschione, ha vinto la quarta prova. In Versilia forze dell'ordine e capitaneria di porto a lavoro su tutto il litorale per cercare di limitare il tradizionale rito dei gavettoni: in particolare tra Forte dei Marmi e Marina di Pietrasanta un gruppo di persone, particolarmente 'aggressivo' nei confronti dei passanti, è stato identificato. Il neo presidente della Fondazione Carnevale, Alessandro Santini, ha protestato contro le previsioni meteorologiche trasmesse ieri da alcuni canali televisivi nazionali che, "non è la prima volta", avevano parlato di maltempo su tutta la Versilia per la giornata. Pochi problemi su strade e autostrade della regione. A Firenze il sindaco Matteo Renzi, accompagnato dalla moglie e dall'assessore al sociale Stefania Saccardi, ha voluto portare di persona gli auguri della città all'ospedale pediatrico Meyer, per salutare i piccoli ricoverati, le loro famiglie e medici e infermieri che anche nella giornata di oggi hanno assicurato loro le cure necessarie. Infine a Prato si è ripetuta la tradizionale Ostensione del Sacro Cingolo con una celebrazione solenne in Duomo presieduta dal vescovo monsignor Gastone Simoni. 
TORONTO - Tre interruzioni per pioggia, una partita infinita: alla fine la nuova solidità di Andy Murray, lo scozzese numero 4 della classifica Atp, ha la meglio e Roger Federer è battuto: il grande torneo canadese è suo, al termine di una sfida durata 2 ore e 4'. L'avvio del match lasciava subito intuire che partita sarebbe stata: Murray, favorito del seeding e campione in carica, in semifinale aveva battuto 6-4 6-3 il  numero uno del mondo Rafael Nadal e pieno di fiducia in se stesso giocava un tennis subito coraggioso, sfrontato, fatto di grandi angolazioni e palle sulle righe. Federer faticava da non dire, lo scozzese andava 5-3  e Federer restava in partita solo per un doppio fallo dello scozzese che lo rimetteva in gioco. Ma la chiave del match era scritta: Murray controllava e soltanto le tre interruzioni per pioggia gli provocavano grattacapi. Specie l'ultima, la più lunga. Dalla quale tornava un Federer che sembrava un altro. Ma proprio quando sembrava che la partita potesse riaprirsi Murray metteva a segno grandi colpi (una veronica diagonale potentissima per esempio). E la partita si chiudeva Leggi i commenti I commenti dei lettori 
Melanie è in vacanza a Roma, Denis ha appena comprato un'auto nuova, mentre per Eleanor "guardare un film con il suo nuovo televisore a schermo ultrapiatto non ha prezzo". Ogni giorno centinaia di migliaia di persone pubblicano su Twitter, social network e blog aggiornamenti sulla loro vita personale. Spesso, come Melanie, Denis ed Eleanor, li corredano di un'immagine mettendo inconsapevolmente a rischio non solo la privacy, ma anche la propria sicurezza. Se il sito PleaseRobMe mette in guardia gli utenti dei social network dal pubblicare informazioni sui propri spostamenti che potrebbero essere usate dai topi d'appartamento, ora gli esperti di Internet mettono in guardia contro un altro tipo di trappola: quanti e quali dati personali possa nascondere tra le pieghe dei suoi pixel una fotografia pubblicata online. Ogni qual volta scattiamo una foto con una camera digitale creiamo un file che, oltre all'immagine, contiene numerosi dati: dal modello di fotocamera utilizzata alla data e all'ora in cui è stata scattata l'immagine. L'insidia però nasce ogni qual volta pubblichiamo online una foto scattata con un cellulare dotato di Gps perché registra automaticamente anche il cosiddetto "geotag" ("l'etichetta geografica"), ossia la latitudine e la longitudine dell'esatto punto di ripresa. Per decodificarlo e visualizzarlo su una mappa di Google, basta usare dei programmi scaricabili gratuitamente su Internet come Exif Viewer per chi usa Firefox, o Opanda IExif per gli utenti di Explorer. Se Facebook non sempre mantiene i geotag delle foto e Flikr sta cercando di dare ai propri iscritti la possibilità di disattivarli o meno, pubblicare foto su altri social network come Twitter, siti di photosharing o blog può invece mettere a disposizione di un vastissimo pubblico di lettori, stalker e ladri inclusi, informazioni che preferiremmo mantenere riservate. "Combinando geotag e testi, si può facilmente scoprire dove la gente viva, che tipo di cose tenga in casa e anche quando sta andando via", avverte Robin Sommer, ricercatore dell'International Computer Science Institute di Berkeley, California. Insieme a Gerard Friedland, coatore di uno studio "Sulle implicazioni del geotagging nella privacy", martedì ha presentato all' annuale congresso Usenix un programma capace di localizzare gli autori dei video girati nei pressi dell'università californiana e pubblicati su YouTube. "Il nostro intento  -  continua citato dal New York Times - non è mostrare come usarlo, ma rendere le persone consapevoli perché possano imparare a usare i loro apparecchi e impostare le opzioni come vogliono". Larry Pesce e Ben Jackson hanno scelto un approccio più diretto: l'homepage del loro sito ICanStalkU presenta un flusso in tempo reale delle foto "geotaggate" pubblicate su Twitter e contemporaneamente invia una notifica a chi ha scattato e pubblicato le foto. "Le reazioni - commenta Pesce - variano dal "Ti prenderò a pugni" al "Non ne avevo proprio idea"". Ma infine tutti finiscono col visitare la sezione "Help me fix it", "Aiutatemi a mettere a posto le cose". I consigli di ICanStalkU: come disattivare i geotag dalle proprie foto... ... se avete un iPhone. Vi sono due modi. Il primo: 1. Andate su Impostazioni->Generali 2. Disattivate i Servizi di localizzazione In questo modo il servizio di geotagging verrà disattivato da tutte le applicazioni, compresi i servizi di navigazione Il secondo: 1. Andate su Impostazioni->Generali->Reset 2. Andate su Reset degli avvisi di localizzazione->Reset degli avvisi Da questo momento in poi, ogni volta che userete un'applicazione vi verrà chiesto d'impostare i servizi di localizzazione. Quando userete la fotocamera, selezionate "Nega" ... se avete un BlackBerry 1. Andate su Opzioni->Opzioni avanzate->GPS 2. Disattivate il "Supporto posizione" e infine salvate le nuove impostazioni 
ROMA - Nessuna sorpresa dalle gare del secondo turno di Coppa Italia. Solo il Torino e il Novara hanno dovuto ricorrere ai supplementari per l'accesso al terzo turno. Ecco tutte le gare in dettaglio. In Torino Monza (3-1) hanno segnato Iunco (rigore) all'8' st; Biancolino 21' st; 9' ts Obodo (rigore); 14' primo tempo Belingheri. NOVARA-TARANTO 3-1 - Il Novara ha battuto il Taranto per 3-1 dopo i supplementari. Queste le reti: nel pt 10' Motta, 25' Invernizzi (T); nel pts 3' Gigliotti, 13' Rubino. EMPOLI-REGGIANA 4-1 - Queste le reti: nel pt 10' Coralli, 28' Alessi (R), 30' Angella, 42' Cesaretti; nel st 37' Coralli. Nel terzo turno di Coppa l'Empoli giocherà il derby toscano contro la Fiorentina al 'Franchi' il prossimo 27 ottobre. REGGINA-ALESSANDRIA 1-0 - La rete della vittoria dei calabresi è stata messa a segno al 7' st da Zizzari.Tre gli espulsi della gara: al 22' pt Acerbi (R), al 14' st Machado (A) e al 37' Camillucci (A). SASSUOLO-MONZA 3-1 - Il Sassuolo si è qualificato per il terzo turno dove troverà il Chievo dell'ex allenatore Pioli. Hanno segnato Bruno (15') e Masucci (25') per il Sassuolo, Samb (46') per i lombardi nel primo tempo, Riccio (46') nella ripresa. FROSINONE-TRAPANI 3-1 - Queste le reti: nel pt 6' Filippi (Trapani, su rigore), 33' Lodi (rigore); nel st 10' Calil, 35' Di Carmine. PADOVA-RAVENNA 1-0 - Il gol è stato segnato al 34' st da El Shaarawy. Il Ravenna ha giocato in dieci fin dal 12' pt per l'espulsione di Grea dopo un intervento, piuttosto duro, su Renzetti. ASCOLI-LUMEZZANE 3-1 - Queste le reti: nel pt 6' Mendicino, 24' Sommese, 33' Gazzola; nel st 22' Lauria (L). GROSSETO-GUBBIO 5-0 - Questa la successione delle reti: nel pt 22' Freddi, 26' Caridi; nel st 4' Turati, 13' Vitiello, 25' Guidone. Ora, nel match del terzo turno in programma il prossimo 27 ottobre, la squadra maremmana affronterà il Genoa. LIVORNO-CREMONESE 1-0 - Il gol è stato realizzato al 42' st da Pagano. VICENZA-BENEVENTO 2-1 - I gol sono stati realizzati da Tonucci (V) al 7' da Clemente (B) su rigore al 13' e da Sgrigna (V) su rigore al 28'. Tutti i risultati Piacenza-Lanciano 5-3 Modena-Sorrento 4-1 Grosseto-Gubbio 5-0 Vicenza-Benevento 2-1 Ascoli-Lumezzane 3-1 Portogruaro-Alto Adige 2-1 Crotone-Triestina 1-0 Albinoleffe-Pescara 3-1 Varese-Como 3-1 Cittadella-Verona 2-0 Sassuolo-Monza 3-1 Novara-Taranto 3-1 Empoli-Reggiana 4-1 Frosinone-Trapani 3-1 Reggina-Alessandria 1-0 Torino-Cosenza 3-1 Atalanta-Foligno 3-1 Livorno-Cremonese 1-0 Padova-Ravenna 1-0 Siena-Ternana 2-0 Leggi i commenti I commenti dei lettori 
Al via la riqualificazione delle sale operatorie dell'Ospedale Santa Maria di Borgo Val di Taro dell'Azienda Usl di Parma. Dopo i recenti ampliamenti, che hanno permesso l'attivazione di una terza sala operatoria, il blocco operatorio dell'ospedale borgotarese è interessato da una nuova serie di interventi di riqualificazione, che comporteranno la chiusura temporanea di due sale operatorie dal 16 agosto al 3 settembre. Con l'obiettivo di migliorare la qualità delle prestazioni garantite ai pazienti, verranno riqualificate e ammodernate nei locali e nelle attrezzature due sale operatorie, rimanendo attiva la terza sala per le prestazioni di emergenza-urgenza. Per quanto riguarda la attrezzature, la riqualificazione prevede l'installazione di due moderni tavoli operatori a colonna fissa e la sostituzione delle attuali apparecchiature per la sterilizzazione con altrettante più avanzate. Nel comparto operatorio verranno installati anche due monitor di sala per la visualizzazione di immagini radiologiche digitalizzate, e verranno effettuati interventi di miglioramento dei sistemi di ventilazione protetta nelle due sale. Anche i locali saranno oggetto di un profondo restyling: sono previsti infatti lavori di miglioramento complessivo dei locali, con il rifacimento dei pavimenti e degli infissi interni. Entro la fine di agosto, prima dell'entrata in funzione delle sale riqualificate, inizierà poi la formazione del personale medico e infermieristico per l'utilizzo delle nuove apparecchiature. Durante il periodo di chiusura delle due sale operatorie interessate dai lavori, verranno sospesi gli interventi chirurgici programmati. Per tutta la durata dei lavori, rimarrà invece in funzione la terza sala per assicurare le prestazioni di emergenza-urgenza con accesso tramite il Punto di primo intervento dell'ospedale borgotarese. All'occorrenza, inoltre, sono già stati attivati percorsi di invio dei pazienti alle sale operatorie dell'Ospedale di Vaio (Fidenza) e dell'Ospedale Maggiore dell'Azienda Ospedaliero-Universitaria di Parma. La terza sala operatoria garantirà inoltre tutti gli interventi, compresi i parti chirurgici (cesarei), per le pazienti già seguite dall'Unità Operativa di ginecologia-ostetricia del Santa Maria. Il costo dei lavori di riqualificazione e ammodernamento delle due sale operatorie ha richiesto un investimento di circa 600.000 euro, finanziato con fondi aziendali. 
