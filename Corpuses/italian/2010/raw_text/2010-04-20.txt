MILANO - E' un coro di speranza per il ritorno, unito alla cosapevolezza di aver finalmente fatto il definitivo salto di qualità a livello europeo quello dei giocatori dell'Inter dopo la vittoria sul Barcellona. Capitan Zanetti, un trascinatore: ''Alla finale ci crediamo, soprattutto dopo una gara come quella di stasera. E' stata una grande partita. Mi è piaciuta la reazione che abbiamo avuto dopo lo svantaggio. Non era facile giocare in questo modo con una squadra come il Barcellona. E' una vittoria assolutamente meritata. Sapevamo che l'unico modo di vincere era giocare in questo modo, non lasciandoli ragionare, soprattutto i loro attaccanti. Dopo il gol del pari abbiamo capito che potevamo farcela, nella ripresa siamo entrati in campo consapevoli di questo e ce l'abbiamo fatta. Siamo a metà dell'opera, al ritorno servirà una gara come questa, lo stesso spirito, la stessa umiltà. Balotelli? Dispiace che una serata così venga  rovinata da questa polemuca. Mario deve capire tante cose, deve restare tranquillo e pensare solo a giocare, deve accettare le critiche del pubblico''. Stankovic analizza lucidamente la partita dal punto di vista tattico: "Abbiamo subito il gol sull'unico errore fatto in tutta la partita. Siamo stati bravi, anche mentalmente, a non scomporci sul loro possesso palla. Al contrario sono loro che sono andati in difficoltà sulle nostre verticalizzazioni. Per il ritorno? Guai a cercare di gestire il risultato, dobbiamo cercare di andare a far male anche in trasferta". I consigli di Mou: "Ci ha detto di non sbagliare in uscita, di non perdere palla sulla nostra trequarti perchè loro sono pericolosi in quella zona. Balotelli? E' come un bambino, anche io sono padre di tre bambini, è ancora ragazzino. Anche io quando non ero in forma ho un po' sofferto nel rapporto con i tifosi, lui ha sbagliato ma io sono fiducioso". Goran Pandev, elogiato da Mourinho come uno dei migliori in campo, resta con i piedi per terra: "Non è finita, ci aspetta un'altra partita difficile a Barcellona - dice il macedone -. Ce l'abbiamo messa tutta, ci abbiamo creduto anche dopo il loro gol. Abbiamo vinto meritatamente. La chiave tattica della partita? Loro giocano un calcio spettacolare e tecnicamente sono tutti bravi, noi abbiamo pressato tanto, come voleva il tecnico e secondo me abbiamo fatto bene. Il Barça faceva tanto possesso palla, ma noi eravamo messi bene in campo, facevamo pressing e ripartivamo. Abbiamo anche avuto molte palle gol, e abbiamo dimostrato che siamo una grande squadra e possiamo giocarcela con tutti". Leggi i commenti I commenti dei lettori 
ROMA -  Tre anni fa, era il 26 giugno, Mirka Brzezinski, stava conducendo "Morning Joe", un programma della Msnbc,  celebre rete statunitense. Ad un certo punto, tutti si accorsero che la bella e famosa anchorwomen non stava più leggendo sul "gobbo". Cominciò infatti a protestare dicendo che la notizia sulla scarcerazione di Paris Hilton non l'avrebbe letta. Urlò che era inaccettabile che la scaletta del Tg la prevedesse d'apertura, addirittura prima di quella sulla rottura clamorosa dei rapporti fra un senatore repubblicano e Gorge W. Bush, a proposito della guerra in Iraq. Finì sui giornali e le tv di tutto il mondo, anche se in molti pensarono  -  forse non a torto  -  che si trattò solo di una furba messa in scena. L'episodio, tuttavia, mise comunque in evidenza un problema: che il sistema globale dell'informazione sembra sempre più narcotizzato e vittima di meccanismi che cancellano palesi priorità e sconvolgono gerarchie di valori. Tutto in ossequio ad un'audience, tenuta sotto controllo dai potenti "sensori" della pubblicità. Il libro delle testimonianze. Medici Senza Frontiere (MSF) presenta oggi il nuovo rapporto annuale  " Le crisi umanitarie dimenticate dai media nel 2009 " e, per la prima volta, assume la forma di un libro (Marsilio Editori), costruito con diverse testimonianze del mondo accademico-scientifico e di giornalisti, compresa quella del collega Daniele Mastrogiacomo sulla Repubblica Democratica del Congo, dove è stato varie volte come inviato. Un patriottismo angusto. C'è un dato, prima di tutto, che emerge e svela gli angusti orizzonti nei quali si muove l'informazione in Italia: e cioè che è solo la riconducibilità a persone residenti nel nostro Paese o, al massimo a cittadini occidentali, che rende pubblicabile una notizia. L'analisi evidenzia infatti un dato stabile: le notizie sulle crisi umanitarie nel 2009 sono state il 6% del totale (5.216 su 82.788), numero identico a quello del 2008 (6%), ma sempre in linea con il calo di attenzione prestato alle aree di crisi in questi anni (il 10% nel 2006 e l'8% nel 2007). Il livello di attenzione nei TG - strumenti di formazione delle opinioni per circa il 70% dei residenti in Italia - con meno di un decimo di notizie dedicate alle crisi, non dà segni di miglioramento nemmeno nel 2009. Aviaria contro tubercolosi. Il 2006 fu l'anno in cui il sistema mediatico mondiale fu egemonizzato dal "rischio", riconosciuto come solo potenziale, della pandemia legata all'influenza aviaria, alla quale furono dedicati 410 servizi televisivi: più di uno al giorno. Contemporaneamente, diverse Ong internazionali  -  Msf fra queste  -  segnalava che la tubercolosi aveva colpito, solo in quell'anno, 9 milioni di persone e aveva mietuto oltre due milioni di vittime. Ma, nel corso del 2006, se ne parlò solo in tre occasioni. Paris Hilton contro l'Africa. Nel 2007, il confronto venne fatto fra l'attenzione riservata dalle televisioni italiane alle gesta di  Paris Hilton, che meritò 63 servizi in tre mesi, rispetto alle crisi umanitarie in 5 paesi africani: Darfur, Somalia, Repubblica Democratica del Congo, Repubblica Centro Africana e Ciad - rappresentati sempre come se appartenessero ad un'unica realtà sociale e politica indistinta -  alle quali furono dedicati 41 servizi nell'intero anno. Carla Bruni contro lo Zimbawe. Nel 2008 ci si accorse che la love story fra Carla Bruni e Nicolas Sarkozy, in soli tre mesi, dette vita a ben 208 servizi televisivi, mentre l'epidemia di colera nello Zimbawe, che sterminò  decine di migliaia di persone, in un anno suscitò interesse per i Tg di Rai e Mediaset solo 33 volte. I saldi di fine stagione contro la fame. Nell'ultimo rapporto di Msf, relativo all'anno passato, l'analisi svela invece che le notizie sui saldi di fine stagione e quelle che ci ricordano quanto fa caldo d'estate, valgono molto di più di quelle che parlano di crisi umanitarie che riguardano gli 800 milioni di persone che muoiono di fame o malnutrizione. Il rapporto è di 368 a 116. La Top Ten dell'oblio. MSF stila la sua "Top Ten", identificando le crisi umanitarie più gravi, alcune delle quali del tutto ignorate dai media. Eccole la classifica: Afghanistan (1623 notizie); Medioriente (1270); Somalia (293); Iraq (286); Filippine (243); Pakistan (226);  Africa (128); Sudan/Darfur (112); Myanmar (87); altre crisi (783). Quella del 2009 comprende: le malattie tropicali dimenticate; la guerra nella Repubblica Democratica del Congo (RDC); il conflitto nello Sri Lanka e in Yemen; gli scarsi finanziamenti per la lotta all'AIDS; le condizioni drammatiche per le popolazioni del Sudan; i fondi inadeguati per la malnutrizione; i civili intrappolati nella violenza in Pakistan; l'estrema violenza in Somalia  e Afghanistan, che blocca l'accesso alle cure per i civili. L'Afghanistan prima di tutto. La crisi più visibile della Top Ten è l'Afghanistan, il contesto di guerra più rappresentato in assoluto nei TG (1.632 notizie), con due focus principali: le missioni militari italiana e statunitense. In Afghanistan la violenza colpisce il sistema sanitario già precario: solo pochi ospedali e centri di salute nei capoluoghi di provincia funzionano, ma a servizio ridotto. La richiesta di assistenza medica è sempre più presente nel paese. Le epidemie dimenticate. Le cosiddette "malattie tropicali dimenticate" (leishmaniosi viscerale, malattia del sonno, Chagas e ulcera di Buruli) si trovano in un totale cono d'ombra informativo. Le notizie ad esse dedicate sono state pari a zero. Ma l'influenza suina invece no: in soli 9 mesi, si è parlato in ben 1.337 notizie. Eppure più di 400 milioni di persone al mondo sono a rischio a causa delle malattie tropicali. La ricerca e lo sviluppo di nuovi medicinali e presidi diagnostici sono senza fondi sufficienti e questo ha gravi conseguenze sui pazienti. Aids e malnutrizione. Si parla di AIDS e di malnutrizione solo in caso di vertici internazionali o di visite del Pontefice in Africa. Tuttavia ogni anno da 3,5 a 5 milioni circa di bambini muoiono per cause legate alla malnutrizione, un decesso ogni sei secondi. E 178 milioni di bambini, di cui 20 milioni in forma grave, soffrono di questa malattia. 
MILANO - "Una partita quasi perfetta". Josè Mourinho analizza nei dettagli la vittoria dell'Inter (3-1) sul Barcellona: "Abbiamo fatto solo un piccolo errore all'inizio, quando la difesa è rimasta troppo bassa ed abbiamo preso gol. Ed anche nel finale abbiamo fatto qualche errore in disimpegno, ma la vittoria di due reti ci sta tutta". La finale è lontana? "Conosco Barcellona, sono grandi giocatori e sono molto furbi, sarà dura. Dal Nou Camp usciremo in due modi: o andiamo a Madrid, oppure torniamo a testa alta con la consapevolezza di poter comunque vincere il prossimo anno visto il nostro cammino eccezionale, con sei vittorie consecutive. PARTITA A SCACCHI - Mou torna poi sul gol preso, con Maxwell troppo libero di entrare in area da sinistra e fornire l'assist a Pedro: "Queste sono partite a scacchi, chi sbaglia una mossa la paga. Siamo usciti male dalla linea e loro ci hanno punito". La squadra comunque è molto compatta: "Vinciamo insieme, perdiamo insieme, abbiamo cominciato a costruire la squadra per la Champions lo scorso anno, ed oggi abbiamo dato un messaggio di fiducia, che si può battere il Barcellona con prestazioni di questo genere". Un plauso agli attaccantI: "Giocano senza egoismo, si sacrificano per la squadra facendo un lavoro eccezionale" IL BARCELLONA RICORDI OVREBO - Sulla rabbia dei giocatori del Barcellona per l'arbitraggio del portoghese Benquerença: "Ho anche visto delle cose nel tunnel che mi fanno già pensare cosa mi devo aspettare la prossima settimana. Quello che ho visto sono stati i giocatori del Barcellona arrabbiati con gli arbitri, e va detto che la loro memoria è molto corta: non posso dimenticare quando i 'miei' giocatori del Chelsea piangevano l'anno scorso per l'arbitraggio di Ovrebo, proprio nel match contro il Barcellona". Mourinho, che nel dopo-partita ha avuto una discussione con Xavi, attacca i giocatori del Barcellona: "Questa sera non sono stati capaci di dire che hanno perso contro una squadra che ha meritato di vincere. I giocatori dell'Inter, invece, meritano tanti complimenti questa sera, hanno dato davvero tutto". POLEMICO SU TOTTI E RADU - A proposito di note polemiche, Mourinho torna per un attimo sul campionato e sulla multa a Totti: "Mi hanno dato tre mesi di squalifica per il gesto delle manette e chi ha fatto il gesto dei pollici in giù ha preso 5.000 euro di ammenda... (in realtà sono 20.000 ndr). A Radu - ha proseguito Mourinho - nonostante abbia fatto un casino della madonna non hanno dato due giornate perchè tra due settimane deve giocare contro l'Inter. Il campionato italiano - ha concluso - è divertente, è una esperienza di vita per me. E' una cosa incredibile, è meglio parlare di Champions". IL GESTACCIO DI BALOTELLI - Nota dolente della serata, il brutto gesto di Mario Balotelli. Entrato al 30' della ripresa al posto di Milito, dopo il triplice fischo finale ha platealmente gettato la maglia nerazzurra e si è allontanato imprecando verso gli spogliatoi. "Ho visto una cosa brutta - ha commentato Josè Mourinho - Sono nell'Inter da luglio 2009. Ricordo migliaia di pali che mi sono arrivati da tanti luminari in Italia perchè volevo cercare di educare un bravo talento. Oggi in una vetrina importante come una semifinale di Champions che ha gli occhi del mondo è successa una cosa brutta". LA SODDISFAZIONE DI MORATTI - Molto soddisfatto anche il presidente Moratti, che ai microfoni di Sky dichiara: "L'Inter di stasera è stata una squadra concreta, forte, volitiva, orgogliosa, con spirito di sacrificio: devo dirlo, una gran bella squadra". Acqua sul fuoco circa Balotelli: "E' un ragazzo, è capitata questa cosa, sinceramente questa sera penso alla vittoria", ha risposto, aggiungendo: "Questa è una ferita che si rimarginerà, è una lezione di vita che potra essergli utile". Il ritorno a Barcellona: "Sarà una partita durissima e bella, come è stata quella di questa sera". Leggi i commenti I commenti dei lettori 
Uno stadio fantastico è stata la degna cornice di una delle imprese più belle del calcio italiano. L'Inter non è ancora in finale perchè contro il Barcellona mai dare nulla per scontato, ma questa serata nessuno potrà mai toglierla ai tifosi interisti e a tutti gli appassionati di calcio italiani senza esclusioni di tifo. Difficile dire chi è stato l'uomo più determinante ma certamente posso dire chi è stato il più furbo: Mourinho. Ha aspettato il Barcellona, lo conosceva bene, sapeva che la presunzione poteva essere letale alla squadra di Guardiola. Gli spagnoli non resistono: gli dai metri di campo e loro si buttano dentro, tentano le giocate, tutti a cercare il gol. Magari dimenticando quanto di tattico avrà predicato Guardiola nel preparare la partita. E Mourinho così l'ha battuto. In campo è arrivata un'Inter umile e intelligente. Ha avuto pazienza, ha fatto giocare il Barcellona per poi colpire con ripartenze micidiali. Non vorrei esagerare ma sono sicuro che a Mourinho non è dispiaciuto neanche il vantaggio del Barcellona: sapeva che poi non avrebbero resistito a cercare la goleada. Poi metto a confronto due giocatori: Messi e Sneijeder. L'argentino è sparito, non si è mai visto (solo un tiro pericoloso), un'ombra. L'olandese è geniale, come al solito nelle partite che contano. Non solo grande tecnica ma grande sofferenza in mezzo al campo e sempre pronto e lucido per la giocata giusta. Un giocatore completo, moderno e fondamentale in una squadra che vuole vincere. Chi è il vero fenomeno? Ma come dimenticare Milito, due assist e un gol, costretto ad uscire per crampi dopo i chilometri e gli scatti che ha dovuto fare. E le incursioni di Maicon, con quel gol che è un gioiello di tecnica (nel controllo). Non ho contato i palloni che hanno recuperato Thiago Motta, Zanetti, Lucio e Samuel. E i dribbling di Pandev. Ora Mourinho ha un grande lavoro da fare: conservare in questi sette giorni la stessa umiltà e intellligenza. Da Barcellona ora Madrid non è molto lontana. 
MILANO - Attaccare, sfidare l'avversario senza mollare un centimetro, togliere il respiro a Leo Messi. Il copione per fermare il Barcellona è recitato alla perfezione, e l'Inter vive una notte da urlo, sicuramente la migliore della sua stagione. Al Meazza finisce 3-1: in molte circostanze il risultato sarebbe un salvacondotto sufficiente per la finale di Madrid, considerando il livello degli avversari, meglio andarci cauti. Va però detto che, comunque vada, ormai il salto di qualità dell'Inter europea è definitivo: altre versioni dell'Inter si sarebbero dissolte una volta in svantaggio, questa si è rimboccata le maniche mettendo a nudo le note crepe nella difesa catalana. MOU E PEP SPREGIUDICATI - Mourinho smentisce le previsioni che lo vorrebbero più prudente al cospetto dei fini palleggiatori catalani: tridente offensivo più Sneijder a sostegno, niente avanzamento per Maicon, sempre laterale basso di destra. Guardiola non è uno che si preoccupa degli altri: nessun rinforzo in copertura della fascia sinistra (Puyol c'è, ma va al centro), dove gioca il propositivo Maxwell. LA MOSSA MAXWELL - Una scelta azzeccata dal buon Pep. All'insegna del motto 'la migliore difesa è l'attacco', Maxwell crea i maggiori problemi alla difesa interista con le sue discese. Ibrahimovic non sfrutta un suo invito, Pedro invece si fa trovare puntuale: il suo sinistro rasoterra fredda Julio Cesar. E' l'epilogo di una prima fase in cui l'Inter, capace comunque di rendersi pericolosa un paio di volte, soffre la personalità dei campioni in carica. PRESSIONE INTER - Situazione che si modifica appena la squadra di Mourinho pratica un pressing a tutto campo. Da citare soprattutto Pandev, che limita moltissimo le scorribande in fascia di Dani Alves, e Sneijder, sempre puntuale negli inserimenti. Se attaccata, la difesa blaugrana mostra dei limiti. Milito non inquadra la porta da una posizione a lui congeniale, poi si fa perdonare offrendo a Sneijder, freddo da pochi passi, la palla del pari. APOTEOSI INTER - Il primo quarto d'ora della ripresa è quello dell'apoteosi nerazzurra. Funzionano alla perfezione le verticalizzazioni, il pressing a centrocampo è furioso. I due gol che arrivano ne sono la sintesi. Pandev serve Milito, sul cui assist Maicon insacca da pochi passi. Thiago Motta ruba palla e serve Eto'o: il cross è per Sneijder, il colpo di testa dell'olandese è un invito a cui Milito non può dire di no per il tris. In mezzo si assiste ad un Julio Cesar ritrovato, decisivo su un tiro di Messi ed un colpo di testa ravvicinato di Busquets. FINALE ROVENTE  - Le mosse si susseguono. Stankovic (fuori Pandev) dà più sostanza alla mediana interista, mentre Guardiola mette Abidal (fuori lo spento Ibrahimovic) per dare più spinta a sinistra. Il finale è da battaglia. C'è più Barça: Julio Cesar salva su Messi e quando Piquè salta il portiere in uscita, ci pensa Lucio a salvare sulla linea. C'è anche spazio per la polemica. Sneijder entra su Daniel Alves, rischia il rigore ma lo spagnolo trova un giallo per simulazione. Nota dolente, uno screzio tra Balotelli (a dire il vero un po' indolente il suo impatto) e il pubblico: un brutto gesto, la maglia gettata via, una macchia che comunque non riesce a rovinare la serata magica dell'Inter. Inter batte Barcellona 3-1 (1-1) Inter (4-2-3-1): Julio Cesar 7.5, Maicon 7 (28' st Chivu 6), Lucio 6.5, Samuel 7, Zanetti 7, Cambiasso 7, T. Motta 6.5, Eto'o 6.5, Sneijder 7, Pandev 7.5 (11' st Stankovic 6), D. Milito 7 (30' st Balotelli 5.5). (21 Orlandoni, 2 Cordoba, 23 Materazzi, 11 Muntari). All.: Mourinho 8. Barcellona (4-2-3-1): Valdes 5.5, D. Alves 6.5, Piquè 5.5, Puyol 6, Maxwell 6.5, Xavi 5.5, Busquets 6, Pedro 7, Messi 6, Keita 6, Ibrahimovic 5 (17' st Abidal 6). (13 Pinto, 4 Marquez, 18 G. Milito, 24 Tourè, 11 Bojan, 14 Henry). All.: Guardiola 6. Arbitro: Benquerenca (Portogallo) 5.5 Reti: nel pt 19' Pedro e 30' Sneijder; nel st 3' Maicon, 16' D. Milito. Recupero: 1' e 4'. Angoli: 4-2 per il Barcellona. Ammoniti: Eto'o, Busquets, D. Alves e Puyol per comportamento non regolamentare; Stankovic, Piquè e Keità per gioco falloso Spettatori: 80.000 circa. Leggi i commenti I commenti dei lettori 
REGGIO CALABRIA - Ci sarà un adesivo sulle vetrine dei negozi che si ribellano al pizzo. Con sopra scritto "Reggio-Libera-Reggio". Sarà un marchio, positivo. Indicherà ai cittadini che quell'azienda non dà soldi alla 'ndrangheta, che non vuole piegarsi al racket, che è pronta a denunciare o che lo ha già fatto. Parte così l'iniziativa tenuta a battesimo da don Luigi Ciotti. La prima del genere a Reggio Calabria, tra le poche grandi città del sud a non avere ancora un'associazione antiracket, e che ad oggi conta solo tre denunce. Ai commercianti Libera chiede un atto di fiducia e di coraggio. Un gesto importante, al quale i cittadini dovranno dare forza scegliendo di andare a sostenere le attività che vi aderiranno con i loro acquisti. In questo senso  -  come ha spiegato il referente reggino di Libera, Mimmo Nasone -  è iniziata ieri anche la campagna di adesione riservata alle famiglie, alle persone, alla gente comune che aderendo si impegnano a dar man forte a chi si ribella alla 'ndrangheta. Per Ciotti "c'è bisogno di concretezza, di meno parole e di più fatti, forse di meno convegni, come se ne fanno in Italia tutti i giorni, alcuni importanti, ma c'è bisogno di tanta concretezza, coerenza, continuità soprattutto". L'iniziativa è il frutto di un impegno di 58 associazioni anche diverse tra loro, ma che secondo Ciotti hanno avuto "la forza di togliersi delle etichette per costruirne una insieme". Il presidente di Libera ha spiegato che "proprio per questo si tratta di una iniziativa importante. Non è mai successo in Italia che tante associazioni si mettessero insieme, partendo da quella meravigliosa esperienza di "Addio pizzo" a Palermo, indicando alla gente un simbolo da seguire, imprenditori da aiutare e sostenere, creando le condizioni affinché possano avere la dignità del loro lavoro". All'iniziativa anche Tano Grasso, della Federazione antiracket italiana, per il quale "è l'avvio di un percorso importante. Reggio Calabria è, purtroppo, una delle città più in negativo dal punto di vista della reazione al racket da parte degli imprenditori". Aggiungendo che "a Reggio siamo ancora al punto di partenza. Questo è un buon inizio, ma è solo il punto di partenza di un ragionamento da fare sul racket". Da una parte quindi la consegna del logo antiracket "Reggio-Libera-Reggio" agli imprenditori che condividono l'iniziativa. Dall'altra l'avvio di una campagna per il sostegno del consumo critico e responsabile, indirizzando la gente ad acquistare beni e servizi presso imprese che hanno denunciato il racket o che rifiutino di pagare il pizzo nelle sue diverse forme, o che decidano di non assecondare più le richieste estorsive, esercitando la propria attività con provata libertà da qualsiasi legame con la 'ndrangheta. 
MILANO - Una festa grandissima, uno stadio, quello di San Siro, acceso, ribollente e addirittura commovente per come ha portato l'Inter al successo più bello e incredibile di questi ultimi anni. 3-1 al Barcellona è un risultato importante, quasi storico, che determina il grande salto dell'Inter fra i grandi club internazionali. Anche se sarebbe stupido portare questa esaltazione troppo in là: il grosso del lavoro deve essere ancora compiuto e la finale di Madrid ancora tutta da conquistare. Per l'Inter non è certo impossibile adesso arrivarci, ma per il Barcellona - se non sarà quello irriconoscibile visto a San Siro - non è impossibile ribaltare quel risultato. Gioire ma non montarsi la testa e rimanere con i piedi a terra. Da oggi in poi il futuro della squadra di Mourinho più che dall'Italia  -  con lo scudetto che le viene conteso dalla Roma  -  passa per la Spagna. La settimana prossima il ritorno al Camp Nou: per passare, tutto sommato, basta non perdere male. E poi si spera, la finalissima di Madrid ora vicina più che mai. Complimenti a Mourinho innanzitutto. Non sarà simpatico a molti, sarà arrogante ed eccessivo in qualche occasione, ma è un tecnico che ha dato all'Inter cuore e carattere e soprattutto una coscienza da grande squadra. L'Inter, così come contro il Chelsea, ha affrontato i campioni d'Europa, addirittura la squadra più forte al mondo si dice, da pari a pari, senza alcun timore, ben decisa a fare più gol possibile per arrivare al match di ritorno ben coperta, con buone chances insomma\di qualificazione alla finale. Non inganni l'iniziale gol di Pedro con cui il Barcellona è andato in vantaggio, l'Inter aveva avuto le sue palle gol con Milito e aveva subito occupato il campo per far vedere chi era il padrone di casa, per far vedere che non c'era alcun timore riverenziale. Il Barcellona cercherà di ripagarla con la stessa moneta al ritorno. Il grande protagonista della serata è stato l'argentino Milito dell'Inter e non l'argentino Messi del Barcellona. I pronostici sono stati rovesciati: l'argentino con la maglia nerazzurra è stato perfetto, quello in maglia rosa (mamma mia che colori...) è stato incredibilmente nullo e fuori partita. Capita anche ai grandissimi. Milito è arrivato a segnare il suo 23° gol in 43 partite, mentre Messi, proprio nella serata in cui serviva di più, non è riuscito ad incrementare il suo già strabiliante record di 40 gol in 46 partite. Abbiamo guardato bene in campo, ma non abbiamo visto gabbie, non abbiamo visto giocatori affannarsi disperatamente nella sua marcatura. Il grande campione è stato affrontato marcandolo come uno dei tanti, Cambiasso quando capitava, ma poi poteva toccare a Motta a Zanetti o anche a qualcun altro. Messi - insieme ad Ibrahimovic - è stato la sorpresa in negativo di questa partita. La sensazione è che non funzioni proprio la coppia con Ibra, che quando c'è lo spilungone svedese a fare da tappo vada in difficoltà, che non si senta sufficientemente libero. In ogni caso se ha giocato male Messi, altrettanto male ha giocato Ibrahimovic. L'Inter da questo punto di vista è stata fortunata certamente, non era sicuramente il Barcellona che ha distrutto l'Arsenal. Ma un po' di fortuna bisogna pure meritarsela, e l'Inter se l'è più che meritata. La partita nella sostanza è stata spaccata esattamente a metà. Dopo il pareggio del primo tempo, nella ripresa l'Inter è tornata in campo chiudendo la partita in meno di un quarto d'ora. Contropiedi velocissimi e anche giocatori molto più determinati: il Pandev che all'inizio sembrava un po' sbandato nella ripresa è cresciuto tantissimo, e così Milito che sembrava aver perso il suo veleno sottoporta si è reso utilissimo prima come assist-man e poi anche come goleador. Lucio ha fatto una partita di commovente bellezza per l'impegno e per le splendide acrobazie, Maicon ha riscattato il brutto errore di essersi fatto sfuggire Maxwell sul gol del Barcellona, Samuel ha tenuto salda la difesa, Cambiasso come al solito ha fatto una quantità enorme di lavoro a centrocampo oltre che annullare il tiratore avversario più pericoloso, Eto'o che pure non ha segnato è comunque andato al tiro e si è proposto come assist man. Julio Cesar rimasto poco impegnato per un'ora è stato perfetto e grandioso in alcuni interventi di pugno e che hanno contribuito alla vittoria né più né meno dei gol di Sneijder, Maicon e Milito. Unico giocatore assolutamente fuori partita, in maniera incredibile e clamorosa, Balotelli entrato negli ultimi venti minuti al posto di  Milito. Uno psicodramma davanti a 80mila persone. E' riuscito a entrare, a sbagliare tutto e a litigare col pubblico. Tutta una sequenza di gestacci e di segni di insofferenza. E' uscito tra i fischi sbattendo la maglia a terra. E' stato un finale incredibile, choccante, in assoluto contrasto con tutta la partita. E' stata anche la sera in cui si è probabilmente deciso il divorzio tra l'unico attaccante italiano dell'Inter (unico italiano in assoluto in questa partita...) e la società che ne ha fatto un campione. Rimasto però ancora fortemente acerbo a livello di testa. Inspiegabile e assurdo, ma è così. Mou continua nella sua imbattibilità casalinga che dura dal 2002. Diversamente da quando trovò il Barcellona nella prima partita del girone (0-0), l'Inter è stata subito aggressiva. Da allora è una squadra che è cambiata molto, che ha rinunciato molto in campo nazionale, ma che ha fatto progressi notevoli in campo internazionale. E' stata una scelta controversa, e mai del tutto espressa, ma che ha avuto una sua logica. Potrebbe pagare ulteriormente a livello di lotta scudetto l'Inter se dovesse effettivamente arrivare in finale (non tanto nel prossimo turno di campionato, forse, visto che gioca con l'Atalanta...), ma che ha una sua assoluta logica. L'Inter è in corsa su tutti i fronti: potrebbe andare, per dirla alla Mourinho, da "tre tituli" a "zeru tituli". Forse non è nemmeno questione di scegliere, ma di affrontare gli impegni così come arrivano. Di certo l'occasione di riportare a Milano quella Coppa che manca ormai da 45 anni è troppo importante e comincia a diventare sempre meno un sogno. Leggi i commenti I commenti dei lettori 
Insulti pesantissimi, inflitti a una ragazzina seria e studiosa. Un gruppo di Facebook creato da una quattordicenne apposta per umiliare una coetanea, e poi frequentato dai compagni di classe. Dopo che il padre della ragazza vessata ha segnalato l’esistenza della pagina web ai carabinieri, la preside dell’istituto superiore Besta - dove si insegnano lingue e scienze sociali - ha deciso di punire in modo esemplare tutti i giovanissimi responsabili. Paola Tieri, dirigente della scuola in zona Palmanova, ha sospeso per due giorni i sei studenti che si erano iscritti al gruppo su Facebook, e per una settimana la ragazzina che lo aveva creato. Per lei c’è anche la punizione aggiuntiva scattata lunedì scorso: dovrà tenere pulito il cortile della scuola. «Gli insulti che si leggevano in rete erano irripetibili - dice la preside - al punto da sperare che chi li ha scritti non comprenda esattamente il senso delle parole che usa». Oggi e domani un gruppo di psicologi interverrà nella classe, una prima, per ristabilire un buon rapporto fra gli studenti. E per aiutare le ragazzine che hanno cominciato a insultare la compagna, diffondendo poi la “moda”, a comprendere la gravità dei loro gesti. «L’aspetto più preoccupante della vicenda  dice Tieri  è che quelle ingiurie non siano state dette direttamente alla ragazza, ma espresse con lo strumento subdolo del web, che è contemporaneamente “nascosto” e visibile a tutti». Il contenuto della pagina Internet era tanto offensivo che i gestori del sito l’hanno rimossa di loro iniziativa. Un altro aspetto che la scuola vuole indagare, anche grazie al supporto psicologico, è cosa abbia spinto le ragazzine a tali manifestazioni di odio. «Per fortuna la vittima degli insulti è forte e intelligente  dice la preside  in tutta la vicenda ha dimostrato grande maturità, anche se ha ovviamente vissuto momenti di depressione». Prima di arrivare alla punizione, decisa dal consiglio di classe, la preside e i docenti della scuola in via Don Calabria hanno convocato tutti gli studenti che risultavano iscritti alla pagina web creata dieci giorni fa. La principale responsabile, dopo avere ragionato sul suo gesto, ha anche scritto una lettera di scuse alla compagna. Ma per la preside la questione è tutt’altro che superata: «Oltre all’atteggiamento aggressivo della ragazzina che ha dato origine a tutto  dice Tieri  mi ha stupito la leggerezza con cui buona parte della classe, in maggioranza femmine, ha riso alla vista del sito o, peggio, non ha avuto alcuna reazione». Per Luca Bernardo, direttore del dipartimento Infantile del Fatebenfratelli e autore del libro Il bullismo femminile, «sempre più spesso si assiste alla violenza fra ragazze giovanissime. Nonostante la società abbia finalmente acquisito attenzione sul fenomeno, ancora si cercano risposte adeguate: le “bulle” possono infatti arrivare a percepire la sospensione come un premio, una “medaglia al coraggio” da sfoggiare con i coetanei». 
