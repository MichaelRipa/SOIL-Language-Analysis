A cinque mesi dalle urne arriva il pacchetto di opere pubbliche in chiave elettorale, per tirare la volata alla ricandidatura di Letizia Moratti. Una raffica di delibere approvate ieri che mettono mano a ogni settore della vita dei cittadini, investendo in blocco una cifra — oltre 120 milioni — per realizzare lavori rimandati, nella migliore delle ipotesi, nell’ultimo anno. Dalle buche nelle strade all’amianto sulle case popolari, dai muri delle scuole da ritinteggiare ai Raggi Verdi: progetti del bilancio 2010 annunciati mille volte che tra ieri e venerdì scorso, in due sedute di giunta dalla produttività record rispetto alla media, sono stati trasferiti su carta. I manifesti della campagne elettorale A grandi linee, circa 70 milioni sono stati stanziati per le infrastrutture, 17 per le scuole e altrettanti per l’edilizia residenziale. Ma è nello specifico che si vede come i progetti approvati seguano curiosamente le priorità indicate dai manifesti elettorali della Moratti. A fare la parte del leone la manutenzione delle strade, 28 milioni di investimento per «rimettere a nuovo circa mille vie all’anno e riasfaltare tutte le 4.200 strade di Milano per Expo», annuncia l’assessore ai Lavori pubblici, Bruno Simini. Ma non ci sono solo le buche: oltre 7 milioni vanno alla segnaletica, all’estensione della sosta regolamentata, alla creazione di preferenziali e ztl. Nuove? «No, sono quelle già in programma», ammette il vicesindaco De Corato. Altri 26 milioni vanno al ponte della Paullese, poco meno di un milione per attraversamenti per disabili, 4 milioni e 800mila per “opere di miglioria delle infrastrutture” per due degli otto Raggi Verdi. I percorsi dovrebbero essere pronti per il 2015, finora ne è stato iniziato solo uno. I cantieri elettorali per la scuola, invece, impegneranno 15 milioni di spesa, che dovrebbero colmare i lavori che da mesi costringono i genitori a improvvisarsi imbianchini (e per presentare le iniziative sull’edilizia scolastica la Moratti, lunedì, porta a Milano addirittura il ministro Gelmini). Dopo anni di proteste, gli abitanti di cinque condomini popolari vedranno i lavori per togliere le coperture di amianto, ma gli assessori hanno firmato anche per interventi nei mercati comunali, già abbondantemente annunciati, e nei cimiteri. Non sono il milione di posti di berlusconiana memoria, ma anche Milano, nel suo piccolo, assicura: «Con questi progetti offriremo lavoro a 10mila persone, con un indotto di altre 20mila». E, per sveltire le gare, c’è già pronta la cornice dei poteri straordinari che la Moratti si è fatta dare per Expo. Silenzio su un tema che è entrato solo per pochi giorni nelle dichiarazioni della giunta: lo scolmatore per il Seveso. Approvata invece una sventagliata di 24 nuove telecamere — un milione la spesa — in molti quartieri, tra cui quelli governati dalle ordinanze antidegrado. Segno che l’esperienza del coprifuoco è finita? «Le ordinanze non sono eterne, ne discuteremo a gennaio», taglia corto De Corato. Chiosa dall’opposizione Basilio Rizzo, consigliere comunale della Lista Fo: «Bisognerà capire se, a fronte degli annunci, si supererà la media di opere realizzate ogni anno, che non va mai oltre il 20 per cento di quelle programmate. Quello che mi sembra, per ora, è che la giunta abbia dovuto approvare in fretta tutto quello che c’è sui manifesti della Moratti per non far sembrare che dicessero bugie». 
Un nuovo accordo per fare interventi straordinari su San Siro, dai bagni nuovi ai negozi, dalla copertura alle zone vip. Alcuni sono ormai inderogabili, pena la revoca dell’agibilità dello stadio. Altri, invece, hanno come obiettivo far diventare il Meazza una struttura a “cinque stelle”, condizione della Uefa per ospitare la finale di Champions League nel 2015, anno dell’Expo. La delibera che modifica la convenzione tra il Comune e il Consorzio San Siro — formato da Inter e Milan — è stata approvata ieri dalla giunta: dura dal primo gennaio prossimo a fine 2016, agisce sulle modalità con cui il Consorzio paga l’affitto dello stadio. Finora il 53,3 per cento degli 8,4 milioni di euro annui di canone venivano versati in denaro e il resto era impiegato dalle squadre per le opere di manutenzione e di ammodernamento. Nei prossimi sei anni, invece, solo il 30 per cento verrà girato cash alle casse pubbliche, mentre il resto servirà per interventi straordinari. Oltre 51 milioni di euro spalmati su sei anni di affitto per interventi di riqualificazione sulle coperture, sui controsoffitti del secondo anello e sulle rampe di accesso, per realizzare una nuova segnaletica e rifare tutti i bagni, per aggiungere un’altra rizollatura all’anno del campo oltre a quelle già previste e per sistemare l’area esterna (quella dove sorgeva il Palazzetto dello Sport) con aree giochi e verde. Le migliorie riguarderanno soprattutto le zone dove i posti costano di più, tra “Sky lounge” (sei al primo anello settore rosso, altrettanti al primo anello arancio, dove ci sarà anche una nuova sala executive), poltrone riscaldate con monitor nelle tribune d’onore, ma anche nuovi spazi per il museo delle squadre, un negozio e un ristorante, quel genere di servizi che danno punti nella corsa per la finale di Champions. Lavori che, come spiegano in Comune, avranno tempi più rapidi, «visto che il Consorzio non deve attendere i tempi tecnici dei finanziamenti delle opere». Insomma la nuova convenzione ha superato i timori di chi, in giunta, temeva che gli accordi fossero poco convenienti per Palazzo Marino. Ma alla fine il Comune ha strappato un cadeau: 50mila euro di bonus all’anno (oltre i 100mila già previsti) dagli introiti dei concerti. Nelle speranze dell’amministrazione il nuovo accordo dovrebbe raffreddare il progetto dell’Inter di realizzare un secondo stadio. «Con l’investimento economico che ci sarà su San Siro — ragiona l’assessore allo Sport, Alan Rizzi — non credo che nessuno avrà interesse a un’altra struttura». Ma a spegnere gli entusiasmi arriva Pierfrancesco Barletta, amministratore delegato del Consorzio in quota nerazzurra: «Siamo molto contenti dell’accordo, ci permette di realizzare in tempi brevi lavori che spettavano in parte al Comune, ma questo non cambia il progetto di un nuovo stadio, a cui l’Inter continua a lavorare». 
Manifestano da mesi, senza risultato. Hanno invitato politici, sindacati, la gente del quartiere, attori e registi noti. Ma ieri, venerdì, all’ennesima scadenza per il pignoramento, i dipendenti hanno scelto di alzare il tono della protesta. E assieme a un piccolo gruppo di residenti del quartiere e all’associazione “Movimento nuovo” hanno occupato il teatro. Sei ore chiusi nel foyer, mentre davanti al teatro campeggiava uno striscione: “Teatro Trianon abbandonato da Regione e Provincia”. Un altro striscione fu affisso in occasione della prima di John Turturro (“Per non essere dimenticati”). In mattinata, alla scritta Trianon hanno sostituito “Teatro Eduardo De Filippo», rimossa poche ore più tardi. È stata una provocazione, quella di cancellare l’intitolazione voluta dalla gestione di Nino D’angelo, una gestione premiata dagli abbonati. «Il Trianon rischia di sparire e questo devono saperlo tutti — dice un dipendente — tra pochi giorni scade il termine per i pignoramenti e nessuno ci ha dato una mano». Racconta un altro dipendente: «La protesta simbolica non basta più. La rabbia sale, nessuno ci ascolta. Così abbiamo scelto la strada dell’occupazione per attirare l’attenzione dei politici: ci hanno abbandonato». «Regione e Provincia non ci hanno dato nulla di quello che ci avevano promesso» dicono in coro i sindacati di categoria Slc-Cgil, Fistel-Cisl e Uilcom-Uil. L’occupazione è rientrata dopo sei ore di protesta. Alle tre del pomeriggio tutto è tornato come prima. Anche se i dipendenti promettono ancora battaglia. 

ROMA - ll cittì tutto cuore. Cesare Prandelli non si smentisce e nella sua confessione a cuore aperto in un'intervista alla rubrica settimanale del Tg1 Tv7 per la prima volta parla anche della sua vita privata  in onda questa sera. Il tecnico della Nazionale di calcio parla anzitutto della sua famiglia. "Ho avuto la fortuna di avere dei genitori che si sono dedicati totalmente alla crescita di noi ragazzi. In famiglia c'era grande calore, grande affetto anche a livello fisico. Mia mamma ci abbracciava spesso. Papà ha sempre lavorato. Una famiglia serena, e siamo vissuti in modo sereno". Racconta che il padre Giovanni è morto che il giovane Cesare aveva solo 16 anni ("era un momento particolare della mia vita, dovevo decidere se continuare a giocare a calcio o seguire il lavoro di mio padre", che aveva un'attività di bibite gassate). "Papà era un genitore eccezionale - dice il ct azzurro - e mi aveva detto: devi continuare a giocare, a sognare a fare una cosa che davvero ti piace. E invece mi sono ritrovato capofamiglia a soli 16 anni. Avrei voluto divertirmi di più, avere meno responsabilità". Poi c'erano la mamma Aldina e le sorelle più piccole Amina e Piera. "Per fortuna c'era mamma Aldina, una mamma chioccia... Ancora adesso è fantastica, una donnina di 80 anni sempre presente che ha pensato sempre al bene dei figli. Mi segue con le preghiere, non guarda le partite ma so che lei c'è, pensa a me. Non mi ha mai dato consigli ma mi chiede sempre se sto bene, se sono sereno, tiene molto alla mia serenità". Capitolo doloroso quello della morte della moglie Manuela, del loro incontro ad Orzinuovi, della sua malattia e di come, assieme ai figli Niccolò e Carolina, ha affrontato quel periodo drammatico. "Abbiamo capito che dovevamo vivere insieme, giorno per giorno ci siamo coccolati, abbracciati, abbiamo iniziato a vivere la nostra vita sempre con ricordi meravigliosi... Anche io ho bisogno del contatto fisico, ogni tanto ho bisogno di abbracciare i miei figli". Come è cambiata la sua vita da quando è ct? "Mi riconoscono quasi tutti, tutti hanno un consiglio da darmi e quindi, da questo punto di vista, non mi sono mai sentito solo. Ma per quanto riguarda la vita privata diciamo che diventa un pò complicato... Però meglio così che l'indifferenza". Da qualche mese al suo fianco c'è una ragazza fiorentina con la quale è stato fotografato più volte. "Sono molto sereno e questa è la cosa più importante". Per lui adesso è tempo di "ricominciare ad amare le piccole cose con la voglia di sorridere, con la voglia - conclude - di far capire comunque che non si può vivere senza emozioni e senza amore". Leggi i commenti I commenti dei lettori 
Scendono in campo anche i tifosi, alleati del Napoli nelle due trasferte consecutive che attendono gli azzurri: domani a Udine e giovedì sera a Utrecht, in Europa League. Molto alta la posta in palio: il terzo posto in classifica e la qualificazione in Coppa, che è ancora possibile. Ci credono infatti i sostenitori azzurri: a ruba in poche ore, ieri mattina, i 1200 biglietti per la partita in Olanda. Ma prima c’è la gara di campionato in Friuli, dove al seguito della squadra di Mazzarri saranno il triplo, nonostante le limitazioni. I club del nord si sono già mobilitati, a cominciare dalla numerosa comunità di Tarvisio. Dalla Campania, invece, partiranno solo i possessori della “tessera del tifoso”: così ha deciso l’Osservatorio. Precauzione indispensabile, dopo i gravi incidenti della scorsa stagione in Friuli. Stavolta i rischi potrebbero essere limitati. Non ha funzionato, invece, il servizio d’ordine previsto ieri mattina al San Paolo, in occasione della vendita dei biglietti per la trasferta in Olanda. Ci sono stati scontri e qualche contuso, per fortuna in modo leggero. Il caos è scoppiato alle 10.30 del mattino, quando si sono presentati al botteghino i gruppi organizzati delle curve. I tifosi già in fila, molto addirittura dalla notte, sono stati costretti a farsi da parte, con modi bruschi. Gli ultimi arrivati hanno fatto poi man bassa di tagliandi, nella totale impotenza dei 20 steward presenti. La polizia è intervenuta solo in un secondo momento, per evitare il peggio. Era stato buttato giù uno dei cancelli per il prefiltraggio e la situazione stava per precipitare. Ancora di più. Il danno, alla fine, l’hanno subito un migliaio di tifosi, rimasti senza biglietto. Inutili le proteste dei tanti che s’erano messi in fila con largo anticipo, per essere poi sopraffatti con la violenza. Il Napoli ha spiegato di aver fatto tutto il possibile, con i mezzi a sua disposizione. Ma era già successo lo stesso in occasione della prevendita per la trasferta di Liverpool, quando fu perfino aperto uno sportello ad hoc per i gruppi organizzati. Corsia privilegiata. Limitazioni per Udine e caos per Utrecht: due ombre sulla febbre azzurra. Ma le carovane sono pronte a partire. Il Napoli si gioca tanto, nelle prossime due trasferte consecutive. Lo farà con un alleato in più: la spinta dei suoi tifosi, che sognano di restare al terzo posto e andare avanti in Europa. La stagione è al bivio. 
