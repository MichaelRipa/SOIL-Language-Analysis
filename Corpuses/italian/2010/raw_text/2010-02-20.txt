MILANO - Emozioni forti, emozioni da Inter. Mai banali, le partite dei nerazzurri. Stavolta all'aneddotica già ricchissima su Josè Mourinho si aggiunge il gesto delle manette, che il tecnico propone verso la fine del primo tempo, poi le sue risate, risate a crepapelle, appoggiandosi alla panchina, quando l'arbitro Tagliavento ammonisce per simulazione Eto'o. Intanto lo stadio è infuocato d'ira perché in campo, sul finire del primo tempo di questo Inter-Sampdoria, è accaduto di tutto, un rollerball con falli e fallacci da cui l'Inter esce a pezzi: già al 38' i nerazzurri rinangono in 9, per le espulsioni (invero giuste, da regolamento) di Samuel e Cordoba, che si fanno innervosire da Pozzi ma rimediano espulsioni da giovani alle prime armi, non da difensoracci esperrto come loro. Poi ci saranno altre ammonizioni e l'espulsione di Pazzini nel finale di gara, per un totale di sette cartellini gialli e tre rossi. Ma di gol, zero. Perché la partita finisce 0-0 ed è un altro merito da ascrivere all'Inter, che in 9 contro 11 per quasi 45' riesce a non soffire la Samp, che per sua parte sbaglia l'interpretazione della partita nella ripresa, facendosi irretire dalla difesa nerazzurra e non mostrandosi in grado di far girare la palla come la situazione imporrebbe. E' anzi l'Inter ad avere l'occasione migliore della partita, in contropiede con Eto'o, ma Storari salva la sua porta. E in ogni modo, anche nelle condizioni peggiori, Mourinho continua ad allungare il suo record di imbattibilità in partite interne di campionato e coppa nazionale, che va avanti da otto anni esatti: ora sono diventate 159 le partite senza sconfitte. Dopo le decisioni dell'arbitro si è giocato in un clima infernale, con il pubblico gonfio d'ira che a un certo punto, ed è praticamente un inedito per gli stadi italiani, ha proposto la "panolada" che si fa negli stadi e nelle arene spagnole: una sventolata di fazzoletti bianchi (ma in molti casi era carta igienica...) da parte di tutto lo stadio, per mostrare il proprio sdegno per lo spettacolo a cui si sta assistendo. A fine partita l'Inter entra in silenzio stampa, per evitare di beccare ulteriori multe e per cercare di attenuare le polemiche, almeno per il momento. Ma dalla notte di Inter-Sampdoria escono comunque due verdetti che impensieriscono l'Inter: i due punti persi in casa potrebbero far avvicinare le inseguitrici per lo scudetto, ma soprattutto le energie sprecate in 9 contro 11 per contenere la Samp potrebbero venire a mancare mercoledì, quando si giocherà la grande sfida di Champions League contro il Chelsea. Leggi i commenti I commenti dei lettori 
WHISTLER - Simon Ammann concede il bis, come a Salt Lake City nel 2002. Già oro nel trampolino Nh, il 28enne svizzero si ripete da quello lungo e con 283.6 sbaraglia la concorrenza, centrando l'accoppiata olimpica come otto anni fa, e stabilendo, con il quarto oro olimpico, un record per questa disciplina. Argento per il polacco Adam Malysz (269.4), bronzo per l'austriaco Gregor Schlierenzauer (262.2). Il nostro Sebastian Colloredo ha chiuso al 27esimo posto con 202.2, fuori nelle qualificazioni Andrea Morassi e Roberto Dellasega. "Che posso dire? Ero veramente teso, però qui trovo sempre la forza per saltare lungo ed è incredibile. E' veramente incredibile": questo il commento di Ammann al termine della gara. 
Tre espulsi (Samuel e Cordoba nel primo tempo, Pazzini nel secondo), Mourinho che fa il segno delle manette a bordo campo ("Arbitro in galera!" forse voleva dire) e pure la "panolada" con fazzoletti bianchi e carta igienica sulle tribune, una novità dalle nostre parti: il calcio italiano  -  e soprattutto San Siro, bisogna dirlo  -  è ormai l'arena di una corrida. Possiamo stare qui a discutere all'infinito se l'arbitro Tagliavento abbia fatto bene o male: di sicuro tutti gli interisti diranno che è stato scellerato (e del resto tutto lo stadio ha protestato) e tutti gli altri diranno di no, che anzi ha avuto coraggio. Personalmente dico che ho qualche dubbio solo sul secondo giallo a Cordoba, ma che volendo avrebbe potuto essere anche più duro con l'Inter: quell'entrata a martello di Milito, Eto'o che gli urla in faccia ripetutamente quando quello lo ammonisce per simulazione. Se nel derby l'arbitro Rocchi aveva sbagliato completamente l'impostazione del match  -  e lo disse il mondo intero - Tagliavento si è trovato ad arbitrare in una gabbia di matti ed è riuscito comunque a cavarsela benissimo. Non ha sbagliato, non ha condizionato lui la partita. In queste condizioni cercare di mettere ordine, di tenere tutti calmi è quasi impossibile. Erano tutti assatanati, stravolti, indemoniati. Sembrava quasi che l'intero stadio aspettasse un altro piccolo errore per poter sbranare l'arbitro, cui dovrebbe andare adesso anche un po' di solidarietà non solo della sua categoria ma di tutto il calcio. Non si può oggettivamente arbitrare in una situazione del genere ed è già un miracolo arrivare in fondo alla partita. Insopportabili le tensioni e le pressioni. Se gli arbitri domenica prossima decidessero di scioperare potremmo dar loro torto? Il risultato di Inter-Samp (0-0) conta poco stasera. Molti si soffermeranno sulla grande occasione persa dalla Samp, sull'impresa comunque dell'Inter che ha resistito in nove senza prendere gol per quasi tre quarti di partita, sulla chance della Roma di portarsi a -5 e del Milan a -7, sul fatto che la corsa allo scudetto è non solo formalmente, ma addirittura nei fatti riaperta. Stasera però conta soprattutto ribadire che il calcio-corrida non è ammissibile. Se una squadra  -  l'Inter nel caso  -  entra in campo e gioca un calcio stravolto - tutto fisico, nervi e intimidazione - questo è il presupposto di una guerra non di una partita di calcio. Se il suo allenatore, José Mourinho, trascorre tutto il tempo a fare l'indemoniato a bordo campo, molti vedranno in lui il grande leader che sicuramente è (non c'è bisogno di dimostrarlo: è un numero 1, non gli basta saperlo?), io personalmente ci vedo solo un atteggiamento pericoloso. Da condannare senza mezzi termini e senza paura. Ma quando mai si è visto un allenatore che guarda in direzione della telecamera e incrocia i polsi a significare le manette per l'arbitro? Quali sono le sue responsabilità dirette nella corrida in campo? Come si schiererà adesso Moratti? Lo difenderà o finalmente gli dirà di darsi una calmata? Se l'intero campionato viene trascorso in polemiche, veleni, dispetti e ripicche tra presidenti e allenatori, come è successo in questa settimana e nell'immediata vigilia di questo Inter-Samp, cosa ci si può aspettare, se non il peggio? Se a nemmeno uno, uno solo nel calcio italiano, è rimasto un po' di rispetto verso l'altro, un po' di senso dello humor, il piacere di stringere la mano all'avversario (non il nemico, l'avversario), il saper perdere una partita senza pensare a un complotto,  il saper accettare serenamente le decisioni di un arbitro, non c'è più una partita di pallone da giocare ma solo una rissa in cui farsi tutti molto male. Leggi i commenti I commenti dei lettori 
AVELLINO - Un anno dopo cambia solo il luogo, e se sarà del delitto ce lo diranno Siena e Bologna, che si ritrovano davanti con la Coppa Italia in palio usciti a braccia alzate entrambe ben prima dello striscione dell'ultimo minuto. La Canadian Solar ha spezzato il sogno dell'Air, vincendo per 73-61 la sua semifinale, di fatto conservando nella ripresa il +13 dell'intervallo. La Montepaschi aveva l'obiettivo di far meno fatica possibile coi suoi titolari, coltivando fino al 25' il suo desiderio di sopraffazione sull'avversario e poi lasciando briglie sciolte al secondo quintetto. Col problema che ha più fame dell'altro e così ad un certo punto il tabellone dice 80-45, a 5' dalla fine, con Tomas Ress che senza sbagliare un tiro dal campo dei 7 tentati (3/3 da 2, 4/4 da 3) eguaglia il suo record ai massimi livelli, con 20 punti (li aveva fatti nel 2005 contro Livorno). Siena che difende il trofeo già vinto l'anno scorso, la Virtus che è alla quarta finale consecutiva (tutte perse quelle già archiviate) in Coppa Italia dove detiene il record di successi con 8 (come Treviso). In mezzo c'è una statistica che racconta che dal marzo del 2006 la Virtus non batte Siena, fanno oltre una dozzina di sconfitte in file, compresa una finale scudetto (nel 2007) e quella per la Coppa tricolore dell'anno scorso. Che finì di uno, Bologna si lamentò per due fischi contrari, Siena guardò ad altro, vincerla. "Qui si gioca ogni 24 ore, mi piace poco parlare, domani c'è già una finale da giocare - ha detto Simone Pianigiani - . Abbiamo mostrato qualità nel primo tempo, voglia di difendere assieme chiudendo a Biella gli spazi per i loro tiri da 3. Quel che mi preoccupa è che questa manifestazione fa spendere molte energie, spero ne siano rimaste ai ragazzi anche perché troviamo in finale una Bologna che ho visto giocare con molta fiducia". Anche l'anno scorso Siena alzò la Coppa giocando tre gare in tre giorni e la Virtus riuscì a tagliare quasi tutto lo svantaggio tecnico portandola all'ultimo tiro. L'unica certezza di questo ennesimo atto è che si gioca in campo neutro. "Ci tenevamo a mantenere la tradizione, ora cercheremo di sovvertirla" ha detto Lino Lardo, quarto allenatore diverso in quattro anni a pilotare la Virtus fino alla finale (prima di lui ci sono riusciti Markovski, Pasquali e Boniciolli). "Ma non siamo soddisfatti, qui si vince qualcosa solo all'ultima partita, a me piacciono le grandi sfide e non mi interessa chi ho davanti, ma vedere anche in finale la mia Virtus" ha aggiunto, portandosi in sala stampa il suo staff tecnico più il preparatore atletico. "Quando si giocano partite così ravvicinate, il loro lavoro è fondamentale. Il capo allenatore è quello designato a prendere le decisioni, ma non c'è nessun risultato che si può ottenere da soli e noi condividiamo tutti i momenti di questa stagione". Pianigiani ha potuto chiedere appena 18 minuti a McIntyre, 17 ad Hawkins e 15 a Stonerook, un patrimonio prezioso in vista della finale. Bologna ha dovuto spendere più energie per battere Avellino, capace sulla spinta del pubblico da quasi tutto esaurito (4800 i presenti) di risalire fino al -3 con un momento molto felice di Dee Brown. Accadeva tutto negli ultimi due minuti del terzo quarto, a quel punto Pancotto toglieva il suo playmaker per dargli fiato in vista dell'ultimo quarto ma era proprio in quei 100 secondi abbondanti che la Virtus ripartiva: tripla di Maggioli, fortunosa, tripla di Collins, la quinta della sua partita, e qui la fortuna non c'entra: scivolata nella bolgia ad un passo dall'aggancio, la Virtus ritrovava in un attimo il +9, ossigeno puro. Ma tatticamente la svolta della partita l'ha data il georgiano Sanikidze, non solo per i suoi clamorosi mezzi atletici. Piedi troppo rapidi per Szewczyk, il polacco chiave per il gioco dell'Air, Pancotto è abbassare il suo quintetto inserendo Dylewicz. Col problema che cadeva in uno dei terreni preferiti da Lardo, che abbinando al georgiano, da centro, LeRoy Hurd schierava i cinque che più sanno mordere. Virtus a +13, la zona non sortisce effetti perché l'antidoto è Vukcevic con la tripla. In finale, Siena troverà una Virtus dimostratasi capace di far seguire, alla prova quasi perfetta nei quarti contro Caserta, quella con Avellino: lo "slam" campano ha consolidato certezze per Bologna, dopo una stagione di alti e bassi. Ma è anche vero che la massima goduria di Siena è sgretolare proprio quelle che gli altri considerano certezze. Reali, ma ad un piano inferiore. CANADIAN SOLAR-AIR AVELLINO 73-61 CANADIAN SOLAR BOLOGNA : Koponen 5, Moraschini, Collins 17, Fajardo 9, Sanikidze 9, Maggioli 9, Moss 9, Negri, Prato 8, Fontecchio, Vukcevic 5, Hurd 2. Allenatore: Lardo AIR AVELLINO : Troutman 14, Dylewicz 3, Casoli ne, Lauwers 3, Brown 24, Cortese ne, Iannicelli, Napodano, Porta, Nelson 11, Szewczyk 2, Akyol 4. Allenatore: Pancotto ARBITRI : Lamonica-Cerebuch-Sahin NOTE : parziali 13-8, 42-29, 58-49. Tiri liberi Canadian Solar 7/9, Air Avellino 8/9. Usciti per cinque falli Szewczyk. MONTEPASCHI-ANGELICO 83-53 MONTEPASCHI SIENA : Domercant 9, Mc Intyre 17, Zisis 1, D'Ercole, Eze 9, Carraretto 5, Sato 13, Slokar 4, Ress 20, Hawkins, Marconato 2, Stonerook 3. Allenatore: Pianigiani ANGELICO BIELLA : Soragna 4, Favario ne, Maggiotto ne, Ona, Garri 12, Plisnic 7, Chessa 4, Smith 5, Aradori 9, Achara 3, Diaz 5, Pasco 4. Allenatore: Bechi. ARBITRI : Cicoria-Taurino-Saubetta NOTE : parziali 19-10, 36-27, 61-35. Tiri liberi: Montepaschi 19/22; Angelico 8/15. Usciti per cinque falli: nessuno. Leggi i commenti I commenti dei lettori 
