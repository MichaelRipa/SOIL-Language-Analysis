Hanno  voluto salutarlo danzando per lui. Oggi pomeriggio a Sogliano Cavour, il corpo  di ballo dell’accademia nazionale di danza di Roma diretta da Margherita  Tarrilla ha detto “ciao” per l’ultima volta all’amico Matteo Perrone ballando in  piazza dopo i funerali l’ultima scenografia importante che il ragazzo aveva  eseguito con loro in occasione della cerimonia di apertura dei mondiali di nuoto  2009 allo stadio dei Marmi a Roma. Matteo si è spento  all’ospedale “Gemelli” di Roma dopo un mese esatto di agonia. Il ragazzo  salentino era una giovane promessa della danza classica. Si era trasferito da  solo nella capitale nel 2006 dove frequentava l’accademia nazionale di danza,  tra un anno si sarebbe diplomato, ed era iscritto alla facoltà di Archeologia.  Il 13 luglio scorso, alle tre del mattino, mentre chiacchierava con altri cinque  ragazzi sul lungo tevere davanti alla sinagoga, poco prima di rientrare a casa,  un’auto in corsa ha travolto l’intera comitiva. Tutti sono finiti in ospedale,  ma Matteo ha avuto la peggio. Le sue condizioni sono apparse subito molto  preoccupanti, è stato trasferito in rianimazione e dal coma, causato dal trauma  cranico riportato, non si è più svegliato. Dopo l’autopsia sul  corpo disposta dal giudice la salma è arrivata a Sogliano dove i genitori e la  sorella di Matteo, se pur residenti a Bologna per motivi di lavoro, hanno voluto  celebrare i funerali. A dire “ciao” al ballerino c’era tutto il paese commosso e  centinaia di amici, quelli di sempre, quelli che studiavano con lui nella  Capitale. L’amico e cantante  Leo Flavio vocalist della band Salento Boom Fire ha voluto intonare per lui la  canzone “Mi manchi”. 
In Lombardia, fra domani e martedì prossimo, scatteranno 1.547 assunzioni di insegnanti fino a oggi precari: appena la metà di quante il ministero dell’Istruzione ne aveva annunciate ai sindacati. Le nuove “immissioni in ruolo” sono solo una piccola parte di quante ne servirebbero per evitare la solita girandola di supplenti nelle classi, che disorienta gli studenti e fa arrabbiare le famiglie. A Milano e provincia, dove i docenti neoassunti sono 686, resteranno da affidare a supplenti 5mila cattedre, e circa il doppio in tutta la regione. È una corsa contro il tempo: mai come quest’anno, infatti, la complessa macchina di nomina dei supplenti si è messa in moto in ritardo. A causa della riforma delle superiori, che entra in vigore da settembre, è stato infatti necessario rivedere tutto il quadro dell’organico dei docenti. Il rischio, ora, è che in alcune scuole l’anno possa partire (fra il 9 e il 15 settembre, nella maggior parte degli istituti) senza che tutti gli insegnanti siano stati reclutati. Ai sindacati che descrivono le nuove assunzioni come «una grande beffa» il provveditore Giuliana Pupazzoni risponde: «Il contingente di insegnanti entrati in ruolo è quello permesso dai limiti imposti dalla Finanziaria». Alle famiglie, che temono che l’anno scolastico possa cominciare con “ore buche” aspettando che i supplenti siano nominati, Pupazzoni assicura: «Stiamo facendo il possibile perché tutte le cattedre siano assegnate entro la partenza delle scuole, e siamo ottimisti». Come lo scorso anno, il direttore scolastico regionale Giuseppe Colosio ha dato indicazioni ai suoi uffici perché anche gli incarichi annuali ai supplenti siano dati entro il 31 di questo mese. Nel 2009 i tempi furono molto più lunghi, quest’anno si vedrà. «Fino a quando la scuola sarà costretta ad arruolare supplenti precari — dice Pippo Frisone, di Flc Cgil — i disagi e le falle non saranno sanati. I numeri delle assunzioni sono la prova di come il problema sia stato, ancora una volta, rimandato». Per Rita Frigerio, di Cisl scuola, «l’annuncio di tremila assunzioni in Lombardi ha creato false aspettative fra i lavoratori. La verità è che, di fronte a una valanga di cattedre da coprire, i contratti sono stati fatti con il contagocce». Dei 686 nuovi assunti a Milano e provincia, 119 saranno destinati alle elementari (dove i posti da affidare poi ai supplenti restano 800), 119 anche alle materne, 83 alle medie e appena 46 alle scuole superiori. Sono invece 318 gli insegnanti di sostegno a cui sarà fatto un contratto a tempo indeterminato. Le prime assunzioni saranno firmate domani: insegnanti di diritto alle superiori e maestre alla materna. Le chiamate si concluderanno martedì prossimo, e a quel punto dovrebbero cominciare le nomine dei supplenti. L’incognita riguarda i 5mila precari che fino allo scorso anno scolastico avevano una supplenza annuale a Milano e provincia: secondo una stima di Flc Cgil, circa 700 di loro resteranno a casa da settembre per effetto dei tagli al governo. Più drastica la previsione della rete dei precari “31 ottobre”, quella che lo scorso inverno diede vita a un presidio fisso di fronte al provveditorato. «Secondo i nostri calcoli — dice il portavoce — potrebbero perdere il posto circa mille persone». Per chi non avrà una cattedra la Regione ha previsto ammortizzatori sociali e la possibilità, per supplenze brevi, di essere chiamati a insegnare direttamente dai presidi. 
MONTREAL (Canada) - Francesca Schiavone e Flavia Pennetta staccano il pass per gli ottavi di finale del torneo di Montreal, in Canada. La Schiavone, numero sei del tabellone, esentata dal primo turno, ha battuto in tre set la russa Ekaterina Makarova: 6-4 6-7(5) 6-2 il finale in favore della 30enne milanese dopo quasi 3 ore di gioco. Negli ottavi la Schiavone se la vedrà con un'altra russa, Dinara Safina, con cui è in svantaggio 3-2 nei precedenti. Più netto, invece, il successo della Pennetta. La brindisina, testa di serie numero 15, ha piegato con un doppio 6-3 la russa Alisa Kleybanova e al prossimo turno sfiderà la danese Caroline Wozniacki, numero due del tabellone e vera e propria bestia nera di Flavia, che ha sempre perso nelle tre precedenti sfide. Secondo turno : Elena Dementieva (RUS/N.4) batte Klara Zakopalova (CZE) 6-2, 6-4; Marion Bartoli (FRA/N.17) batte Kimiko Date Krumm (JPN) forfait; Victoria Azarenka (BLR/N.10) batte Maria Kirilenko (RUS) 6-4, 6-1; Agnieszka Radwanska (POL/N.7) batte Vania King (USA) 6-0, 6-3; Francesca Schiavone (ITA/N.6) batte Ekaterina Makarova (RUS) 6-4, 6-7 (5/7), 6-2; Dinara Safina (RUS) batte Nadia Petrova (RUS/N.18) 7-5, 4-6, 6-4; Flavia Pennetta (ITA/N.15) batte Alisa Kleybanova (RUS) 6-3, 6-3; Caroline Wozniacki (DEN/N.2) batte Patty Schnyder (SUI) 7-5, 7-5 NADAL OK - Esordio vincente per Rafael Nadal al Masters di Cincinnati. Lo spagnolo, numero uno del mondo, si è qualificato per gli ottavi battendo lo statunitense Taylor Dent 6-2 7-5. Problemi solo nel secondo set, quando Dent si è portato sul 4-2 e poi sul 5-4 (grazie ad un ace sparato a 240 km/h) prima di finire ko. Vince anche Novak Djokovic, seconda testa di serie, che ha superato 6-3, 7-5 al serbo Viktor Troicki. Ha bisogno del terzo set, invece, Andy Murray. Lo scozzese, testa di serie numero 4, si è imposto sul francese Jérémy Chardy 6-3, 6-7 (3/7), 6-2. Secondo turno : Rafael Nadal (ESP/N.1) batte Taylor Dent (USA) 6-2, 7-5;  Andy Murray (GBR/N.4) batte Jérémy Chardy (FRA) 6-3, 6-7 (3/7), 6-2; Mardy Fish (USA) batte Fernando Verdasco (ESP/N.8) 7-6 (7/1), 7-6 (7/4); Julien Benneteau (FRA) batte Stanislas Wawrinka (SUI) 6-4, 6-2; Philipp Kohlschreiber (GER) batte Alejandro Falla (COL) 6-0, 1-6, 6-3; David Ferrer (ESP/N.10) batte Sam Querrey (USA) 7-5, 6-2; Richard Gasquet (FRA) batte Michael Berrer (GER) 6-4, 6-2; Novak Djokovic (SRB/N.2) batte Viktor Troicki (SRB) 6-3, 7-5; Mardy Fish (USA) batte Fernando Verdasco (ESP/N.8) 7-6 (7/1), 7-6 (7/4); Ernests Gulbis (LAT) batte Jurgen Melzer (AUT/N.13) 6-7 (8/10), 6-3, 7-6 (7/5) Leggi i commenti I commenti dei lettori 
Molte scuole hanno reso pubblico l'elenco dei libri di testo per il prossimo anno scolastico e specialmente per le classi prime "nel 65 per cento dei casi non è rispettato il tetto spesa previsto dal ministero dell'Istruzione dell'università e della ricerca. Si prevede, infatti, che la spesa supererà addirittura i 400 euro a studente". Lo denuncia il Codacons dopo un'indagine a campione effettuate sulle scuole di Roma e Lazio. Lo sforamento, "che non prevede il costo degli eventuali dizionari necessari, è dovuto proprio alla riforma che, voluta dal ministro Gelmini, introduce nuove materie scolastiche fin dal primo anno, come l'insegnamento della fisica nei licei scientifici". Il Codacons ricorda che, "dopo aver introdotto la circolare che impedisce di cambiare libri, il ministero dell'istruzione aveva sostenuto che entro il 2012 le famiglie avrebbero speso il 30% in meno per l'acquisto dei libri scolastici, una cifra che il Codacons denunciò subito come lunare". Questo risparmio, continua l'associazione, "sarebbe derivato, secondo le previsioni del Miur, anche dall'adozione dei libri misti (in parte cartacei e in parte consultabili/scaricabili su internet) e dei libri misti multimediali (una parte cartacea, una online e una su cd-rom). In realtà questi, che dovrebbero aprire la strada agli ebook, non hanno affatto costi più bassi delle vecchie edizioni cartacee e così aumentando le materie, aumentano i libri ed inevitabilmente anche i costi per le famiglie". Secondo il presidente del Codacons, Carlo Rienzi, "non si può continuare a mettere le mani sempre più affondo nelle tasche dei genitori. O il tetto ministeriale è basso e allora avrebbero dovuto rivederlo prima che genitori e ragazzi scoprissero i reali costi da sostenere, oppure sono le scuole che non rispettano le direttive ministeriali e allora ci aspettiamo che il ministro Gelmini intervenga e prenda provvedimento in merito". 
Che i libri di testo costino troppo, le mamme lo sanno da tempo. Ora se ne sono accorte anche le istituzioni. Gli uffici di via Ripamonti hanno condotto un’indagine sul costo dei libri al primo anno delle superiori: in metà dei 216 istituti di città e hinterland almeno una classe supera la soglia di spesa stabilita per legge. Il provveditore Giuliana Pupazzoni sta inviando lettere ai presidi spendaccioni in cui chiede di «chiarire entro il 10 settembre» le ragioni delle liste troppo esose. Le scuole che hanno sforato dovranno fornire copia delle delibere con cui, la scorsa primavera, hanno autorizzato gli elenchi dei libri che i ragazzi dovranno comprare per l’anno scolastico alle porte. «La riforma ha aumentato il numero delle materie, con più testi da acquistare  dice Pupazzoni  ma le indicazioni del ministero sono chiare, e far risparmiare le famiglie in periodo di crisi è una priorità». Per scoprire quali scuole abbiano sfondato il tetto di spesa il provveditorato ha usato il sistema informatico del ministero: all’istituto professionale Marignoni i “primini” della sezione A dovranno comprare libri per 291 euro anziché 245. Al liceo scientifico Severi in prima F si spendono 371 euro, 66 in più della soglia. A far saltare i conti allo scientifico, ad esempio, è l’introduzione della fisica al primo anno. Per venire incontro alle scuole alle prese con la riforma, il ministero dell’Istruzione ha previsto che le liste possano eccedere del 10 per cento il tetto, ma solo per «motivate ragioni didattiche». E sono le ragioni che il provveditorato ora vuole conoscere. Intanto, le associazioni dei consumatori insorgono. Il Codacons scrive: «La Gelmini aveva promesso che nel 2010, cioè oggi, i testi sarebbero costati il 30 per cento in meno, ma sono frottole». Per Sandro Miano, presidente di Assoconsumatori, «la frontiera è il comodato d’uso: le scuole comprano i libri e li prestano ai ragazzi per cinque anni, in cambio di un contributo». Una strada auspicata anche dal provveditore: «Il comodato  dice Pupazzoni  è una soluzione intelligente». Il caro libri  aggravato dal flop dei “testi multimediali” previsti dalla riforma Gelmini  spinge le famiglie verso l’usato. Lo scientifico Vittorini dal 13 al 18 settembre ospiterà un mercatino del libro di seconda mano. Ma ad avvantaggiarsi per i prezzi alti è soprattutto la grande distribuzione. Il boom delle vendite nei super e ipermercati in Lombardia ha dimensioni inattese. Coop, che offre libri di testo in 50 punti vendita, registra un aumento di incassi del 33 per cento rispetto all’agosto 2009. E se si considera il fatto che dallo scorso anno i punti vendita sono aumentati, la crescita del business è del 51 per cento. «Facciamo sconti del 20 per cento sui prezzi di copertina, in cassa o con buoni - dice Alessandro Grassani, direttore commerciale di Coop Lombardia - le vendite vanno di conseguenza». Esselunga ha aperto quest’anno ai libri scolastici, in vendita fino al 31 ottobre nei 141 punti della catena, con sconti del 15 per cento per chi ha la Fidaty Card. Alla Sma, che i libri li vende dal 2003, si prenota online: sette anni fa il reparto scuola c’era in 8 ipermercati, oggi in 48. A soffrirne sono librerie e cartolerie. Ma Enrico Oldani, presidente dei cartolibrai dell’Unione del commercio, si consola: «Parte degli incassi persi li recuperiamo con i buoni di Comune e Regione, che permettono comunque di servirsi al negozio di fiducia». 
