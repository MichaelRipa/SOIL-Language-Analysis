ROMA - Gravi disordini a Terzigno (Napoli) dove la tensione è altissima dopo la decisione di dare via libera alla seconda discarica a Cava Vitiello. Un gruppo di manifestanti con il volto coperto da sciarpe ha lanciato razzi, petardi e pietre contro gli agenti di polizia che presidiano l'accesso alla discarica. I poliziotti in assetto antisommossa hanno risposto, prima avanzando e poi tornando indietro di fronte all'attacco dei manifestanti, lanciando lacrimogeni. Fra i manifestanti anche padre Alex Zanotelli che poco prima aveva incitato ad una "resistenza non violenta". "Vi prego - ha aggiunto rivolto ai manifestanti - di opporvi in tutti i modi democratici possibili ma senza violenza, perchè non porta da nessuna parte. Il governo invece di stare dalla parte dei cittadini ha deciso di stare da quella dei potentati economici". Le nuove proteste sono partite dopo la decisione del Pdl e degli amministratori del centrodestra di andare avanti nel progetto di aprire una nuova discarica nel territorio di Terzigno. 
L’incontro fra la generazione Facebook e Attilio Bertolucci è un ossimoro. E a Bertolucci gli ossimori piacevano. “L’opera del poeta è piena di parole inconciliabili  accostate fra loro” dice Giovanni Martinelli, filmaker e amico del poeta parmigiano. E così quando qualcuno chiede “vi piace questo posto?” uno studente risponde “sì perché è sexy”. Il posto “sexy” è Casarola, 990 metri sul livello del mare per 78 abitanti nel Comune di Monchio nel parmense. Un tappeto di ricci e castagne, “foglie di ruggine” su un cielo lustrato dal vento. L’ultima in cima al paesello è la casa di Attilio Bertolucci, fonte potente di suggestioni per il poeta che qui si rifugiò dopo l’8 settembre ‘43 e vi rimase - a fasi alterne - fino al 1997. Dentro è ancora conservata la stanza del capolavoro, l’epopea famigliare de ‘La Camera da letto’. Leggeri e in fila indiana vi si accostano i ragazzi della Prima E del liceo Attilio Bertolucci di Parma, in visita nel ‘sacrario’ dell’uomo cui è intitolata la loro scuola. L’idea è stata degli insegnanti, che su Casarola hanno puntato per l’annuale Giornata dell’accoglienza dedicata agli alunni di prima. Il programma, stilato insieme alla direzione del Parco regionale dei cento laghi con la consulenza di Martinelli, prevede tre giorni di ‘pellegrinaggio’ per 180 giovani: 60 studenti al dì, tre classi fra indirizzo musicale e scientifico. In agenda ci sono proiezioni video, analisi della figura dell’intellettuale, visite ai luoghi della poetica bertolucciania “soggiornando sulle pietre assolate del portale di Casarola” come l’autore scrive negli ultimi versi prima di morire nel 2000 a Roma (era nato a Parma nel 1911). Loro, i ragazzi, canticchiano la Waka Waka inno dei mondiali di calcio, ridono, ripetono tormentoni televisivi. “Sai che Raf - dice uno di loro - pensava di incontrare Bertolucci di persona?”. Risate, pacche sulle spalle e raffica di “nador”. L’ossimoro è di quelli ardui. Martinelli è il Virgilio di Casarola, prende per mano i giovani di Facebook in un viaggio temporale ed emozionale. Su un monitor scorrono le immagini dei suoi documentari, pepite senza prezzo di storia della cultura italiana: c’è Bertolucci Attilio che racconta di sé, anziano con cappello e occhialoni proprio qui a Casarola. Si vede il campanile del borgo, si vedono i suoi boschi. E poi c’è Bertolucci Bernardo, figlio e cineasta che narra di lui bambino qui sull’Appennino: “Ricordo il profumo delle torte che si mischiava a quello dello sterco”. La generazione Sms non gradisce: “Che schifo, poteva evitare”. Tre sono i filmati di Martinelli, “La Casa di Bernardo”, “L’inverno del nostro contento” e “L’asino del Vermont”. Fuori, sotto i castagni, la poesia di Bertolucci è ancora vita. Ecco la signora Argenta, 70 anni e passa, che il poeta era solito apostrofare con un sorprendente “Co’ fet ad magner, Argenta?”. Ed ecco l’aria tersa, i prati smaltati dall’autunno sui quali il maestro “camminava e componeva – spiega Martinelli – proprio come facevano i pittori impressionisti, cogliendo emozioni al volo”. E’ l’augurio rivolto agli studenti da Marco Rossi, direttore del Parco dei Cento laghi: “Vorrei che i ragazzi – scrive in un messaggio – portassero a casa anche soltanto un frammento del groviglio inimmaginabile di sensazioni care al Poeta”. I giovani dell'epoca fast ringraziano e poi attaccano con un gingle televisivo. “Per loro è faticosissimo – dice Maria Giovanna Ghinelli, prof di Scienze che li accompagna – calarsi nella dimensione culturale di Casarola, la lentezza che l’approccio richiede è per loro quasi insostenibile”. E però bene così. Martinelli - come anche Barbara Vernizzi, addetta del Parco – ritiene “un primo passo importantissimo quello di far accostare i giovani alla figura di Bertolucci”. Gli ossimori, del resto, sono materia nobile qui nella "sexy" Casarola. 
E alla fine a salvare la situazione arrivò don Salvatore. Era partita compatta la delegazione di Expo: tutti insieme verso Parigi, alla conquista del Bie. Tutti a bordo, dal governatore al presidente della Provincia fino al manager della società di gestione. Si volava sull’aereo personale del sindaco. Ma al ritorno la “squadra” si è divisa. Perché loro, Letizia Moratti e Roberto Formigoni, per essere sicuri di arrivare in tempo alla conferenza stampa convocata per annunciare la lieta novella della promozione, hanno accettato uno strappo da Salvatore Ligresti, incontrato per caso in pista. Per il suo jet i cieli francesi si sono riaperti prima. I comuni mortali, al massimo, si fanno dare uno strappo in auto. Per chi dispone di flotta personale, invece, i passaggi avvengono a quote diverse. E pensare che per un po’ l’attesa era stata ingannata festeggiando. L’esame del Bureau era stato superato; ma non lo sciopero che bloccava la Francia. Inutile tentare di decollare, anche con l’aereo privato dei Moratti. Il sindaco, Formigoni, Podestà e Sala hanno trascorso a bordo due ore. Certo, brindando con i vini di San Patrignano offerti dalla padrona di casa, e discutendo di calcio. Almeno all’inizio: perché la conferenza stampa fissata a Milano rischiava di saltare. Alle 16 i delegati avevano quasi rinunciato e stavano scendendo la scaletta per spostarsi in sala di attesa, quando in pista è comparso il costruttore di Paternò con figli e ospiti al seguito. I motori del suo aereo erano accesi: per lui lo slot si era appena liberato. Saluti, qualche convenevole. Poi la gentile proposta: «Ho ancora due posti, se volete...» Perché non accettare? A quel punto la scelta è sembrata scontata. Erano Moratti e Formigoni a doversi presentare uniti a testimoniare la tregua dopo 900 giorni di scontri. Insieme. Anche sull’aereo del Salvatore di Expo. 
ROMA - Serata senza sorprese in Champions League: sfruttano, come da pronostico, il fattore campo Barcellona (2-0 al Copenhagen), Manchester Utd (1-0 al Bursaspor), Lione (2-0 al Benfica) e Schalke (3-1 all'Hapoel) mentre Twente e Werder, nel girone dell'Inter, si annullano (1-1) e non riescono a riprendere il Tottenham. Buon punto del Valencia (1-1) a Glasgow coi Rangers mentre il Panathinaikos non riesce a piegare il Rubin (0-0). BARCELLONA-COPENHAGEN 2-0 Con una doppietta di Messi il Barcellona liquida la pratica Copenhagen e scavalca i danesi in vetta al girone. Gara per un'ora a senso unico. I blaugrana colgono subito un palo con Villa e poi passano al 19' con Messi che, servito da Iniesta, infila il suo sinistro magico sotto l'incrocio. Gli uomini di Guardiola insistono, falliscono in almeno altre 4 circostanze il raddoppio, e per poco non vengono puniti, a metà ripresa, dagli ospiti che, nella stessa azione , colpiscono prima la traversa interna con N'Doye e poi mancano l'1-1 con Santin che manda fuori la ribattuta di testa a porta vuota. Il pericolo sveglia i catalani che, dopo un altro palo di Alves chiudono in conti al 92' con Messi che gira in rete da due passi un tiro sbilenco dalla sinistra di Abidal. MANCHESTER UTD-BURSASPOR 1-0 Con il minimo sforzo il Manchester Utd piega il Bursaspor e resta da solo in vetta al gruppo C. I "red devils" partono forte e, dopo una palla gol capitata a Macheda, sbloccano il risultato al 7' con Nani che scaglia un gran sinistro da 25 mt nell'angolo alla destra di Ivankov. La replica dei turchi è inesistente ma gli uomini di Ferguson non riescono a rimpinguare il bottino. La migliore opportunità capita nel finale ad Obertan che, però, colpisce il palo esterno con un colpo di testa ravvicinato. LIONE-BENFICA 2-0 Il Lione ridimensiona le velleità del Benfica e resta in testa a punteggio pieno nel girone B. L'equilibrio si rompe al 21': Bastos coglie un palo e poi, sul proseguimento dell'azione, centra in mezzo dalla sinistra per Briand che di testa batte Roberto. Il Benfica prova a riorganizzarsi ma a complicargli i pieni pensa Gaitan che, al 44', si fa espellere per somma di ammonizioni. In superiorità numerica il Lione dilaga e, dopo numerose palle-gol sciupate e un palo colpito da Briand, raddoppia meritatamente al 51' con Lisandro Lopez che riprende una corta respinta del portiere dopo un suo precedente colpo di testa ravvicinato su cross dalla destra di Briand. Nel finale il Lione è andato almeno tre volte vicino al tris con Bastos (2) e Gonalons. SCHALKE-HAPOEL TEL AVIV 3-1 Lo Schalke sfrutta al meglio il calendario per portarsi da solo al 2° posto nel gruppo B. I tedeschi passano al primo affondo: Raul approfitta di un perfetto lancio di Jurado e di un velo di Huntelaar per battere Enyeama con un preciso sinistro a fil di palo. Lo Schalke insiste, Huntelaar sciupa per ben 4 volte la palla del 2-0 colpendo anche due traverse, ma alla fine è comunque premiato. Il raddoppio porta la firma al 58' ancora di Raul pronto al tap-in vincente su un cross adente dalla sinistra di Rakitic. L'Hapoel alza bandiera bianca e al 68' incassa il 3-0 da un altro spagnolo, Jurado, che, su nuovo assist di Rakitic, infila l'incrocio con un magistrale destro a giro dal limite. Solo in pieno recupero gli israeliani riescono almeno a togliersi la soddisfazione di realizzare il gol della bandiera con Shechter che batte Neuer da due passi raccogliendo una punizione dalla trequarti di Toama. TWENTE-WERDER BREMA 1-1 Twente e Werder non riescono a superarsi lasciando per ora il 2° posto nel girone dell'Inter al Tottenham. Ad Enschede succede tutto nel finale dopo un'ora di grande equilibrio, con almeno tre buone occasioni per parte non concretizzate. Passano in vantaggio i padroni di casa che, al 75', sfruttano al meglio una doppia svista del guardalinee danese Sonderby che non vede ben due fuorigioco nella stessa azione: Janssen riprende un primo tiro ravvicinato respinto da Mielitz, subentrato all'infortunato Wiese, e insacca di sinistro a fil di palo. Il Werder non ci sta e pareggia dopo appena 5' con l'ex Arnautovic che scatta alla perfezione su un lancio di Pizarro e batte Mihaylov con un forte destro sotto la traversa da pochi passi. Sembra finita ed invece nel finale gli olandesi sciupano due clamorose palle-gol con Janssen e de Jong che, a tu per tu col portiere, non trovano la lucidità giusta per siglare il gol vittoria. RANGERS-VALENCIA 1-1 Il Valencia blocca sull'1-1 i Rangers e resta a un solo punto dalla zona qualificazione. Dopo aver fallito tre limpide occasioni a tu per tu col portiere con Naismith e Miller (2), gli scozzesi passano meritatamente al 34' con Edu che, su un angolo dalla sinistra di Weiss, salta più in alto di Cesar Sanchez e lo batte con un colpo di testa in anticipo. Lo stesso Edu poco dopo fallisce il raddoppio colpendo il palo e poi, ad inizio di ripresa fa il patatrac infilando di testa la propria porta su un'innocua punizione-cross dalla trequarti destra di Mathieu. I Rangers sbandano ma gli spagnoli non ne approfittano mancando il colpo del ko con Aduriz, Mata e Soldato. Nel finale, però, i padroni di casa tornano all'attacco e falliscono incredibilmente il 2-1 con Foster che manda alto un sinistro da pochi passi a porta vuota. PANATHINAIKOS-RUBIN KAZAN 0-0 Panathinaikos e Rubin non vanno oltre uno squallido 0-0 che fa felice solo il Copenhagen. Gara dai due volti ma anche dalle poche emozioni. Primo tempo di marca ospite con i russi che sciupano due buone occasioni con Kornilenko. Nella ripresa vengono fuori i greci che, però, mancano almeno due opportunità per cogliere i tre punti con Cissé e Boumsong. Leggi i commenti I commenti dei lettori 
MILANO - "Sono contento per il risultato finale, l'Inter è l'unica squadra italiana che ha vinto. E' importante. Ma non sono contento per il secondo tempo, abbiamo perso in intensità". Così Rafa Benitez commenta il 4-3 dei nerazzurri contro il Tottenham in Champions. "L'Inter vera è quella del primo tempo - spiega il tecnico - Dobbiamo gestire meglio certe situazioni per la prossima partita e non dobbiamo ripetere certi errori". Il tecnico spagnolo ammette, forte del 4-0 del primo tempo, di aver gestito la partita pensando anche al campionato, dove, a differenza della Champions, i suoi uomini sembrano trovare più difficoltà: "Siamo forti anche in campionato - spiega il tecnico -. In Champions c'è un'altra motivazione. In Italia è più difficile". Benitez fa poi gli elogi di Coutinho ("ha talento e qualità, può migliorare. Ha un futuro in questa squadra") e Sneijder, che ha giocato un po' più arretrato. Nella serata ci sono anche note negative: alla lunga lista di infortunati di questa prima parte di stagione si è infatti aggiunto anche Stankovic. "Dopo il mondiale non è facile - conclude Benitez -, giocare al massimo due partite a settimana. Dejan ha sentito un dolore al polpaccio e si è fermato subito, così ha evitato danni più gravi. Noi abbiamo anche molti giocatori sopra i 30 anni...". STANKOVIC: CALO DI CONCENTRAZIONE - "Con i miei compagni di squadra ci siamo parlati un attimo, è stato un calo di concentrazione. E' capitato". Così Dejan Stankovic commenta il finale ai microfoni di Sky Sport. Dal centrocampista serbo anche una battuta su Italia-Serbia. "Mi piacerebbe rigiocarla? Sì, perché sarebbe una bellissima partita". Stankovic è uscito per infortunio: "Mi sono fermato subito perché ho sentito qualcosina sul vecchio punto dell'anno scorso, non ho più appoggiato il piede per terra e ho chiesto il cambio. Mi auguro di essermi fermato in tempo e che non sia nulla di grave". ZANETTI: NON DEVE PIU' ACCADERE - Il capitano Javier Zanetti ha realizzato il primo gol contro gli inglesi: "Il calo ci può stare, ma non deve succedere più, alla fine la cosa più importante è che sia arrivata la vittoria. Le squadre italiane devono tornare a vincere per il ranking Uefa. Usciamo da questa partita con fiducia per l'ora che abbiamo fatto molto bene. Ma dobbiamo lavorare perché una squadra come la nostra non si può permettere gli errori commessi dopo il 4-0". Leggi i commenti I commenti dei lettori 
ROMA - La Lottomatica si ripete. Dopo il bell'esordio in campionato contro Brindisi, la Virtus di Boniciolli ha concesso il bis anche al debutto in Eurolega (prima tra le italiane a scendere in campo) battendo sul parquet del PalaLottomatica i tedeschi del Brose Basket con il punteggio di 83-65 (20-16, 39-36, 63-46). In evidenza per la squadra di Roma Charles Smith con 16 punti. Bene anche Washington (13). Domani toccherà ad Armani Jeans e Montepaschi debuttare in Eurolega. Milano affronterà a Mosca, per il Girone D, i russi del Cska senza Petravicius. Per il Girone C, Siena ospita al PalaMensSana i francesi dello Cholet. Leggi i commenti I commenti dei lettori 
Su poche cose i napoletani sono d'accordo: tra queste la devozione a San Gennaro e la santificazione in vita di Diego Armando Maradona, un fenomeno non lontano dal culto. L'affetto per Dieguito ha portato i napoletani a erigere persino un altare in suo onore nel ventre della città. L'edicola votiva ha stupito e commosso anche lo scrittore uruguaiano Eduardo Galeano, cantore di quello sport che Pasolini definiva, a metà degli anni Settanta, "l'ultima rappresentazione sacra del nostro tempo". Napoli si prepara a celebrare il dio calcistico con il  "Giubileo maradoniano" il 29 ottobre, vigilia del suo cinquantesimo compleanno. Sfumata la presenza di Dieguito al San Paolo per una partita di buon compleanno e forse anche il Maradona-day, è nato un happening dal basso: una giornata intera, itinerante, di festeggiamenti nel centro storico. A lanciarla il regista e attore Luca Saccoia, autore de "Il mio amico D", piéce teatrale che ha come sottotitolo la frase appassionata di Dieguito: "I miei sogni sono due, giocare il mondiale ed essere il campione!". La giornata sarà scandita dal dieci, numero del campione. Si inizia presto, alle 8.10 con la colazione "Diego per capello" al Bar Nilo, a Spaccanapoli, che custodisce in una teca la chioma di Maradona. Dalle 9.10 e per tutta la giornata pellegrinaggio a San Gregorio Armeno nella bottega di Rosario e Gennaro Di Virgilio che per l'occasione stanno costruendo il pastore di Diego nella famosa sequenza passata alla storia come la "Mano de dios", il goal di mano segnato da El Pibe de oro contro l'Inghilterra ai Monidiali dell'86. "La posa è Diego che scarta tutti, come ha sempre fatto. Ho il suo santino sul comodino al posto di Gesù", assicura Gennaro Di Virgilio. La maratona maradoniana, che ha ricevuto centinaia di adesioni spontanee da artisti, artigiani e appassionati, prosegue alle 17.10 allo Start in via San Biagio dei Librai con "DWD" (Diego viva Diego) proiezione di filmati e documentari su Maradona, tra cui il raro "Maradona, un gamin en oro" prodotto dalla tv francese "Arté", a cura della Mediateca Santa Sofia. Alle 19.10 AperiDivo alla Galleria HDE in piazzetta Nilo, letture del libro "La lunga storia del gol più bello del mondo", di Maurizio De Giovanni, che ricostruisce in chiave narrativa e comica il secondo goal di Maradona contro l'Inghilterra a Mexico '86. Alle 20.10 al Lanificio 25, in piazza Enrico De Nicola, presentazione del libello "Volevamo essere Maradona" di Rosario Cuomo che ricorda l'aneddoto del dottor Emilio Acampora, medico sociale del Napoli, secondo cui durante una visita il campione avrebbe palleggiato per un po' un'arancia: "Maradona aveva accarezzato quell'arancia come nessun altro sarebbe stato capace di fare nemmeno con le mani". Il giubileo maradoniano continua sempre al Lanificio alle 21.10 con l'inaugurazione di una scultura di cartapesta firmata dall'artigiano Claudio Cuomo che raffigura Dieguito a grandezza naturale, 1.67 cm. Alle 22.10 in scena "Il mio amico D", spettacolo scritto e interpretato da Pietro Tammaro, adattato e diretto da Luca Saccoia. Tammaro interpreta Mauro Manzo, un ragazzo che per assomiglianza fisica pensa di essere Maradona. La serata al Lanificio prosegue con il "Diego set", dj set con tango, musiche argentine e popolari dedicate al Pibe de Oro. E a mezzanotte e dieci, il buon compleanno diventa ancora più dolce con la torta artistica creata dalla Beautycake della pasticciera Laura Aguglia e la statua di cioccolata raffigurante Maradona, creata dalla cioccolateria Oliva di Aversa. Durante la serata saranno proiettati contributi filmati realizzati dal regista Massimiliano Pacifico e fino al 29 ottobre su Facebook è possibile partecipare al concorso letterario "Ho visto Maradona", organizzato dalla Book Factory di Claudio Calveri nell'ambito del progetto Slow Read "Napoli città della letteratura Unesco", che invita a comporre un racconto in onore del Pibe de Oro (per info http://slowread. wordpress. com/). Promotori del giubileo maradoniano con Saccoia, il giornalista Giovanni Chianelli e l'associazione di promozione teatrale e culturale Interno 5. 
Niente birra per accompagnare una Margherita per chi oggi ha in mente di recarsi in una pizzeria del centro storico. Dovrà rinunciare al bicchiere di vino anche chi prevede di pranzare o cenare in uno dei ristoranti del Lungomare. Stessa sorte per chi vorrebbe sorseggiare un drink in un bar del salotto buono della città. Vietato somministrare alcolici nella prima Municipalità (Chiaia-San Ferdinando), nella seconda (San Giuseppe - Montecalvario -  Avvocata - Mercato-Pendino - Porto), nella quarta (Vicaria-San Lorenzo), nella settima (Secondigliano area aeroportuale) e, chiaramente, nella decima (Bagnoli-Fuorigrotta). A stabilirlo un'ordinanza emanata dal prefetto Andrea De Martino con l'obiettivo di evitare che i mille tifosi del Liverpool, attesi per il match di Europa League di questa sera, creino incidenti in città dopo aver abbondantemente bevuto come tradizione inglese racconta. E così dalla prefettura, dopo la riunione del comitato per l'ordine e la sicurezza pubblica svoltasi ieri mattina, è arrivata la decisione di lasciare gli inglesi "a secco". E con loro anche tutti i napoletani e gli altri turisti, anche quelli che non hanno nulla a che fare con i "Reds" e non hanno alcuna voglia di andare a vedere il match fissato alle 19 allo stadio San Paolo. Limitazioni anche per le altre bevande la cui vendita sarà consentita soltanto in contenitori di plastica leggera o di carta. Per far rispettare il dispositivo saranno schierati 47 uomini della polizia municipale che avranno anche il ruolo di agenti provocatori. Gireranno in borghese per i locali chiedendo alcolici pronti a multare chi non rispetterà il dispositivo. Articolato anche il pacchetto delle iniziative anti-hooligans che prevedono rigorosi controlli da parte delle forze dell'ordine. In particolare saranno blindati gli accessi al San Paolo e riservata un'area ai pullman dei supporter inglesi, tra loro c'è un gruppo di circa 200 persone ritenute potenzialmente pericolose in quanto già coinvolte in precedenti incidenti. Per prevenire pericolosi contatti con i tifosi del Napoli, verrà creato un percorso viario destinato quasi esclusivamente agli ultras del Liverpool. I supporter dei reds accederanno allo stadio dal varco 33 (piazzale Matteucci e Bersanti-piazzale Tecchio), mentre l'ingresso del pubblico ai settori di tribuna ubicati lungo la via Claudio sarà possibile esclusivamente dal varco che dà sulla Curva A (piazzale d'Annunzio-Appio Claudio). Inoltre è stata assicurata dall'Anm, Azienda napoletana mobilità, la disponibilità di un maggior numero di mezzi pubblici per facilitare il flusso e il deflusso degli spettatori. Controlli più accurati sono scattati fin da ieri quando i primi inglesi sono atterrati con voli di linea. Insieme a loro anche una squadra di poliziotti britannici specializzata nel contrasto dei reati da stadio che da tempo sta collaborando con le forze dell'ordine partenopee per scongiurare qualsiasi tipo di incidente. ed evitare una nuova "Italia-Serbia". 
