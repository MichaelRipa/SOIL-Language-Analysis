ROMA - L'approvazione del progetto di legge che riconosce la Lingua Italiana dei Segni (LIS) , l'idioma gestuale col quale la maggior parte dei non udenti comunica, appare ancora lontana. Assegnato ormai più di un anno fa alla commissione Affari Costituzionali del Senato in sede deliberante, proprio al fine di garantire tempi più rapidi, il testo sta avendo un iter quantomeno travagliato. Infatti, dopo aver atteso per circa nove mesi il via libera della commissione Bilancio, giunto lo scorso ottobre soltanto dopo una mobilitazione nazionale di protesta organizzata dall' Ente Nazionale per la protezione e per l'assistenza dei Sordi , i membri  della Prima commissione di Palazzo Madama hanno giudicato necessari, prima della votazione e della trasmissione del testo alla Camera, ulteriori emendamenti e nuove audizioni, dilatando così l'attesa dei circa 70.000 non udenti italiani che da anni aspettano questo provvedimento. L'esigenza di un intervento normativo in tal senso sembra essere unanimemente riconosciuta: il testo unificato del relatore Antonio Battaglia (Pdl) è il frutto di sei proposte di legge delle quali alcune presentate  dalla maggioranza e altre dall'opposizione. Il testo in esame rappresenta un significativo passo verso l'integrazione. L'uso della LIS, del computer e di ogni altro mezzo tecnico idoneo alla comunicazione dei non udenti sarà consentito nei tribunali in sede di giudizio e negli uffici della Pubblica amministrazione. L'insegnamento dell'idioma sarà promosso nelle università e nelle scuole. In queste ultime, anche al fine di arginare fenomeni di dispersione scolastica. Per ciò che riguarda la comunicazione e l'informazione, particolare riguardo è rivolto alle trasmissioni televisive, rispetto alle quali si cercherà di estendere il più possibile il sistema dei sottotitoli, al momento prerogativa di veramente pochi programmi. Inoltre saranno incentivate e garantite  su tutto il territorio nazionale le diagnosi neonatali al fine di eventuali installazioni di protesi e per precoci interventi logopedici e riabilitativi. La Lingua dei Segni è presente, strutturata in forme diverse, in ogni Paese ed è stata riconosciuta dal Parlamento Europeo con due successive risoluzioni. L'Unione Europea dei Sordi ne ha più volte sollecitato la legalizzazione negli Stati membri. Nei bambini non udenti dalla nascita che  ignorano completamente il linguaggio parlato, oltreché necessaria, essa appare particolarmente efficace: la sua modalità visivo gestuale la rende una  lingua naturale e acquisibile in modo semplice e spontaneo. 
Alla fine l’esperimento è stato positivo e il risultato è la richiesta da parte dei commercianti e delle associazioni di categoria di trasformare la chiusura alle auto di via Argiro in una soluzione definitiva. Shopping natalizio ormai archiviato, gli operatori del settore fanno un bilancio dell’iniziativa che dal 19 al 24 ha trasformato la parallela di via Sparano in un’isola pedonale. «È andata molto bene. Mai come quest’anno, il giorno della Vigilia, avevamo visto tanto movimento», spiega Achille Cippone, tra i commercianti di via Argiro che hanno voluto questo esperimento. Dello stesso parere Tonino Asselta: «Siamo soddisfatti, è stata un’esperienza positiva». SONDAGGIO: Chiudere il murattiano al traffico, sì o no? La chiusura al traffico veicolare di via Argiro è durata soltanto pochi giorni, quanto basta per capire che la soluzione è quella giusta: «L’anno scorso c’erano molte macchine in doppia fila, una confusione enorme» aggiunge Cippone. I contatti con il Comune per trasformare questo esperimento in una soluzione definitiva sono stati già avviati. E da Palazzo di Città la risposta è stata positiva: «Aspetteremo l’apertura del parcheggio di piazza Cesare Battisti, poi cominceremo a lavorare per la pedonalizzazione della via», dice Antonio Decaro, delegato del sindaco alla Mobilità. E anche le associazioni di categoria guardano con favore all’ipotesi di chiudere al traffico via Argiro. «Questa soluzione piace non solo ai commercianti, ma ai cittadini più in generale», dice Benny Campobasso, presidente provinciale della Confesercenti che aggiunge: «Certo non è sufficiente impedire il transito e la sosta delle auto. La via deve essere abbellita con arredi urbani come dovrebbe accadere anche per via Sparano. Quelli che ci sono non bastano e poi manca un sistema di illuminazione adeguata». E intanto, ieri, è stato presentato il progetto di un gruppo di commercianti e artigiani baresi che, pagando una somma «popolare», prenderanno in affitto alcuni spazi nella struttura commerciale di proprietà “Mareblu” che aprirà nella zona di Santa Caterina. Sarà un consorzio a gestire il “Parco commerciale e sociale San Nicola”, il primo e unico nel suo genere in Puglia. «La struttura - si legge in un comunicato - verrà “occupata” dai piccoli commercianti, artigiani e laboratori, tutti rigorosamente baresi e pugliesi per salvaguardare la nostra economia». Tra i promotori dell’iniziativa anche il fratello del sindaco Alessandro Emiliano. 
Accendono fumogeni, gridano slogan contro il precariato. Ma all’ora di pranzo l’assembramento davanti alla sede del consiglio regionale, si scioglie come la neve sotto il sole. Ritorneranno alla carica oggi: «Saremo molti di più. Arriveranno anche dalle altre province a darci man forte». Infreddoliti e irritati. Sono gli operatori della sanità. Dovevano essere “internalizzati” dalla giunta Vendola, ma il ministro Tremonti si era messo di traverso e aveva minacciato di non concedere alla Puglia qualcosa come 500 milioni di euro — soldi per coprire i costi dell’assistenza — se la “operazione regolarizzazione” fosse andata avanti. Il rivoluzionario gentile era stato costretto ad ingoiare il rospo: riusciva comunque ad “inquadrare” quelli delle Asl di Taranto, Foggia e Barletta, poi lo stop governativo gli impedisce di fare la stessa cosa per Bari, Brindisi e Lecce. Sarà la Corte costituzionale a stabilire chi ha ragione tra l’esecutivo del governatore e quello berlusconiano. «Rischiamo di avere figli e figliastri: chi è dentro resterà dentro, ma qualora la Consulta dovesse dare torto alla Regione, 2mila 500 lavoratori verrebbero condannati a girarsi i pollici» scuote la testa Massimo Mincuzzi, segretario della Fials, una delle quattro sigle sindacali i cui iscritti ieri animavano la protesta guardati a vista dai poliziotti, schierati per difendere il palazzo di via Capruzzi. Già, figli e figliastri. Mincuzzi denuncia il caso di diciotto autisti della Croce Rossa ingaggiati per il 118 a settembre dall’azienda sanitaria di Bari, mentre gli altri aspiranti ad essere stabilizzati non sapevano a quale santo votarsi. «In nessuna pubblica amministrazione» spiega il sindacalista «è consentito assumere a tempo indeterminato nel momento in cui non ci sono posti vacanti in pianta organica». E’ una guerra tra poveri. Fa da sfondo al piano di riordino degli ospedali che fino al 2012 imporrà risparmi per almeno 350 milioni di euro. Una brutta gatta da pelare, tra nosocomi che chiudono i battenti e più di duemila posti letto da mandare al macero. Ma l’assessore alla Salute Tommaso Fiore getta acqua sul fuoco: «Tranne che a Massafra, non ci sono malumori. Abbiamo l’opportunità di ragionare con tutti a proposito di quello vogliamo fare». A scanso di equivoci, il professore prestato alla politica avverte: «Io non sono il coperchio di una pentola in ebollizione. Piuttosto, evitiamo le finzioni. Della serie, decidiamo una cosa, ma non la facciamo. A me non piace il gioco delle tre carte. Diversamente, non più tardi di marzo 2011 saremmo destinati ad essere commissariati come è capitato alle altre regioni meridionali». Fiore, come al solito, non ha peli sulla lingua: «La riorganizzazione della rete ospedaliera è un processo irreversibile. Né del resto avremmo la possibilità di mantenere le cose come stanno, perché il numero del personale è basso». 
Esce il "6" al SuperEnalotto. Per l'esattezza ne escono due, entrambi a Napoli e con le schedine giocate nella medesima tabaccheria, la Di Lorenzo di corso Vittorio Emanuele 477. Ciascuno dei due vincitori si porta a casa, a pochi giorni dal Capodanno, quasi 36 milioni: esattamente 35.947.847,21 euro. La combinazione vincente dell'odierno concorso del SuperEnalotto è stata 4, 39, 62, 67, 69, 78, numero jolly 65, numero superstar 5. Nessun realizzatore del "5+1" mentre sono 36 i realizzatori del "5" che vincono 34.352 euro. Il jackpot stimato a disposizione del prossimo concorso scende ora a 9,7 milioni di euro. 
Internet è ormai largamente riconosciuto come un luogo di coinvolgimento civico e politico. Il Web 2.0 ha infatti creato nuove opportunità per tenersi informati, discutere e partecipare. E i confini della sfera pubblica si sono allargati. Ma se negli anni è andata strutturandosi una sfera pubblica "virtuale", restano comunque saldi i legami con la dimensione tradizionale del mondo "reale". E' un nesso che viene confermato anche dai risultati della 27° indagine Demos-Coop (Osservatorio sul Capitale sociale degli italiani) , che in questo approfondimento si concentra sul rapporto tra internet, politica e informazione. I cittadini più attivi nel Web, infatti, sono anche quei soggetti che non limitano il loro impegno nella dimensione online. Intrecciano modalità di e-partecipazione  -  come le petizioni via Internet  -  ad azioni collettive classiche, che si svolgono nelle piazze. Oppure, si informano e leggono i giornali quotidiani non solo cliccando sullo schermo di un pc, ma anche sfogliandone le pagine cartacee. Gli stessi movimenti nati in Rete hanno acquisito "concretezza" attraverso forme di partecipazione sul territorio; come il grillismo o il Popolo viola. In Italia la penetrazione sociale di Internet tocca ormai 30milioni di cittadini: il 52% della popolazione. Tra gli utenti della Rete due su tre (66%) dichiarano di leggere i quotidiani online. E la metà circa (48%), afferma di discutere e di informarsi di politica nel Web; partecipando a forum, blog, social network oppure via e-mail. A partire dall'uso o meno di queste due modalità di impiego della Rete si possono individuare quattro diversi gruppi di cittadini: gli Offline, gli Infonauti, gli Internauti e i Cives. net. Gli Offline (39%) sono quelli che non utilizzano Internet. Gli Internauti sono il 15%: navigano in Rete, ma non leggono quotidiani online, né discutono di politica nel Web. Poi abbiamo gli Infonauti (17%): coloro che ricorrono alla Rete per tenersi informati. Leggono le versioni online dei quotidiani ma non discutono di politica via Internet. Infine, l'ultimo gruppo: i Cives.net (29%). Sono cittadini attenti e partecipativi rispetto alle questioni di pubblico interesse. E' una sorta di community particolarmente impegnata in Rete. Ma sono attivi anche nella sfera offline, come vedremo. Il profilo socio-demografico di questi gruppi è prevedibilmente diverso: passando dai Cives.net ai cittadini Offline  -  cioè dai soggetti più coinvolti a quelli più distaccati  -  si riduce la componente di genere maschile, quella dei giovani e delle persone più scolarizzate. Diminuiscono quindi figure come gli studenti, i ceti medi impiegatizi e i professionisti. Cresce, invece, il peso di pensionati e casalinghe. I Cives. Net fanno un uso intenso della Rete. Sia in riferimento al tempo di connessione (il 77% resta collegato più di due ore al giorno, contro il 70% degli Infonauti e il 57% degli Internauti). Sia per la modalità di utilizzo di Internet. Sono cittadini che non si limitano alle sole pratiche "civiche", di informazione e discussione online. In misura maggiore della media chattano (46%) e hanno fisicamente incontrato persone conosciute in Rete (25%). Acquistano prodotti attraverso l'e-commerce, scaricano musica, film, giochi e così via. In altre parole, hanno con il Web un approccio spontaneo, che è parte del loro stile di vita quotidiano; intrecciano finalità ludiche, di relazione oltre che di impegno civico e politico. Sul piano della informazione il gruppo dei Cives.net mostra delle particolarità. Non tanto per la fruizione dei quotidiani cartacei (38%); solo qualche punto in più rispetto agli altri gruppi. Ma segue meno l'informazione televisiva. Presenta un'esposizione a questo mezzo sensibilmente più contenuta. Più degli altri ritengono Internet il luogo dove l'informazione è più libera e indipendente (65%). Sono particolarmente critici verso il sistema dell'informazione televisiva e giornalistica. Rispetto ai TG i Cives. Net in particolare, ma anche gli Infonauti, si fidano maggiormente del Tg3. Il TG di La7 e quello di Sky perdono consenso via via che dai Cives ci spostiamo verso i cittadini Offline. Questi ultimi si sentono più vicini al Tg1. Inoltre i Cives. Net apprezzano trasmissioni di approfondimento come Ballarò, Report, AnnoZero oppure di satira come le Iene, Parla  con me, Che tempo che fa, Le invasioni barbariche. Porta a porta, invece, piace molto meno. Se consideriamo i due quotidiani più letti, il Corriere della Sera e la Repubblica, è quest'ultimo quello che viene privilegiato dai Cives. Lo leggono nel 33% dei casi. E' evidente che queste valutazioni sui canali dell'informazione siano influenzate dall'orientamento politico di questo gruppo di utenti della Rete, che è sbilanciato verso sinistra e centro-sinistra. Il 42% dei Cives si riconosce in queste due posizioni ideologiche. Si dicono inoltre particolarmente interessati alla politica. Si fidano in misura maggiore dei partiti in generale (ma il loro voto è più orientato verso centro-sinistra, oltre che a favore del Movimento 5 Stelle e di Fli). Partecipano di più ad iniziative di carattere politico. Il 20% di loro ha preso parte a manifestazioni di partito e il 21% ad azioni di protesta (il doppio della media). Sono particolarmente attivi anche sul fronte delle nuove forme di impegno a favore dei diritti umani, come il consumo critico (49% vs. 30% della media ) o il boicottaggio di prodotti ritenuti eticamente non responsabili (26% vs. 14% della media). Al tempo stesso partecipano anche sul Web. Il 19% ha sostenuto campagne online, sottoscrivendo petizioni via Internet, contro il 5% appena degli Infonauti e il 2% degli Internauti. Per i Cives, a differenza di altri cittadini, la linea di demarcazione tra offline e online non costituisce una digital divide, ma un confine permeabile. E' una community che si riconosce in determinati media e stili di comportamento. Si muove in una sfera pubblica dai contorni più ampi rispetto a quella degli altri cittadini; proprio perché hanno la capacità di intrecciare dimensione online e offline. Leggi i commenti I commenti dei lettori 
Meno star, più abbracci. A Bari scende in piazza la solidarietà. Il Comune dedica la notte di San Silvestro all’Africa e ai senza tetto della città. Ai volti noti (e dal cachet pesante) della musica italiana, per salutare l’arrivo del 2011, è stato preferito il progetto Rezophonic: un team di artisti della scena alternativa italiana, capitanata da Mario Riso, che canterà in piazza Prefettura per sostenere Amref. Ospite d’onore della festa di piazza barese sarà la Pfm. La Premiata Forneria Marconi che ha scelto di interpretare il suo repertorio anni ’70, destinando, come tutti gli altri artisti che si esibiranno, il compenso al progetto dell’associazione di volontariato impegnata per la realizzazione di alcuni pozzi d’acqua in Africa orientale. Il concertone di piazza Prefettura sarà preceduto dalla Cena degli abbracci. La tradizionale iniziativa che l’amministrazione comunale dedica ai senza tetto e ai poveri della città quest’anno raddoppia. E così dopo il pranzo di Natale da poco servito a 231 ospiti e la cena di San Silvestro, il Comune di Bari, insieme con alcune associazioni di volontariato attive in città, offrirà ai più bisognosi anche il pranzo del primo gennaio. L’appuntamento con il cenone di San Silvestro è al Palamartino, che sarà raggiungibile gratuitamente grazie ai bus messi a disposizione dall’Amtab. Dall’antipasto misto ai cannelloni, dalla carne al forno al panettone, a servire ai tavoli ci saranno il sindaco Emiliano, i suoi assessori e tutti i volontari che vorranno dare una mano. Dopo il brindisi finale tutti in piazza per godersi lo spettacolo musicale organizzato dal Teatro pubblico pugliese. Apriranno le danze DJ Aladyn e Mike di Radio Deejay, Andrea Rock da Virgin Radio e Alteria da Rock tv con un dj set. Ma a rompere ufficialmente il ghiaccio poco dopo le 22 e 30 sarà la rock band barese One way ticket. Poi entrerà in scena la squadra di Rezophonic: L’Aura, Pier, voce e compositore principale dei Velvet, Piotta, Livio Magnini, chitarrista dei Blu Vertigo, la frontgirl del gruppo punk Prozac+ Eva Poles, Cristina Scabbia dei Lacuna Coil, Sasha Torrisi, cantante dei Timoria, Gianluca Battaglion dei Movida e Max Zanotti dei Deasonica. E a mezzanotte tocca alla Pfm. «Sarà uno spettacolo interessante, all’altezza della situazione — promette il sindaco Michele Emiliano — quest’anno abbiamo deciso di destinare le poche risorse che avevamo a disposizione per aiutare chi è meno fortunato di noi. Siamo sicuri che i baresi apprezzeranno il nostro intento benefico e si divertiranno come ogni anno». Dei 110mila euro investiti dal Comune per concerto e cena di solidarietà sono 12mila quelli destinati al cachet degli artisti coinvolti che saranno interamente girati all’associazione Amref per la realizzazione di quattro pozzi d’acqua potabile in una delle regioni più aride dell’Africa. Per l’allestimento del palco le limitazioni al traffico scattano già da domani. 
Erano l'autodromo di Monza e oltre quattro miliardi di euro tra Gran Premio, sponsorizzazioni e appalti, l'obiettivo della conquista dell'Automobile Club di Milano. Dopo aver commissariato Aci Milano e fatto eleggere in consiglio il proprio compagno Eros Maggioni, il ministro del Turismo Michela Vittoria Brambilla ha ora anche un suo fedelissimo proprio nel consiglio di Sias, la società che controlla l'impianto e il Gp, lo scrigno che nasconde il vero tesoro. E da cui persino il Comune di Milano, concessionario e comproprietario delle aree, è stato escluso. L'uomo della Brambilla è Pierfausto Giuliani, 43 anni, commercialista e revisore contabile, comasco residente a Monza. Giuliani è entrato nel cda insieme al direttore di Aci Milano Fabrizio Turci, al consigliere dell'ente Michele Nappi, e a Pietro Mazzo, riconfermato. Presidente è stato nominato Paolo Guaitamacchi, 58 anni, un passato di imprenditore della carta, ora manager della Camera di commercio di via Meravigli. Per far posto ai cinque membri, nel momento in cui una nuova legge riduce il numero dei componenti degli enti pubblici da nove e cinque, le nomine tengono fuori i rappresentanti di Regione (nel vecchio cda era Massimo Ponzoni, ex assessore all'Ambiente) e del Comune di Milano (era Francesco Carlo D'Alessandro, An). Bisognava far posto a Giuliani, al fianco del ministro dalla nascita di quei "Circoli della libertà" nati per favorire il radicamento di Forza Italia. I due sono insieme almeno dal 20 dicembre 2007. Da quando la Brambilla, allora presidente nazionale dei Circoli, presenta a Ostia i suoi delegati, ognuno con una delega ben definita. Tredici "presidenti di commissioni, tredici uomini d'oro - sono definiti sul sito dell'associazione - che parteciperanno ai lavori preparatori della fase costituente del Popolo delle Libertà". A Pierfausto Giuliani spetta la delega a "Finanze e Patrimonio". Ora con la sua nomina in Sias si completa la colonizzazione dell'Aci milanese e della società che controlla i business dell'autodromo di Monza: il Gp - già inserito nei top eventi di Expo 2015 - i contratti per le sponsorizzazioni, gli appalti per la manutenzione degli impianti. Soprattutto, si gioca la partita delle sinergie con l'eventuale Gran Premio di Roma. E si arriva all'emarginazione della componente storica e all'occupazione delle poltrone più importanti da parte dei partiti. Prima con il commissariamento dell'ente, affidato a Massimiliano Ermolli, figlio di Bruno, uno dei manager più vicini al premier Silvio Berlusconi. Poi con l'ingresso nel consiglio direttivo di Geronimo La Russa, figlio del ministro della Difesa Ignazio, e del compagno del ministro Brambilla, Eros Maggioni. Infine, prima di Natale, con la nomina in Sias di Pierfausto Giuliani. Che troverà in consiglio anche Pietro Mazzo, uomo del presidente della provincia di Monza, Dario Allevi, ex An, e - come presidente - Paolo Guaitamacchi, indicato da Geronimo La Russa. C'è chi giura che, dopo la svolta partitica, salteranno poltrone illustri, come quella del direttore dell'autodromo, Enrico Ferrari, e del direttore tecnico, Giorgio Beghella Bartoli, da anni padroni incontrastati nella gestione di autodromo e Gp. A rimettere tutto in discussione però potrebbe essere il decreto legge 78 dello scorso maggio, poi convertito in legge. Lo segnala il presidente nazionale Enrico Gelpi in una lettera dello scorso 7 dicembre ai presidenti di tutti gli Aci d'Italia. Il provvedimento riduce a cinque il numero massimo dei componenti degli organi degli enti pubblici. Nonostante il decreto, a giugno il ministero del Turismo procede alle elezioni del consiglio direttivo di Aci Milano per nove membri. Ora, se il vizio venisse riconosciuto, tutto il castello potrebbe crollare. E la conquista di Aci e Sias da parte del ministro Brambilla dovrebbe ripartire da zero. 
La notte di Capodanno a Milano non saranno in circolazione né il metrò né i bus di linea. Atm prolungherà solo fino all'una e mezza le corse della metropolitana e, a differenza dello scorso anno, non cambierà l'orario dei mezzi di superficie. Insorgono le associazioni dei consumatori e l'opposizione in consiglio comunale va all'attacco: "Altrove in Europa a Capodanno il servizio pubblico è garantito tutta la notte, Milano è sguarnita -  dice Pierfrancesco Maran del Pd - e Atm annuncia che la partenza di sei linee di bus notturni, inizialmente prevista per la scorsa estate e poi rimandata a gennaio 2011, slitta ancora di un anno". Lo ha comunicato il presidente Elio Catania in una relazione alla commissione Mobilità di Palazzo Marino: "Con il Comune, si è deciso di scalare la revisione notturna  -  si legge  -  la tempistica preventiva potrebbe essere fine 2011/inizio 2012". Dall'una e trenta all'alba a Capodanno saranno attivi solo mezzi "leggeri": i Radiobus a chiamata e il Radiobus di quartiere fino alle 2 e il Bus By Night gratuito dalle 2 alle 5. I pulmini partiranno ogni ora da nove "centri della movida" fra cui piazza XXIV Maggio, corso Como e viale Umbria. Ma, per molti, non basta. Alessandro Miano, presidente di Assocunsumatori, dice: "Con quattro pulmini in giro Milano si conferma una città del quarto mondo. Non ci si stupisca poi se i milanesi per la prima notte dell'anno scappano". Domenico Musicco, dell'associazione Familiari e vittime della strada attacca: "Capodanno è ad alto rischio incidenti per il consumo di alcol e droghe, e servirebbe un servizio di trasporto notturno di livello europeo. Il Comune dovrebbe accendere i semafori di notte, come succede ogni week-end a Treviso, per esempio". I sostenitori del trasporto pubblico by-night si ritrovano su Facebook nel gruppo "Anche a Milano i trasporti notturni", con 5.400 iscritti. Nel forum sul Capodanno, Lorenzo si chiede: "In Europa accade, perché qua no?". Jamie fa presente che non bisogna andare troppo lontano: "Da Venezia a Mestre partono bus tutta notte ogni 20 minuti". La lista delle città ben servite dopo il tramonto è lunga. E non solo a Capodanno. Senza spingersi a Barcellona (18 linee di bus notturni, sempre) o a Berlino (48 linee), basta guardare a Torino, dove venerdì e sabato ci sono 11 linee di bus ecologici e sorvegliati che passano ogni dieci minuti, e a Roma, dove le linee notturne sono 27, con frequenza di corse variabile. La proposta di attivare sei linee notturne di bus a Milano, fatta da Maran nel novembre 2009 e votata dal consiglio comunale, piace al vicesindaco Riccardo De Corato, che un anno fa ha annunciato: "Il servizio potrebbe partire nell'estate 2010". Ma a luglio era arrivato il rinvio "a fine anno". Ora Catania rimanda ulteriormente. "La ristrutturazione della rete notturna è allo studio del Comune - scrive Atm in una nota - il primo step prevede di potenziare il servizio Radiobus di Quartiere, avviato in via sperimentale. I milanesi intervistati vorrebbero che fosse esteso, e prevediamo di fare 16 linee entro la primavera". La linea 90-91 già oggi termina le corse alle 3. Ma per vedere tutta notte i bus di linea bisognerà attendere almeno 12 mesi. Lo stesso vale per il prolungamento dell'orario del metrò fino alle 2 il sabato, esperimento sospeso sei mesi fa e mai più riattivato. 
C'è chi aspetta un anno intero per una cena non-stop con amici e parenti: da sera all'alba, interrotta solo dai botti e dai fuochi d'artificio. E chi approfitta di qualche giorno di vacanza per un Capodanno insolito, più salutare sia per il corpo che per la mente. Le Terme dell'Emilia-Romagna offrono alcune proposte last minute per chi non ha ancora deciso come salutare l'anno che verrà ed è a caccia di buone idee. Sono ventitré i centri termali in regione, da Salsomaggiore a Riccione. A Monterenzio si può vivere per sei giorni in piccoli casali di campagna, in mezzo alla natura, facendo immersioni in calde piscine termali e mangiando bio (660 in camera doppia, mezza pensione), mentre il "cenino" di san Silvestro, dopo le piscine termali, costa 60 euro (info tel. 051.929791). A Castrocaro include tre notti, (estendibili a cinque), mezza pensione, compreso l'accesso al Centro termale con piscine, bagni di vapore, saune, docce emozionali, Cenone e veglione di Capodanno costano 550 euro (info tel. 0543.767114). A Rimini il capodanno dei Piccoli: dal 30 dicembre al 2 gennaio, 4 giorni e 3 notti in pensione completa con incluso il Cenone con balli e musica dal vivo, brunch del 1° gennaio, animazione per i bambini, ingresso alle Piscine Biomarine (acqua a 34° con cascate e getti d’acqua) di Riminiterme e una cena tipica romagnola, a 420 euro (tel. 0541.424011). E poi tre proposte nel Parmense. A Salsomaggiore offerta per chi ha pochi giorni di vacanza: si parte la mattina del 31 dicembre e si rientra la sera dell’1 gennaio. Si attende mezzanotte prendendo parte al Gran Cenone in albergo. Costo: da 105 euro a persona (info 0524/575375); sempre a Salsomaggiore quattro giorni tutto incluso (trattamenti, colloquio medico, serate con animazione e cenone a 365 euro (0524/574422). A Tabiano hammam, frigidarium  e calidarium a 415 euro (info 0524/565523). 
Con un obiettivo: la realizzazione del nuovo centro di pediatria nell'ospedale di Chiulo, all'estremo sud dell'Angola, dove è altissima la mortalità materno-infantile. Sotto la Mole sono in molti a occuparsi delle iniziative per la raccolta fondi, un gruppo di persone che hanno messo a disposizione del cantante le proprie esperienze maturate nei campi del management artistico, della musica, della grafica o del web-design. Nei giorni scorsi Fabi è stato a Chiulo per posare simbolicamente la prima pietra nel cantiere dell'ospedale, e per seguire la programmazione dei lavori, che adesso possono iniziare grazie ai proventi, circa 60 mila euro, ricavati dal grande concerto benefit organizzato il 30 agosto al Casale sul Treja. GUARDA LE FOTO E lì che si è accesa la fiamma di un impegno comune fra la scena torinese e il cantautore. "Dagli amici di Torino ricevo un supporto fondamentale  -  racconta Fabi, che è appena rientrato a Roma dall'Angola ed è in procinto per ripartire per l'India  -  sia per il live della che per il dvd "Parole di Lulù", mi hanno donato professionalità, passione, creatività, e anche più semplicemente contributi pratici e servizi come gli impianti di amplificazione o i cavi elettrici. Tutte queste cose, unite allo sforzo di tutti, ci permettono ora di far partire i lavori. La pediatria di Chiulo avrà una nuova sala per i malnutriti, oltre a tre camere di isolamento per le malattie più infettive, quaranta nuovi letti anche per consentire alle mamme di dormire con i bambini, e un concentratore di ossigeno. Dalla vendita nelle librerie Feltrinelli dei dvd e del singolo "Parole parole" che ho cantato con Mina, e i cui testi sono proprio di un torinese, il paroliere Leo Chiosso, vorremmo invece raccogliere altri soldi per garantire l'approvvigionamento di farmaci e materiali di consumo per almeno un anno". La logica sabauda imporrebbe il riserbo, ma è giusto sapere chi sono i torinesi che lavorano a questo progetto di solidarietà. Come Pierumberto Ferrero, manager di Fabi, collaboratore della Fiera del Libro, che ha fatto da supervisore del concerto e del dvd "Parole di Lulù", a Paola Cuniberti, Davide Fuschi e Nicoletta Carbotti di FattoreQ, che hanno curato la produzione esecutiva e la veste grafica del videoracconto del concerto, e ancora Salvatore Perri (ex Casasonica) con la sua Dunter (agenzia creativa torinese), Davide Paludetto e Silvia Magoni sempre per la produzione artistica, Enzo Vizzone di Egea Music e ancora Anna Gai, torinese e assistente personale del cantante, o il fornitore di materiali elettrici Michele Rubino, che ha offerto generatori e il lavoro degli elettricisti. La prima presentazione a Torino del dvd "Parole di Lulù", invece, sarà alla Feltrinelli il 21 gennaio, alla presenza di Niccolò Fabi, Samuel e Boosta dei Subsonica, e di Pierumberto Ferrero. 
