Nel mondo dell'auto, si sa, si parla di rivoluzione per ogni scemenza. Basta un nulla che tecnici e amministratori delegati si lascino andare a discorsi dal ridicolo sapore storico. D'altra parte ogni macchina, in quanto nuova, per forza di cose porta con se una (variabile) quantità di novità. Ma nel caso della nuova Lotus Elite si può sdoganare davvero la parola "rivoluzione": dopo anni di sportivette piccole e leggere ora questi inglesi gestiti dai malesi lanciano una maxi coupé lunga 4,6 metri, larga 1,9 con un abitacolo per quattro persone. Anche il motore, come se non bastasse, non è il solito piccolo 4 cilindri spremuto allo spasimo, ma un possente 8 cilindri a V di 5000 cc (Toyota anche questo) da 620 cavalli. Per di più montato nella classica posizione anteriore e non, come al solito, in quella posteriore-centrale. Ce ne è di che far inorridire i tifosi della marca ma - per fortuna - questa Elite punta anche sulla super tecnologia visto che qui non mancano le più recenti innovazioni tecnologiche, come il tetto rigido ripiegabile nel baule o la propulsione ibrida con KERS che dovrebbe far schizzare la Elite da 0 a 100 in 3,5 secondi. E poi ce lo stile, a occhio ben riuscito. Ma è meglio non entrare in argomento con Dany Bahar, amministratore delegato del gruppo Lotus, perché subito ti spiega che "La nuova Elise è molto più che un'automobile di una bellezza mozzafiato. E' un'auto che per molti versi va oltre le aspettative della clientela perché si potrebbe dire che è piena di contraddizioni: è compatta eppure spaziosa, sportivissima, ma anche molto rispettosa dell'ambiente, leggera ed allo stesso tempo robustissima. E' un'automobile di cui siamo straordinariamente orgogliosi. Siamo assolutamente convinti che non ci possa niente di meglio in fatto di stile e di prestazioni". L'idea, in pratica, è quella di riproporre i concetti Lotus (divertimento di guida, accelerazione) senza imporre sacrifici da cilicio. Ce la faranno? Vedremo: la macchina debutterà sul mercato solo nel 2014. Di tempo, per migliorare il progetto. O per rovinarlo irrimediabilmente, ce n'è in abbondanza... La scheda Tipo vettura: coupè a 2+2 posti, motore anteriore, trazione posteriore Dimensioni Lunghezza            4.600 mm Larghezza            1.900 mm Altezza                1.320 mm Motore                a benzina (ibrido a richiesta) Tecnologia ibrida        motori elettrici integrati e KERS Cilindri                8 a V Potenza            620 CV a 8.500 giri/minuto Coppia massima        720 Nm Accelerazione 0-100 km/h    da 3.5 a 3.7 secondi Emissioni CO2         215 g/km Peso                1.650 kg Prezzo indicativo        115.000 Sterline (tasse comprese) Inizio produzione        Inizio 2014 
Il primo confronto di fronte a una platea sarà sabato alle 11: è allora che Stefano Boeri, Valerio Onida e Giuliano Pisapia, si misureranno sulla loro idea di città. Un incontro tra i tre candidati alle primarie del centrosinistra che avrebbe dovuto svolgersi domani, nell’ultimo giorno della Festa democratica. Ma che il Pd ha spostato allo Zelig «perché gli impegni dei candidati ce lo hanno impedito», spiega il responsabile organizzativo pd Fabrizio Evangelista. Una risposta alle parole di Valerio Onida che aveva accusato: «La festa cittadina del partito più grande dell’opposizione si chiuderà senza che ci sia stato un confronto, ma solo un monologo del candidato prescelto». Non sono mancate ancora una volta le scintille per la scelta del Pd di appoggiare Boeri nella sfida del 14 novembre. In attesa di sabato, solo un primo appuntamento davanti a giornalisti e tv. Si sono incontrati di fronte ai portoni sigillati dell’Hollywood, i tre candidati. Un luogo che gli organizzatori, Giuseppe Civati e Carlo Monguzzi promotori del movimento “Andiamo oltre”, hanno scelto come simbolo negativo di una città da cambiare. E lì, davanti alla discoteca sotto sequestro, Boeri, Pisapia e Onida hanno ribadito il patto di lealtà e di sostegno a chi vincerà la sfida. Anche se non sono mancati i distinguo. È stato Onida a ribadire: «Ho constatato con dispiacere che il gruppo dirigente del Pd ha messo in atto strategie contraddittorie. Non possono dire: “Facciamo le primarie ma il nostro candidato è un altro”». Anche Pisapia ha sottolineato: «Nella mia concezione le primarie devono aprire spazi elettorali senza divisioni e indicazioni tassative dai partiti». Opposto il parere di Boeri che ha rivendicato, però, il «carattere civico» del proprio impegno: «Sono felice che il Pd abbia scelto il mio progetto perché credo che sia quello vincente». A rilanciare la corsa è toccato al vicesegretario del Pd, Enrico Letta: «È la madre di tutte le battaglie. Vincere a Milano vuol dire voltare pagina anche culturalmente al berlusconismo nel Paese». Anche gli sfidanti hanno iniziato a confrontarsi: dall’ambiente all’immigrazione fino alla partecipazione femminile. In caso di vittoria, Stefano Boeri si è impegnato a nominare un vicesindaco donna; Pisapia pensa a ruoli chiave come il city manager e l’assessore al Bilancio e ha invitato una donna a presentarsi alle primarie; Onida punta sulle quote rosa (almeno il 50 per cento nelle liste elettorali) riservando il ruolo di vicesindaco a uno dei suoi sfidanti. Tra le iniziative future quella che Boeri definisce come «il primo grande evento» della sua campagna: una tavola multietnica lunga un chilometro e mezzo in via Padova con i rappresentanti di una cinquantina di culture diverse. 
Non ci saranno mai più classi ghetto. Lo promettono Giuseppe Colosio e Giuliana Pupazzoni, rispettivamente direttore scolastico regionale e provveditore di Milano. Hanno incontrato Agnese Banfi, la preside della scuola elementare di via Paravia dove gli unici due bambini italiani iscritti in prima hanno abbandonato, lasciando in aula 19 stranieri. Dalla preside i vertici della scuola lombarda hanno preteso spiegazioni su come una simile situazione si possa essere creata, e si preparano a rivedere il piano di iscrizioni degli alunni nelle elementari della zona San Siro. Colosio da giorni ripete che «il caso di via Paravia è inaccettabile e va al più presto sanato». Ogni decisione, comunque, avrà i suoi effetti solo dal prossimo anno scolastico. Le ipotesi allo studio della direzione scolastica sono due: chiudere la scuola di via Paravia e fonderla con una delle altre elementari della zona, o chiedere ai presidi di coordinarsi per equilibrare il numero di bambini italiani e stranieri nelle classi al momento delle iscrizioni. A spingere la direzione scolastica a un intervento deciso è stato il caso di Loris , bimbo italiano iscritto e poi fuggito dalla prima di via Paravia. «Piange  - racconta Giada Zaini, la mamma - dice che i suoi compagni fra loro parlano arabo e lui non capisce, si sente solo. Da giorni non lo mandiamo a scuola». Giada incontrerà il preside della scuola elementare Cadorna di via Dolci, che da via Paravia dista 800 metri, per sapere se potrà iscriverlo lì. Il preside Giovanni del Bene, guardando al futuro, dice: «Da noi gli stranieri sono il 27 per cento e il clima è ottimo, quasi tutti hanno già studiato in Italia. In caso si decida di distribuire gli studenti in modo più equo fra le scuole della zona, però, dobbiamo essere supportati da un numero sufficiente di insegnanti, che da due anni a questa parte viene invece ridotto». Quanto al problema del trasporto dei ragazzini (italiani o stranieri) in scuole più lontane da casa, è necessario che il Comune metta a disposizione un servizio scuolabus. E la disponibilità di Palazzo Marino è massima. Mariolina Moioli, assessore all’Istruzione, dice: «Per risolvere la situazione della scuola di via Paravia siamo pronti a garantire ogni supporto che ci verrà chiesto dalla direzione scolastica». Le altre scuole che sarebbero inserite nel “progetto di rete” del quartiere San Siro - che si pensa di estendere a tutte le zone dove ci siano classi con troppi stranieri - sono l’elementare di via Monte Baldo (guidata dalla stessa preside Banfi) e la scuola Ferrucci di piazza Sicilia. La speranza degli uffici scolastici è che le iscrizioni coordinate fra scuole permetta di applicare davvero il tetto del 30 per cento sul numero di stranieri in classe previsto dal ministero, ma di fatto mai applicato: tutte le 129 scuole lombarde che sforavano la quota hanno chiesto e ottenuto una deroga, compresa quella di via Paravia. 
DOPO QUATTRO giornate il Sassuolo torna alla vittoria contro il Vicenza e si rilancia in classifica. Un successo meritato che rappresenta una vera e propria boccata d’ossigeno per Arrigoni, la cui panchina iniziava a scricchiolare. Al primo test-play off i veneti vengono, invece, rimandati. Spesso in difficoltà in ogni zona nel campo, gli uomini di Maran si sono svegliati solo dopo il 2-0. Troppo tardi per evitare la sconfitta. SASSUOLO SCIUPONE - La gara è a lungo a senso unico. Per 40’, infatti, è un assoluto dominio neroverde. E le occasioni sciupate dagli avanti del Sassuolo hanno dell’incredibile: per due volte Catellani (7’ e 11’) non centra il bersaglio da pochi passi. Poi, dopo tre tiri a fil di palo di Bianco, Minelli e Bruno, è lo stesso centravanti, al 40’, a sprecare clamorosamente mandando sul palo esterno a porta spalancata un assist al bacio di Catellani. Il Vicenza ringrazia e, per poco, non passa proprio nel finire di tempo: per due volte Abbruscato prova a sorprendere Pomini che, però, si fa trovare pronto alla respinta. BRUNO-DE FALCO, UNO-DUE MICIDIALE - Nella ripresa il Sassuolo ricomincia a testa bassa e, al 55’, viene premiato dall’ arbitro Velotto che concede il rigore per una trattenuta in area di Zanchi ai danni di Bruno. Sul dischetto va lo stesso n. 9 che non sbaglia. La reazione del Vicenza non c’è e allora gli uomini di Arrigoni ne approfittano per raddoppiare con De Falco che, al 68’, scaraventa un gran destro dai 25 mt sotto l’ incrocio. MARTINELLI RIAPRE I GIOCHI - Sembra finita ed, invece, inaspettatamente, gli ospiti la riaprono subito, dopo appena 1’ con Martinelli, lesto a anticipare tutti di testa su punizione dalla trequarti destra di Paro. Il Vicenza, a questo punto, ci crede e fallisce di un soffio il pari con Baclet (71’) e Alemao (77’) che sfiorano il palo da buona posizione. Il Sassuolo coglie il campanello d’allarme, serra le fila e, nel finale, non rischia più nulla legittimando, anzi, il successo con due insidiose conclusioni di Quadrini e Masucci. Leggi i commenti I commenti dei lettori 
Nuovo stop del tribunale di Bari al tentativo dei costruttori baresi, al quale si era associato anche il sindaco Emiliano, di togliere i sigilli a Lama Balice, il complesso edilizio della “Sigma sud” sequestrato per la prima volta il 19 febbraio 2007 e poi, ancora, il 31 maggio scorso. Il gip Sergio Di Paola, con un provvedimento di quattro pagine depositato ieri, ha chiarito che «non risultano modificate le condizioni per le quali è stata adottata la misura cautelare». Il riferimento è alla memoria presentata il 6 agosto scorso da Michele Emiliano nella quale, associandosi agli imprenditori Francesco e Pasquale Rafaschieri (assistiti dall’avvocato Francesco Paolo Sisto) chiedeva il dissequestro della lottizzazione dopo l’approvazione (del 9 luglio 2009) della delibera con la variante al Prg per l’adeguamento al Putt (Piano Urbanistico territoriale tematico della Regione). «Con il provvedimento amministrativo — scrive il gip — l’Amministrazione comunale ha rideterminato gli ambiti territoriali in cui insistono i beni sottoposti a speciale tutela» ma «il provvedimento adottato non è in grado da solo di modificare le valutazioni poste a base degli accertamenti operati e delle contestazioni elevate, in quanto la sua efficacia è subordinata all’esperimento di un complesso procedimento amministrativo». Un procedimento che prevede sette passaggi: dalle osservazioni alla delibera comunale, al parere da parte del Comitato urbanistico regionale, fino alla deliberazione di Giunta regionale di approvazione o rinvio del Prg. Critico anche il pm Francesca Pirrelli: «L’intervento, col suo pesante carico edilizio e urbanistico ha stravolto naturalisticamente, paesaggisticamente e idrogeologicamente, nonché sotto l’aspetto della sicurezza, l’assetto di un territorio protetto. Tali interventi — sottolinea — altrettanto fortemente incidono sulle finanze dei baresi». In ogni caso, precisa, «la mancata realizzazione delle opere pubbliche non è stata determinata dai sequestri effettuati dalla Procura». È ottimista il sindaco Emiliano: «Non posso non mettere in risalto l’aspetto positivo che questa decisione contiene, non appena sarà terminata la procedura di approvazione del Putt, gli immobili dovranno essere dissequestrati. Certo  aggiunge  questo dissequestro poteva essere immediato se il giudice avesse giudicato insussistenti le esigenze di impedire che il reato fosse portato ad ulteriori conseguenze sulla base della delibera di Consiglio Comunale che rende legittimo, al di là di ogni ragionevole dubbio l’intervento edilizio. Non è facile spiegare ai cittadini che tra un anno tutto sarà regolare e ciononostante si mantiene il sequestro per una ragione formale che, per quanto comprensibile, provocherà danni e disagi a centinaia di persone». 
DA UNA multa di 200 euro per i fannulloni al licenziamento per chi si macchia di gravi colpe, abusi sessuali compresi: ecco quanto rischiano i dirigenti dell’Università di Bari che non svolgono il loro dovere. L’Ateneo Aldo Moro ha stilato e pubblicato il codice disciplinare per il personale dirigente. «Un atto dovuto» minimizza il direttore amministrativo, Giorgio De Santis che ha promulgato il regolamento: l’adozione del codice disciplinare per i dipendenti delle pubbliche amministrazioni è, infatti, un obbligo per tutti gli enti pubblici. Ma nell’università dei test a luci rosse e di Esamopoli questo breve compendio di sanzioni disciplinari non passa inosservato. In questi e in molti altri scandali che hanno coinvolto il mondo accademico barese, infatti, sono stati coinvolti negli anni anche alcuni funzionari e dirigenti di palazzo Ateneo. Almeno dal punto di vista disciplinare, per i dipendenti trasgressori oggi ci sarebbero sanzioni certe. Pecuniarie, innanzitutto. La multa prevista per i dirigenti trasgressori va da un minimo di 200 euro ad un massimo di 500. In pieno spirito Brunetta, ad essere puniti saranno i dirigenti fannulloni, cioè quelli che “non osservano le direttive, dei provvedimenti e delle disposizioni di servizio, anche in tema di assenze per malattia”. Negli uffici di palazzo Ateneo sarà anche vietato litigare: sono, infatti, puniti con l’ammenda pecuniaria “alterchi negli ambienti di lavoro, anche con utenti o terzi”. Dopo che il rettore Corrado Petrocelli ha introdotto il codice etico per i professori, adesso anche i dirigenti saranno tenuti a seguire alla lettera le regole che dallo scorso 11 settembre sono affisse sulle bacheche dell’università e consultabili anche sul sito Internet d’ateneo. Tra queste spicca “l’obbligo di astenersi dal chiedere o accettare, a qualsiasi titolo, compensi, regali o altre utilità in connessione con l'espletamento delle proprie funzioni o dei compiti affidati, se non nei limiti delle normali relazioni di cortesia e fatti salvi quelli d’uso, purché di modico valore”. Ma per infrazioni ancora più gravi, generalmente quelle di rilevanza penale, le sanzioni disciplinari si fanno più severe: dalla sospensioni ( da un minimo di 5 giorni fino a 3 mesi) al licenziamento. Previsto in caso di mobbing: “Sistematici e reiterati atti o comportamenti aggressivi, ostili e denigratori che assumano forme di violenza morale o di persecuzione psicologica nei confronti di dirigenti o altri dipendenti”. O molestia sessuale. 
