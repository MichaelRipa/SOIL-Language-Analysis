WASHINGTON - Paura per Bill Clinton. Quando uin Italia era tarda sera l'ex-presidente americano è stato ricoverato d'urgenza al Columbia Presbyterian Hospital dopo avere accusato dolori al torace ed è stato quindi sottoposto a un intervento d'urgenza per l'impianto di due stent ad una arteria coronarica. L'ex-presidente americano era stato sottoposto nel 2004 ad quadruplo bypass nello stesso ospedale. Un comunicato da parte dei collaboratori dell'ex presidente afferma che Clinton "è in ottime condizioni di spirito e continuerà a concentrarsi sul lavoro della sua fondazione e sui soccorsi ad Haiti". Non si sarebbe trattato di una crisi cardiaca vera e propria, piuttosto l'ex presidente aveva lamentato un "disagio", ha riferito chi gli è stato vicino in questi giorni di lavoro nell'isola colpita dal terremoto. L'ex presidente, che nel 2004 ebbe applicati quattro bypass, era rientrato da Haiti il 5 febbraio e sembra che abbia sofferto il freddo di questi giorni negli Stati Uniti. Clinton sta per essere raggiunto in ospedale dalla moglie, Hillary, che ha da poco lasciato l'Ufficio ovale. Chi l'ha vista non l'ha descritta come "molto preoccupata". 
Un giovane di età compresa tra i 20 e i 25 anni ha fatto irruzione nell'agenzia di via Sciuti di Banca Intesa e dopo aver minacciato il cassiere ha tentato di mettere a segno una rapina. Alla reazione degli impiegati si è dato alla fuga. Indagano i Carabinieri della compagnia di Palermo San Lorenzo. 
ROMA - E' stato arrestato con l'accusa di concussione il presidente della commissione Urbanistica del Comune di Milano, Camillo "Milko" Pennisi, consigliere comunale del Pdl a Palazzo Marino. Le manette sono scattate in piazza della Scala, davanti a Palazzo Marino, mentre Pennisi era in compagnia della segretaria (indagata) e stava incassando una tangente di 10mila euro. L'uomo politico è stato poi interrogato dai pm Grazia Pradella, Tiziana Siciliano e Laura Pedio, che coordinano l'inchiesta. Tutto nasce dalla denuncia di un imprenditore (non milanese) e si riferisce alla costruzione di un edificio nel quartiere della Bovisa, zona periferica della città. L'uomo, alcuni mesi fa, aveva già pagato la prima parte della tangente (5mila euro nascosti dentro un pacchetto di sigarette), filmando la consegna. Poi, prima di versare la seconda tranche (10mila euro), ha denunciato il fatto. Facendo scattare il blitz delle forze dell'ordine. Il ruolo di Pennisi sarebbe stato quello di fornire, nella veste di presidente della commissione sviluppo e territorio, un parere per sbloccare la pratica a cui era interessato l'immobiliarista. Un parere che, in questi casi, è obbligatorio, anche se non vincolante, ma che tuttavia, nel caso in cui sia positivo, orienta la pratica verso uno scenario favorevole all'imprenditore. In cambio Pennisi avrebbe chiesto il pagamento delle mazzette. "Ho piena fiducia nella magistratura - afferma il sindaco di Milano Letizia Moratti - mi auguro che il consigliere Pennisi possa chiarire al più presto la sua posizione di fronte alla giustizia". Diciotto anni fa, sempre a febbraio, fu arrestato Mario Chiesa, colto anche lui in flagranza mentre intascava una tangente dall'imprenditore Luca Magni, che lo aveva denunciato. Arresto che diede il via alla stagione di 'Mani Pulite'. 
Un infermiere di 40 anni dell'ospedale Vittorio Emanuele di Catania è stato arrestato dai carabinieri con l'accusa di aver tentato di violentare una ricoverata mentre era in servizio nel suo reparto. Le indagini erano state avviate dopo la denuncia della donna. L'infermiere, un incensurato originario di Palagonia, è stato arrestato da carabinieri di Nesima per il reato di tentata violenza sessuale aggravata in esecuzione di un ordine di custodia cautelare emesso dal Tribunale di Catania. Le indagini dei militari dell'Arma erano state avviate nell'ottobre scorso dopo la denuncia della giovane vittima. L'indagato è stato condotto nella casa circondariale di Catania. 
SIENA - Una gran Montepaschi Siena ha sconfitto 83-76 (26-16, 19-19, 19-24, 19-17) il Real Madrid, guidato dal tecnico italiano Ettore Messina, in un match valido per l'Eurolega. Nella squadra toscana in evidenza McIntyre con 24 punti, bene anche Sato (14) e Marconato (11). Per gli spagnoli Lavrinovic con 24 e Kaukenas con 21. La partita è stata molto bella, e non poteva che essere così. Primo tempo. La partita è cominciata subito all'arma bianca e il punteggio parlava chiaro con una sola lunghezza che divideva Real e Siena a metà della prima frazione di gioco (8-9). Mc Intyre realizzava la tripla del sorpasso  a 3' (13-12) e apriva il parziale biancoverde di 13-0. Velickovic chiudeva il break in layup, ma era la tripla di Domercant a mettere fine alla prima frazione sul +10, 26-16. Il più forse era fatto, il break sicuramente sì. Secondo tempo. Il ritmo non calava. Velickovic rompeva il ghiaccio del suo tabellino, ma capitan Stonerook segnava la  tripla del 35-22 a 3' 30". Kaukenas metteva la firma su un break di 5-1 per il Real, ma Mc Intyre dai 6.25 e poi con due liberi andava sul 41-29. Le due formazioni andavano a riposo sul 45-35. Il terzo periodo si apriva con quattro punti di Darius Lavrinovic. Il Real alzava la pressione difensiva costringendo la Montepaschi a tiri allo scadere dei 24". Era il grande sforzo di rientrare. Siena, però riesciva a svincolarsi  e anche la sua difesa dava i suoi frutti, Domercant segnava in contropiede, recuperando anche diversi palloni. Marconato dalla lunetta segnava per il 51-39. Sergio Llull mette la tripla delv 53-49 a metà periodo.  Il Real recuperav terreno e a quando mancavano 2'10" tornava a -3 (56-53). Si segnava dalla lunetta da entrambi i lati con gli spagnoli che si riportavano a -1 a 45" alla terza sirena. Carraretto trovava la tripla, ma Garbajosa dalla lunetta non sbagliava ma era Sato dai 6.25 a colpire alla sirena per il 64-59 che chiudeva il terzo quarto. Darius Lavrinovic apriva le marcature dell'ultimo quarto di gioco. Si lottava su tutti i fronti, ma il divario restava minimo. A metà quarto McIntyre colpiva dai 6.25 per il 75-66 e Marconato trovava due punti con fallo annesso che valevano il +12 per la Montepaschi (78-66). Ma non era ancora finita perché gli spagnoli si avvicinavano con Velickovic e Lavrinovic. Siena però non si lasciava superare e chiudeva con il punteggio di 83-76. MONTEPASCHI SIENA-REAL MADRID 83-76 (26-16; 45-35; 64-59) MONTEPASCHI SIENA: Domercant 8, Mc Intyre 24, Zisis, D'Ercole ne, Eze 10, Carraretto 3, Sato 14, Ress 2, Marconato 11, Iannuzzi ne, Stonerook 6, Hawkins 5. All. Pianigiani REAL MADRID: Tomic 4, Prigioni 4, Hansen ne, Lavrinovic 24, Jaric 3, Kaukenas 21, Velickovic 13, Garbajosa 2, Vidal ne, Dasic ne, Bullock 2, Llull 3. All. Messina Leggi i commenti I commenti dei lettori 
TORINO - Il presidente della Provincia di Vercelli, Renzo Masoero, è stato arrestato con l'accusa di corruzione. Questa mattina gli agenti della polizia si nella sede della Provincia, hanno incontrato l'esponente del centrodestra e sono rimasti per circa un'ora chiusi con lui nel suo ufficio. Alla fine del colloquio si sono allontanati portandolo con se. Masoero, che è anche sindaco di Livorno Ferraris (Vercelli), è stato successivamente posto agli arresti domiciliari. Eletto nelle file di An, Masoero è alla guida della Provincia di Vercelli dal giugno 2002. La riconferma, nel maggio 2007, è avvenuta con un plebiscito che gli ha assegnato quasi il 67% dei voti. Nel settembre 2008 era risultato primo, con il 55% dei consensi, nella classifica sul livello di soddisfazione dei cittadini italiani per la propria provincia. 
ATLANTA - Non è la prima volta e probabilmente non sarà neanche l'ultima, che un pugile da farlare si sè per motivi extrasportivi. L'ultimo esempio negativo lo offre Evander Holyfield, accusato di percosse dalla moglie, che ha ottenuto da un tribunale un ordine temporaneo di protezione dal marito. MOTIVI DI SOLDI - Candi Holyfield sostiene di essere stata colpita dal 47enne ex campione del mondo dei pesi massimi al volto, alla nuca e alla schiena lo scorso primo febbraio in seguito ad una lite scoppiata a Fayetteville, 30 chilometri da Atlanta, nell'abitazione della coppia. La donna sostiene di essere stata picchiata dopo essersi rifiutata di mostrare ad holyfield le matrici di alcuni assegni versati ad una chiesa. Tutto ok invece per il responsabile delle pubbliche relazioni della famiglia Holyfield, il quale assicura che il matrimonio tra i due è saldo. Intanto, in attesa dell'udienza, il giudice ha disposto che Holyfield dovrà restare ad una distanza di almeno 500 metri dalla moglie e dai loro due figli. Leggi i commenti I commenti dei lettori 
ROMA - Non ci stanno più ad essere trattati come sottoproletari indonesiani, i traduttori professionisti che hanno a che fare con la titolare del ministero per il Turismo, Maria Vittoria Brambilla. Con una lettera che porta le firme di ben 1160 persone, denunciano il trattamento assolutamente inadeguato che il dicastero, occupato dalla ex imprenditrice delle Trafilerie Brambilla, riserva loro, atrraverso l'intermediazione delle agenzie specializzate. "Siamo un gruppo di traduttori e interpreti professionisti - si legge nella loro lettera -  e apprendiamo dal portale internazionale delle traduzioni un annuncio così concepito: ' Gentili Traduttori, stiamo ricercando nuovi collaboratori da inserire in un progetto di traduzione del ministero del turismo. L'ente ci sta inviando e ci invierà per tutto il 2010 materiale del sito www.italia.it da tradurre in inglese, francese, tedesco e spagnolo. La "cartella" dettata dal ministero è di 2600 caratteri (??) e il prezzo è di 9 euro lordi con pagamento a 90 giorni '" Nove euro a cartella. Il messaggio dei 1160 traduttori prosegue: "L'annuncio risulta inserito dall'agenzia [OMISSIS]. Gradiremmo sapere, in quanto membri di una categoria di liberi professionisti, se quanto indicato nell'annuncio, in merito a tariffe e condizioni di pagamento. corrisponde a verità. Un traduttore professionista che faccia bene il suo mestiere - prosegue la lettera - traduce fino a un massimo di 10-12 cartelle da 1500 caratteri al giorno, equivalenti a circa 6-7 cartelle da 2600 caratteri. Quella proposta corrisponde, quindi, a una tariffa massima di 54-63 euro lordi al giorno, pari in media a 25-30 euro, al netto di contributi previdenziali e imposte. In altre parole, 9 euro lordi a cartella da 2600 caratteri corrispondono, a parità di potere d'acquisto, alla paga giornaliera di un operaio in uno sweatshop indonesiano. Una tariffa minima congrua allo sforzo e alla qualità richiesta dovrebbe essere di gran lunga più elevata". Gli strafalcioni su "Italia.it". "Il compenso proposto è, per farla breve, assolutamente inaccettabile e mortificante per la nostra già bistrattata professione. Se le tariffe che offre il Ministero ai suoi traduttori sono queste, non meraviglia che il sito www.italia.it sia pieno di strafalcioni grossolani e imbarazzanti, che danno una pessima immagine del nostro Paese nel mondo. Ci chiediamo se l'immagine dell'Italia all'estero e la valorizzazione delle sue risorse umane non valgano forse un investimento più allineato con il tipo di servizio richiesto e il suo campo di applicazione. 
ROMA - O è mafia vera o è mafia recitata ma in mezzo  -  sarà un caso? - c'è sempre lui: l'imputato siciliano più eccellente. Roma, teatro Piccolo Eliseo, martedì 9 febbraio, ore 21. Va in scena la "cantata" di un pentito di Cosa Nostra e in prima fila c'è il senatore Marcello Dell'Utri. Vogliamo parlare di Ciancimino o di Calderone? "Parliamo di Pino Caruso, un palermitanissimo, uno che ogni volta che lo vedo m'arricrìa.. mi fa divertire e mi riempie di felicità ". Sono passate appena poche ore dalla valanga di accuse che gli ha scaraventato addosso nell'aula bunker il figlio del sindaco più famoso e mafioso della Sicilia e, puntuale ed elegante come sempre, Marcello Dell'Utri questa volta diventa il vip della serata romana di via Nazionale: diventa la star alla "prima" di "Mi chiamo Antonino Calderone", boss catanese interpretato per un'ora e dieci minuti da Pino Caruso. Per essere mafia è sempre mafia, però Calderone non è un pentito qualsiasi, è proprio quello  -  fu uno dei primi nel 1996  -   che raccontò al procuratore Giancarlo Caselli e al suo vice Antonio Ingroia tante cose sulle pericolose amicizie di Marcello alla fine degli Anni Settanta a Milano. Incontri. Feste. Cene. Con Vittorio Mangano, con i fratelli Nino e Tanino Grado, con Mimmo Teresi. E con quei palermitani c'era sempre lui, il futuro fondatore di Forza Italia e braccio destro del Cavaliere. Ma come, senatore, viene qui a vederselo dopo che Calderone l'ha messo nei guai per quel pranzo alla Collina Pistoiese? Che cos'è, un'ossessione? "Quando fu il pranzo? Ah sì, mi ricordo... quel pranzo, è vero c'è stato ma io conoscevo solo Vittorio Mangano non quell'altra gente. Ma stasera sono venuto solo per godermi Pino Caruso. Già dato, grazie". L'attore è sul palco e comincia a ricordare la storia di Nino Calderone: la "famiglia" di Catania, il fratello Pippo che era il capo della Commissione regionale di Cosa Nostra, l'omicidio dei quattro picciriddi di San Cristoforo che furono strangolati per avere scippato la borsa alla madre dei Santapaola, la politica corrotta, i potenti Costanzo, i processi "aggiustati" dai magistrati. Ore 22,15. Senatore, scommetto che le è piaciuto di più questo Calderone che quell'altro vero? "Pino Caruso è sempre bravissimo, forse mancava una certa drammaticità.. ma bello, lo spettacolo è stato proprio bello: io lo porterei domani mattina nelle scuole per farlo conoscere ai ragazzi, è più educativo uno spettacolo del genere che tanti discorsi inutili sulla mafia...". Un paio di amici (non siciliani) lo abbracciano nel foyer, lo coccolano, uno racconta cosa è accaduto l'altro ieri sera in un ristorante della Romagna: "Pazzesco Marcello, pazzesco. Eravamo tutti seduti a mangiare e a un certo momento spunti tu in televisione con quel Ciancimino che dice tutte quelle cose. Si alza all'improvviso un energumeno e va verso la televisione... era un comunista.. e sai, sai che ha detto Marcello? Ha detto: per me quello lì, Dell'Utri, è innocente. Tieni, guarda cosa mi ha pregato di darti". Tira fuori un bigliettino stropicciato e lo consegna al senatore. "Ma questo è un pizzino!". Risata generale. Dalle scale dell'Eliseo scende Pino Arlacchi, eurodeputato dell'Italia dei Valori e autore del bellissimo libro  -  Gli uomini del Disonore  -  dal quale Dacia Maraini ha ricavato l'adattamento teatrale dello spettacolo su Calderone. I due si sfiorano e non si accorgono che sono tutti e due lì. Senatore, ieri Arlacchi ha detto che lui non crede a una sola parola di quanto va dicendo su di lei Massimo Ciancimino? "Ho sentito, ho sentito, ma Di Pietro l'ha subito bacchettato e quell'altro... quell'altro, De Magistris gli ha aggiunto il resto". Arlacchi si prende gli applausi per lo spettacolo e poi sussurra: "Sì, me l'hanno appena detto che stasera qui c'era anche il senatore Marcello Dell'Utri. Ma io non l'ho visto: certo, se l'avessi incontrato, non gli avrei stretto la mano". Lui dice però che il vostro spettacolo gli è piaciuto molto.. "Ah.. sono contento. Lui ha un punto di vista molto interno". 
ROMA - Il Senato ha approvato il decreto Milleproroghe. Con 160 sì e 119 no, il governo incassa la la ventottesima fiducia e riceve il via libera al maxiemendamento sostitutivo del decreto legislativo. Il provvedimento passerà ora alla Camera. Finanza e mercato. Buone notizie per gli azionisti delle banche popolari che avranno tempo fino al 2011 per l'alienazione delle quote eccedenti. L'Ente Fiera potrà entrare nella gestione del'Expo 2015. I contratti a tempo determinato del personale della Consob sono prorogati fino al 2012. Viene prorogata la convenzione con Radio radicale. Da oggi aumenteranno poi anche le agevolazioni fiscali sui consumi di gasolio per taxi e taxi boat, ma non ci saranno aumenti per le accise sui tabacchi. Slitta invece al primo gennaio 2011 l'obbligo per gli edifici di nuova costruzione a installare impianti per la produzione di energia elettrica da fonti rinnovabili. Ci sarà tempo fino al 2015 per le concessioni demaniali per le spiagge mentre, per le zone franche urbane, arriva un tetto di 50 milioni annui. Per quanto riguarda l'Abruzzo, l a sospensione dei tributi sarà coperta fino al dicembre 2009. Resta da trovare la copertura per la sospensione dei tributi relativa al periodo gennaio-giugno 2010. Scudo fiscale. Vengono riaperti i termini per aderire allo scudo fiscale con una doppia scadenza e una doppia imposizione: entro il 28 febbraio viene applicata l'aliquota del 6% ed entro il 30 marzo l'aliquota sarà del 7%. Impiego. In base al decreto, i visti per i lavoratori immigrati andranno concessi entro il 30 novembre. E' prorogato al 31 dicembre 2010 l'obbligo di licenza del questore per l'apertura di internet point, prorogata alla stessa data il termine per l'assunzione di personale della Guardia di Finanza e della Polizia e a un anno la modifica delle norme transitorie che regolano la formazione delle commissioni giudicatrici per il reclutamento dei ricercatori universitari. Stessa cosa si dica per gli incarichi dei direttori degli istituti di cultura all'estero, in scadenza nei primi sei mesi del 2010: prorogati anche questi di un anno. Prorogate anche le quote di rappresentatività per i sindacati del pubblico impiego. In base al decreto poi, non ci saranno nuovi concorsi durante l'anno. Le graduatorie dei concorsi approvate dal primo gennaio 2001 saranno valide anche per il 2010. Vengono tagliati gli uffici dirigenziali di livello non generale delle amministrazioni pubbliche e verrà rideterminato l'organico entro il 30 giugno. Per quanto riguarda la norme salva-precari della scuola, queste varranno anche per l'anno scolastico 2010-2011. Farmaci. Prorogato al 31 dicembre 2010 il meccanismo del pay back, concesso alle case farmaceutiche come possibilità alternativa al taglio (pari al 5%) del prezzo al pubblico dei farmaci rimborsabili, in tutto o in parte, a carico del servizio sanitario nazionale. Cinque per mille . Le somme iscritte nel bilancio 2009, che non sono state utilizzate, varranno anche nel 2010. Gli enti no profit che vogliano partecipare alla ripartizione della quota Irpef, da oggi, avranno tempo fino al 30 aprile per integrare le domande presentate relative agli anni 2006-2007-2008. Stessa cosa per le associazioni sportive dilettantistiche che fino al 30 aprile potranno presentare le dichiarazioni sostitutive di atto di notorietà relativa allo stesso triennio. Gioia Tauro. La durata in carica del commissario delegato del porto di Gioia Tauro è prorogata al 31 dicembre del 2010. Verranno invece sospesi i contratti di locazione sottoposti a sfratto fino al 31 dicembre dello stesso anno. Carte d'identità. Sarà facoltativa la decisione di scrivere sui documenti di identità il consenso o il diniego alla donazione di organi. In base al decreto poi, verranno condonati i manifesti abusivi. E per i partiti e i movimenti politici un po' di tempo in più: la proroga è di 30 giorni dall'entrata in vigore della legge per poter richiedere i rimborsi elettorali per le elezioni svoltesi nel 2008. Leggi i commenti I commenti dei lettori 
