WASHINGTON - La National Oceanic and Atmospheric Administration (NOAA) ha confermato che una "piccola porzione" della marea nera del Golfo del Messico è entrata nella  Loop Current, la corrente del Golfo del Messico La corrente potrebbe portare il petrolio a toccare le coste dell'arcipelago di Key West, di Cuba e della Florida nell'arco di pochi giorni. Ma secondo la NOAA non è escluso che, sempre per effetto della corrente, il petrolio possa entrare in una sorta di vortice costante rimanendo al centro del Golfo del Messico. E l'allarme causato dalla marea nera ha portato a inediti colloqui "a livello operativo" tra Stati Uniti e Cuba. Lo hanno reso noto i media americani, citando fonti anonime del Dipartimento di Stato. Sono coinvolti funzionari del ministero degli Esteri Usa e funzionari del governo cubano. Intanto prime apparenti buone notizie dalla Bp. Il gigante petrolifero britannico ha annunciato che ora riesce ad intercettare 3.000 dei circa 5.000 barili di petrolio che - ufficialmente - ogni giorno fuoriescono dalla falla sul fondo el Golfo del Messico. La società ha anche reso noto che all'inizio della prossima settimana inizierà a pompare nella perdita fanghi pesanti con cui tenterà di sigillare la falla. 
Piazza Cadorna? «Caotica, male organizzata, poco sicura, poco piacevole». All’opposto di piazza San Fedele, tutta decoro e niente macchine, dietro palazzo Marino: «Accogliente, raccolta, ben definita e sicura». Sono i risultati di una ricerca sulla preferenza dei milanesi in fatto di piazze cittadine che viene presentata oggi all’università Cattolica, dove parteciperanno all’incontro anche i maggiori costruttori dei nuovi quartieri, Citylife e Hines. Quella raccolta è l’opinione dei passanti, ma in questo caso non è affatto un limite, bensì l’obiettivo di un lavoro scientificamente accurato. Per circa due anni ricercatori di psicologia della comunicazione della Cattolica e di architettura del Centro di studi e ricerche Dagad alla Fabbrica del vapore (coordinati dalla docente di psicologia Rita Ciceri e dagli architetti Paolo Righetti e Marta Canton) hanno scrutato, filmato, analizzato e intervistato 250 frequentatori delle piazze per scoprirne le motivazioni, gli atteggiamenti e in definitiva il giudizio su quanto ci si trovino bene (o male). Punteggi — e differenze, nettissimi: a Cadorna, dove soprattutto si va da soli (56 per cento), attraversando di fretta (40) o per prendere un mezzo (32), l’orecchio al cellulare (17) o all’iPod (12), il 49 per cento esprime «emozioni negative», concentrate sull’ansia per il traffico, il rumore, l’inquinamento, l’insicurezza. In piazza San Fedele l’emozione positiva tocca il 78 per cento e a milanesi piace per andarci in compagnia (61), camminando tranquillamente o semplicemente sostandovi (quasi 60). Un terzo caso su cui l’analisi è appena iniziata, piazza Medaglie d’oro, conferma il trend: fastidio per il traffico, i percorsi poco definiti, il rumore: la piazza non si percepisce neppure. «Non è un giudizio estetico o tecnico, Cadorna è stata pensata attentamente e contiene anche un monumento moderno e importante come L’ago e il filo di Oldenburg — spiega Rita Ciceri. Il fatto è che il fruitore non ci bada neppure, preferisce una piazza raccolta e in fondo tradizionale, chiesa, municipio e statua di Manzoni, perché il bisogno che sente di più è ritrovarsi in una dimensione a sua misura». «È il contributo più rilevante degli psicologi al nostro lavoro di architetti — chiosa Paolo Righetti — farci capire meglio che cosa l’utente dello spazio pubblico vuole. In una architettura privata il cliente lo sa, mentre l’amministrazione, quando si tratta di piazze o vie, difficilmente ha idee in proposito». 
Due maestre finite insieme in carcere. Una, Laura Pesce si difende così: «Mi vergogno di quello che ho fatto, non riesco a riconoscermi nei video che mi furono mostrati e nei quali ho un atteggiamento violento verso i bambini». Spiega che nei confronti dell’altra insegnante, proprietaria dell’asilo, aveva un timore reverenziale: "(...) ed avevo assoluta necessità di mantenere il posto di lavoro. Pertanto  subii l’aumento del carico di lavoro e le responsabilità relative anche perché avevo necessità di guadagnare. Il fatto di lavorare anche 12 ore in un giorno ha sicuramente deteriorato il mio rapporto con i bambini, che negli anni precedenti era stato buono (…). Mi vergogno di quello che ho fatto e non riesco a riconoscermi nei video che mi furono mostrati e nei quali ho atteggiamenti violenti nei confronti dei bambini. Per quanto riguarda la Scuderi la stessa ha sempre avuto un atteggiamento aggressivo nei confronti dei bambini ed autoritario nei confronti del personale. I bambini in sua presenza erano sempre timorosi e non svolgevano attività ludiche, cosa che invece avveniva con le altre insegnanti. La Scuderi era inoltre ossessionata dalla mania della pulizia e dell’ordine e pertanto ogni circostanza nella quale i bambini determinassero confusione o sporcassero provocava nella stessa una reazione sproporzionata". Laura Scuderi invece nell’interrogatorio del 4 dicembre scorso spiega: «Ammetto di essere stata violenta con i bambini. Dopo aver preso a schiaffi XXX (nome della bimba ndr) di 14 mesi, avevo l’idea di prendermi un periodo di vacanza, mi ero resa conto di essere nervosa... Non mi rendevo conto che potevo fare del male ai bambini trattandoli in quel modo. Io non sono un mostro. (...)  Quando sono arrivati i poliziotti mi sono resa conto di quello che stava succedendo. Mi è stato detto in questura che ero arrestata per maltrattamenti contro i bambini. Io non ho pensato niente, sono rimasta di ghiaccio. Verso le 15 mi è stato detto che c'erano telecamere nell'asilo.  Non avrei negato gli addebiti nel caso in cui non ci fossero state le registrazioni, perché mi rendo conto di essermi comportata male negli ultimi tempi". Nega invece quanto riferiscono altri inservienti e cioè che un giorno hanno legato lei a una sedia per farle capire cosa significa «essere imboccati con violenza». Scuderi dice anche che una funzionaria del Comune l’avvertiva prima dei controlli. Circostanza smentita dal sindaco Renzo Berti. 
ROMA - L'aula del Senato ha approvato la fiducia al governo con 163 voti favorevoli e 134 contrari, Palazzo Madama ha così definitivamente convertito in legge il dl incentivi. E tuttavia buona parte degli incentivi sono già finiti ben prima che il provvedimento venisse approvato in via definitiva. In particolare sono già stati erogati i contributi del governo per le due ruote, la nautica e le macchine agricole, mentre c'è ancora disponibilità per altri settori, per esempio per i veicoli ecologici. Nel complesso, già a fine aprile però era stato richiesto il 30% dei contributi erogati dal governo. Il pacchetto di interventi è composto da 300 milioni di incentivi e 120 milioni di crediti d'imposta. Il decreto legge ha stanziato complessivamente 170 milioni di euro al 'sistema casa': 60 milioni per le cucine componibili, 50 milioni per gli elettrodomestici, e 60 milioni per gli immobili ad alta efficienza energetica. Previste risorse per le nuove attivazioni, da parte dei giovani, della banda larga. Tra le diverse voci che rientrano nella lista del decreto ci sono i rimorchi, le gru a torre per edilizia. Insieme a inverter, motori alta efficienza, batterie per rifasamento e Ups. Mentre gli interventi fiscali riguardano il settore tessile, per 70 milioni di euro, la cantieristica e l'aerospazio per altri 50 milioni. Le modifiche della Camera hanno introdotto la mini-sanatoria per le cause con il fisco ultradecennali e viene riscritta la norma per il piano casa dando il via alle ristrutturazioni con procedure semplificate, anche se le leggi regionali sono più restrittive. Prevista l'ulteriore stretta alle frodi internazionali, il 5 per mille viene esteso anche alle fondazioni, mentre restano fuori dal provvedimento, invece, gli interventi sulle polizze dormienti, tema su cui il governo si era impegnato a un dibattito in Aula. 
ROMA - "Sono tornato perché volevo riprovare certe emozioni. E sono certo che le riproverò". Così Marcello Lippi, in una lunga intervista concessa a Sky Sport si rivela prima di partire per il Sud Africa per andare a difendere il titolo di campione di mondo assieme all'Italia. Il CT non ha paura dei confrontarsi col passato. "Niente affatto. Avrei paura se mi sedessi pensando che sono l'allenatore della squadra campione del mondo e mi facessi bello di questo e ostentassi chissà che cosa. Sarebbe la peggiore delle maniere per avvicinarsi a un mondiale. L'approccio giusto è non dimenticare quanto di buono abbiamo fatto per arrivare a questo titolo, quanto impegno, quanta determinazione, quanta voglia, quanto entusiasmo e quanto desiderio bisognerà mettere a disposizione uno dell'altro. Solo così avremo una possibilità di ripeterci". NON TEMO IL FALLIMENTO - Lippi non teme neppure contestazioni in caso di fallimento. "Rischio? Non ha importanza. Non ne ho mai fatto un problema, anche se il rischio c'è, inutile nascondersi. So benissimo che mi massacreranno se farà male. Ma non me ne frega niente, mi entra da un orecchio e mi esce dall'altro. Volevo riprovare questa emozione, le riproverò e basta. Questa è l'unica cosa importante. Le riproverò, cercando di costruire". HO COSTRUITO UN GRUPPO - Costruire è un verbo che gli piace. Il verbo con cui spiega le sue scelte: "Il mio primo obiettivo è sempre stato quello di costruire una squadra dove ci sia rispetto uno dell'altro, dove ci sia la voglia di mettersi ognuno a disposizione dell'altro, dove ci sia passione, entusiasmo, professionalità, serietà, voglia di rispetto per tutti. Se questo a critici o tifosi non va bene a me non importa. In Italia d'altronde si vorrebbe convocare in nazionale i giocatori in base ai sondaggi di gradimento... Io vado avanti per la mia strada. Ho sempre cercato di costruire dei gruppi di lavoro, li chiamo così, che abbiano queste caratteristiche, che tutti ben conoscono e non c'è bisogno che le ripeta. Sono 35 anni che faccio squadre di calcio e le costruisco con questi criteri. Lo farò sempre, fino all'ultimo anno in cui farò l'allenatore". CHI HA VINTO HA ANCORA FAME - Per questo non ha problemi anche a sopportare le prime critiche sul gruppo scelto per il Sud Africa. "La fame dei successi è determinante. E in base a questo ho scelto i miei uomini. Buona parte di tutte le persone che sono venute in Germania, aveva già vinto molto eppure, hanno continuato a vincere. E' una questione di intelligenza. Non è che voglio dire che sono intelligente, non sto dicendo questo. Per lo stesso motivo, una volta che sono diventato campione del mondo, me ne potevo stare a casa, a fare delle passeggiate al mare, a godermi tutto questo come rendita futura. Invece, dopo un po' di tempo, mi sono voluto rimettere in gioco, perché voglio cercare di ritrovare determinate emozioni". SCELTE IN BASE ALLE CARATTERISTICHE - Lippi rivela poi di aver avuto tanti dubbi prima di arrivare a 28 giocatori: "E' sempre difficile escludere qualcuno. Ma io devo costruire delle squadre che abbiano determinate caratteristiche. E noi ne abbiamo, credo, a sufficienza. Poi i miei giocatori devono avere altre caratteristiche che, forse, sono più importanti dei valori tecnici. Perché i valori tecnici fini a se stessi, possono essere importanti in una, due partite, non di più". BRASILE E SPAGNA LE FAVORITE - Infine il CT indica le sue favorite del mondiale: "Brasile e Spagna. In qualsiasi parte del mondo, tutti risponderebbero così. Però, è anche vero che ci sono 5 n 6 nazionali come Francia, Germania, Italia, Olanda, Inghilterra e Argentina, che al mondiale non ci vanno solo per fare bella figura, vanno per vincerlo, e molto spesso gli succede, soprattutto all'Italia. Analogie con la vigilia del 2006? Analogie neanche a parlarne. Adesso, sono tutte rose e fiori, rispetto a quel periodo. Va bene così. Ma siamo pronti a tutto, ad affrontare qualsiasi situazione, positiva o negativa che sia". Leggi i commenti I commenti dei lettori 
ROMA - Un taglio degli stipendi dei politici tra il 10 e il 15%. ? La cifra, apprende radiocor, su cui ragiona il tesoro per un primo intervento sugli stipendi dei ministri, nell'ambito della manovra 2011-2012: intervento che ieri il ministro dell'economia, giulio tremonti ha definito "aperitivo". L'intenzione di procedere in questo senso è stata annunciata oggi anche dai presidenti di Camera e Senato. Per il resto, restano in piedi le ipotesi di decurtare le indennità dei manager pubblici, fino al 10%, mentre perdono di significato dal punto di vista dei risparmi conseguibili, il taglio sugli stipendi dei magistrati e un intervento di razionalizzazione forte sulle auto blu. Quanto all'ipotesi di rendere più selettive le progressioni automatiche dei salari di tutto il pubblico impiego, i tecnici stanno valutando eventuali profili di incostituzionalità. Nel menù di risparmi dalla pubblica amministrazione, che sono valutati nell'ordine di 5 miliardi, resistono la riduzione delle finestre per le pensioni di anzianità, il rafforzamento dei controlli sui falsi invalidi, la moratoria sul rinnovo dei contratti pubblici. La scure della manovra si dovrebbe abbattere anche sugli enti locali. Si arriverebbe a 2 miliardi di tagli per due anni per le Regioni e Comuni, per un totale di 4 miliardi per il biennio. La manovra nel complesso avrà un'entità di 26 miliardi per il 2011-2012, 13 miliardi per ciascun anno e potrebbe essere suddivisa in due 'tranche', la prima da approvare subito, anche nell'arco dei prossimi dieci giorni, e l'altra in una seconda fase. 
Sì al secondo termovalorizzatore milanese, ma ai confini con Opera, nel Parco Sud. A2A, con la controllata Amsa che lo dovrebbe realizzare, sollecita un colpo di acceleratore. «I tempi per una decisione sono maturi», ha detto Giuliano Zuccoli, presidente del consiglio di gestione del colosso energetico. «Per costruire un impianto ci vogliono circa tre anni — ha ricordato Zuccoli — e non venisse realizzato in questo periodo di tempo, Milano potrebbe rischiare l’emergenza rifiuti». Un nuovo inceneritore, anche più piccolo del Silla 2 di Figino e con una capacità di smaltimento di 450mila tonnellate all’anno, «stabilizzerebbe la regione per cinquant’anni». Quanto alla localizzazione, il presidente di Amsa, Sergio Galimberti, ha definito il Parco sud «il miglior sito possibile». Inaugurando un impianto per il riciclo (come materiali per l’edilizia) delle “terre di spazzamento” raccolte sulle strade, Galimberti se l’è presa con i «gruppi, tipo i grillini, che utilizzano la demagogia per diffondere paure nella gente». Convogliando il calore del forno nel teleriscaldamento si eviterebbero, secondo Amsa, emissioni per 90mila tonnellate annue di anidride carbonica. Tuttavia le polemiche non si placano. Assai critico il Pd, con il capogruppo in Provincia, Matteo Mauri: «A2A vuole costruire un nuovo inceneritore nel Parco Sud ma non riuscirà a convincerci che il quello è “il miglior sito possibile”. Loro fanno il loro interesse, peccato che non coincida con quello dei cittadini. La Lega, se di verde non ha solo il fazzoletto, deve battere un colpo. Per l’ennesima volta chiediamo al presidente della Provincia, Guido Podestà, la convocazione urgente dell’assemblea dei sindaci per trovare la localizzazione più idonea». Opera il sindaco della Lega è sceso in piazza con il sostegno del partito, confermato dal segretario provinciale Igor Iezzi: «Mai nel Parco Sud - dice - Il vecchio piano rifiuti della Provincia di Milano comprendeva ancora Monza e Brianza. E poi un impianto simile serve davvero?». Podestà ricorda che la scelta finale spetterà alla Regione, meritandosi il rimbrotto del predecessore del Pd, Filippo Penati: «Ha dato il via allo scaricabarile». Su richiesta dell’opposizione, Milano affronterà il tema in un consiglio comunale straordinario, probabilmente dopo una conferenza di servizi sul tema convocata per il 9 giugno. I giochi, però, sembrano fatti.Podestà ha annunciato al consiglio comunale di Sesto di voler sciogliere Anema (Azienda nord-est Milano ambiente), la spa costituita da Penati per scegliere il sito per l’inceneritore. Penati premeva perché un consorzio di Comuni amministrati dal centrosinistra costruisse l’impianto a Sesto, ai confini con Milano. Ipotesi bollata come «totalmente inopportuna» dall’assessore milanese all’Urbanistica, Carlo Masseroli. E il senso del braccio di ferro fra la due cordate è ben sintetizzato dall’assessore all’Ambiente di Milano, Paolo Massari: «Se non facciamo l’inceneritore perderemo tanti soldi». 
Prandelli si avvicina all'azzurro dell'Italia. Entra nel vivo la trattativa per la panchina della nazionale dopo il Mondiale. Il percorso che porta al tecnico viola, nonostante le ripetute assicurazioni di club e allenatore, ha subito in queste ore una forte accelerazione. Si è diffusa l'indiscrezione di un incontro tra Figc e Prandelli, negato peraltro dagli interessati. Ma i contatti sono avviati, nessuno si sbilancia su ottimismo o pessimismo da una parte o dall'altra, eppure la situazione è chiara: Cesare Prandelli sulla panchina da Ct dal primo agosto prossimo è una eventualità oggi più concreta, e comunque assai più realistica di quanto le dichiarazioni ufficiali da Firenze non abbiano lasciato intendere in questi giorni. Sono ore decisive, queste. Domani Prandelli parte con la squadra da Roma, entro questa settimana il nodo azzurro che lo riguarda sarà sciolto. Firenze è affezionatissima al suo allenatore, ma è significativo che per la settimana prossima al ritorno dalla tourneè fosse in cantiere un incontro tra il tecnico viola e il patron Diego Della Valle. Se davvero, come sembra, i cinque anni positivi hanno trovato il loro epilogo la panchina azzurra sarà la prima scelta per Prandelli non solo viceversa. Ma tutto è in evoluzione e nessun colpo di scena è escluso, tanto che l'alternativa Sacchi Dt resta valida. 
Smaltita la festa per lo storico approdo ai  preliminari di Champions League, la Sampdoria comincia a programmare l'impegnativo futuro. Ancora poche ore e arriverà il nuovo direttore generale Sergio Gasparin, 58 anni, proveniente dall'Udinese, l'uomo destinato a sostituire Marotta, passato alla Juventus. Gasparin alle 17, in un albergo del centro cittadino, sarà presentato alla stampa, ma già prima s'incontrerà con il presidente Garrone per il primo vertice di mercato. Alla riunione operativa parteciperà anche il nuovo direttore sportivo Doriano Tosi, chiamato a rimpiazzare nei compiti Fabio Paratici, il braccio destro di Marotta trasferitosi anche lui alla Juventus. Si tratta di un incontro molto importante, perché dovrà definire tutte le strategie, a cominciare dalla scelta del nuovo allenatore. Garrone ha parlato di corsa a quattro, ma in realtà i papabili per la panchina blucerchiata sono tre e il favorito appare Mimmo Di Carlo, 46 anni, di Cassino, in scadenza di contratto con il Chievo. Avrebbe rinnovato con il club veneto, portato con largo anticipo alla salvezza in serie A, ma poi è arrivata l'offerta della Sampdoria e il tecnico ha chiesto ai dirigenti veronesi di essere lasciato libero. Di Carlo, che ha rinviato il suo eventuale sì al Chievo almeno sino all'inizio della prossima settimana, aspetta solo una chiamata da Genova. Verrebbe di corsa ed è pronto a paortarsi con sé due pupilli come l'attaccante Pellissier e il centrocampista Bentivoglio. La telefonata tanto attesa potrebbe arrivare già domani stesso, visto che l'altro candidato alla successione di Del Neri, l'ex blucerchiato Sinisa Mihajlovic, appare molto vicino alla panchina dell'Inter. Il serbo già aveva il peso di un contratto ancora in essere con il Catania (il club siciliano per lasciarlo libero vorrebbe dei soldi), in più adesso prende tempo, allettato dalla sirena Inter. La Sampdoria invece ha fretta di chiudere il discorso e proprio per questo potrebbe decidere di mollare la presa. Coltiva qualche timida speranza anche Giampaolo, già in passato accostato ai blucerchiati, ma è reduce dall'esonero a Siena e questo non gioca a suo favore. Deciso l'allenatore, si passerà agli acquisti e alle cessioni. A livello di partenza pare probabile quella di Ziegler, soprattutto se la Juventus dovesse davvero offrire 10 milioni di euro. Lo svizzero ha ancora un anno di contratto, sarebbe il momento giusto per una sua cessione. Diverso è il caso Palombo, pure lui appetito dai bianconeri. A fine settimana s'incontrerà con Garrone, è un po' inquieto, vorrebbe un aumento di stipendio, ma è anche il capitano della squadra, è molto legato alla città e alla tifoseria, è probabile che alla fine il presidente (magari con qualche soldino) gli restituisca il buonumore. In arrivo invece c'è innanzitutto il sogno Storari. Verrà fatta un'offerta al Milan per il portiere, Garrone lo considera un caposaldo e lo vorrebbe trattenere a tutti i costi. Per l'attacco piace Maccarone del Siena, come eventuale sostituto di Ziegler c'è il brasiliano Rafael dell'Hertha Berlino. 
Una mamma lo sa, perché capisce le sfumature e i cambi di umore: "La mattina era una tragedia lasciarlo a scuola, piangeva disperato. La sera a casa era nervoso e aggressivo, ci tirava dietro tutto quello si trovava fra e mani. Anche di notte si svegliava urlando e piangeva". Ci sono indizi facili da cogliere: "Misteriosamente smise di mangiare. Nonostante fosse di buon appetito ora rifiutava il cibo". Altri che sono solo dubbi, ma si allungano come ombre: "Hanno il cancello blindato tutto pieno" e all'interno: "Non c'erano giocattoli, c'era solo un televisore in una stanza senza sedie. Ai muri nessun disegno dei bambini". Poi ci sono le botte e le botte lasciano spesso i segni sulla pelle: "Mia sorella è andata a prendere la bambina all'asilo e questa piangeva forte e non smetteva, toccandola si è accorta che aveva male al braccio, Laura (una delle maestre ndr) le aveva detto che era stata strattonata da un bambino. L'abbiamo portata al pronto soccorso dove hanno constatato che XXX (nome della piccola ndr) aveva la spalla lussata, era uscita fuori dalla sua posizione naturale. Gliel'hanno rimessa a posto. Quando ho detto al dottore che gliel'aveva fatto un bambino, mi ha detto che era impossibile, non avrebbe avuto la forza di far fuoriuscire una spalla". I genitori di un'altra iscritta al Cip Ciop, di quattro mesi, raccontano di un pomeriggio: "Era già pronta col cappottino sulla porta dell'ingresso che piangeva. Ho chiesto all'insegnante di turno come mai e questa mi ha detto che era probabilmente perché aveva visto me. A casa le ho tolto il cappottino e ho notato che il braccio destro era come morto, penzolava. Impaurita ho chiamo l'asilo..." e lì le rispondono che non sapevano niente, allora va al pronto soccorso a farla medicare. "Dopo una settimana nel riprendere mia figlia all'asilo notai sul dorso della manina destra un morso con la forma di tutti i denti ben evidenziati in rosso. Chiesi spiegazioni e mi risposero con una risata che non ne sapevano nulla. Deduciamo che il morso fosse di una delle maestre dal momento che all'asilo nessuno dei bambini ha ancora una dentatura completa". Una mamma: "Ho scelto di parlare con mio figlio di questa storia perché non so in quali termini porla e per non fare ulteriori danni. Al di fuori della domanda sul pasto, lascio che sia lui a parlarne. Un giorno però ero afflitta e parlando con me stessa ad alta voce esclamai: "Come ho fatto a non accorgermene prima!" E lui rispose: "Eh, è una lunga storia mamma. Neanche i Gormiti sono riusciti a venirci a salvare. Li pregavamo sempre io e gli altri (nel testo ci sono i nomi dei compagni) ma neanche Sommoluminescente ce l'ha fatta! Mi picchiavano continuamente. Io stavo buono mamma. Eppure era così. Mi facevano mangiare veloce. Mi dicevano muoviti anche se scottava. Laura mi metteva il boccone in bocca senza darmi il tempo di ingoiare. Mi diceva muoviti! Muoviti!". Due genitori: "non è mai andato volentieri all'asilo, alternando periodi di maggiore rassegnazione alle nostre insistenze dei  ad altri, frequenti, di pianti disperati. La prima domanda che poneva al mattino era: "... non andiamo all'asilo, vero?". Di lì, dopo averlo rassicurato e spiegato che era giusto andare che, in fondo, era divertente, un pianto continuo fino all'ingresso, spesso con frasi del tipo ".. la Laura no!". Tuttora, che è collocato in altro asilo, riconosce la strada e domanda: "mamma, non andiamo all'asilo vecchio, vero?". Da quando ha iniziato a frequentare l'asilo ha il terrore di essere bruciato con il cibo, ha una fortissima paura del buio, fa una vera tragedia se si sporca o se sporca qualcosa, è divenuto pur nella tenerissima età quasi maniaco dell'ordine". Una mamma: " Il 16 dicembre 2006 sono andata a prendere mia figlia, di circa 4 mesi all'asilo. La bambina era già pronta con il cappottino sulla porta d'ingresso che piangeva. Ho chiesto all'insegnante di turno come mai e questa mi ha detto che probabilmente era perché aveva visto me. A casa le ho tolto il cappottino e ho notato che il braccino destro era come se fosse morto, penzolava. Impaurita ho chiamato l'asilo chiedendo cosa fosse successo. La persona di turno mi ha subito detto che non era successo niente. Sono andata al pronto soccorso di Pistoia. Il medico ha accertato una "pronazione dolorosa dell'arto superiore destro". Dopo circa una settimana, nel riprendere mia figlia all'asilo, notai sul dorso della manina destra un morso con la forma di tutti i denti ben evidenziato in colore rosso. Domandai immediatamente e mi fu riferito con una risata che non sapevano nulla in merito. Deduciamo che il morso sia stato dato da una delle due indagate, visto che i bambini ospiti dell'asilo di tale età non hanno dentatura completa. Inoltre la bambina era sempre sporca, nonostante il cambio di vestitini e pannolini che avevamo portato all'asilo e che avevamo riposto in una stanza dentro uno scatolone con il nome della bimba ben evidenziato, non mangiava più, si mostrava inquieta e nervosa, la notte piangeva e urlava di soprassalto e non poteva stare al buio. Dopo tanto soffrire decidemmo di non portarla più nell'asilo". (Cip Ciop) Altra mamma porta la figlia da una psicologa: "Poi abbiamo iniziato ad andare da una psicologa infantile. All'ultimo incontro XXX (nome della bambina) ha detto che la maestra Laura è cattiva. La dottoressa mi ha spiegato che è certo che XXX abbia assistito e percepito la violenza fisica che veniva fatta agli altri bambini diventando oggetto di una violenza psicologica. La sera dopo, peraltro, sempre giocando con le bamboline, XXX mi ha detto che Laura le dava delle botte e chiedendole come faceva si è colpita con le manine sul viso dicendo "Ahiahiai". La querela raccolta dagli investigatori da parte di altri due genitori: "Agli inizi di ottobre i querelanti notarono sulla guancia destra del figlio un arrossamento verosimilmente causato da uno schiaffo. La signora Pesce disse che XXY (nome del bambino) aveva ricevuto uno schiaffo da un altro bambino. Nel corso del tempo il figlio ha iniziato a tenere comportamenti strani reagendo ai semplici rimproveri raccogliendo le mani dietro la schiena e andandosi a posizionare vicino al muro. Inoltre spesso improvvisamente e senza ragioni apparenti si schiaffeggiava andandosi a chiudere in camera al buio e strane era anche la circostanza che il bambino tendeva a colpirsi con la forchetta ed era diventato inappetente". Querela altra mamma di un bimbo di 9 mesi: "A ottobre 2009 mi figlio tornò dall'asilo con ecchimosi sotto l'occhio sinistro, la signora Elena Pesce disse che il bimbo gattonando si era "tirato dietro una sedia" facendosi male ma non aveva neppure pianto". (...) Ho visto il video in cui il bambino veniva ripetutamente picchiato sulla testa e sul corpo, strattonato per un braccino con inaudita violenza, indotto a mangiare con forza e poi rinchiuso in un'altra stanza dalla Scuderi alla presenza di Pesce, che non si è mai scomposta di fronte a tale violenza. Mio figlio già dal mese di ottobre iniziò a colpirsi il volto e ad avere episodi di disturbi intestinali e frequenti risvegli notturni oltre a non voler andare al nido". 
