TREVISO  - Siena passa a Treviso, finisce 79-77, è una bella partita con la quale la Montepaschi consolida il suo primato. Cancella dalla sua rotta una trasferta complessa, che ora lascia alle rivali. Treviso esce tra gli applausi della sua gente, le è mancato qualche minuto di autonomia nel finale, laddove Siena sa essere cinica come nessun altro. "Abbiamo speso molto in questo periodo, per essere dove siamo in Italia ed in Europa - ha detto Pianigiani  -  Siamo stati in controllo a lungo, l'abbiamo perso nei tre sciagurati minuti finali del primo tempo. Nel finale sapevo che loro avrebbero scelto i quattro piccoli, noi abbiamo un po' perso l'abitudine a farlo perché l'Europa richiede altro, ma siamo stati capaci di adeguarci allargando il campo per attaccare con spazi l'uno contro uno. A maggior ragione sono soddisfatto della vittoria". Ma è mezzo pieno pure il bicchiere di Jasmin Repesa. "Siena ha meritato di vincere. Siamo stati bravi a rientrare due volte in partita, aiutati dalla zona e ci siamo meritati di arrivare a questo finale punto a punto, dimostrando forza mentale che è un aspetto decisivo, contro Siena. Però troppi errori nel secondo tempo: abbiamo regalato otto liberi in fila, su falli ad otto metri dal canestro. E concesso a McCalebb un tap-in. E contro Siena lo paghi". Dopo neanche quattro minuti, quando Siena è avanti di sei (11-5) e viene fischiato il secondo fallo a Greg Brunner, Treviso teme che il problema del suo unico centro connoti la gara tatticamente, già perso per due mesi Sandro Nicevic. L'ambiente è già caldo, Cerebuch minaccia di tecnico Repesa, poi quando concede il canestro ma aggiunge lo sfondamento allo stesso Smith, c'è già aria pesante. Treviso regala da tempo un americano alle rivali, è Toolson che ha perso fiducia nel suo tiro, aiuta a portar palla ma così il suo visto è un lusso. Mette però la tripla e la gente gli è vicina ma non lo è Siena, sempre più lontana (14-24) perché tira col 75% dal campo (9/12) e qui gli arbitri non c'entrano nulla (e la Benetton ha il 20% da 3). Repesa allunga la difesa oltre la metà campo, quando ha già ruotato il quintetto d'inizio (a parte Motiejunas), di conseguenza c'è anche Bulleri: un canestro, un fallo subito da Lavrinovic ed un assist tutto capo per Wojciechovski (per il -7, 20-27). Ma la regola, contro Siena, è che sbagli la tripla del -4, Carraretto la mette dall'altra parte ed il margine torna confortevole per la Montepaschi (30-20). Siena punisce ogni errore difensivo, porta ancora Carraretto a segnare da sotto con la qualità della circolazione di palla, libera Ress dall'arco ed il +12 (35-23): è la conseguenza del timout arrabbiato di Pianigiani di appena due minuti prima. Treviso sceglie la 2-3, che ha effetto, Treviso prende fiducia ed i suoi ultimi 3 minuti del secondo quarto sono esplosivi: con la tripla di Peric va al riposo sotto di uno e col Palaverde in ebollizione. Il parziale è 13-2, nel frangente Treviso tira col 67%, Siena fa 1/7. Ad avvio ripresa Treviso sorpassa subito con Brunner, prima volta avanti, e sale al +3 (44-41) con la schiacciata dello stesso svizzero. Si accendono lampadine pesanti per la Benetton, Smith, Motiejunas e Markovic salgono alla terza penalità quando il terzo quarto non è ancora alla sua metà. L'equilibrio dura per tutto il quarto, nel quale Siena trova linfa da 8 punti di Mc Calebb e Treviso risponde con le buone cose di Alessandro Gentile e l'energia di Peric. Quando si entra negli ultimi 6' Siena prova a prendersi la partita, ancorata sul 61-61. Rientrano McCalebb e Lavrinovic, che ora inizia a carburare e sale a quota 11 nel tabellino. La tripla del trevigiano (di nascita) Carraretto, unita a quattro liberi di Moss e Kaukenas scavano il +8 quando si è entrati negli ultimi due minuti. La Benetton appare in debito di fiato e idee, Smith ha buoni tiri ma non ne mette uno (0/7 da 3), Markovic (8 assist, 6 rimbalzi) produce per la squadra ma non attacca mai il canestro e Bulleri, che sa farlo, è debilitato dall'influenza e si è già tirato fuori, è a secco di energie. Non lo sono i suoi compagni: Brunner crea un'azione da 2+1, tripla del rinvigorito Toolson e la gara si riapre (73-71 Siena a -1'14"). Mc Calebb fa esplodere  il suo 1.83 scarso per il tap-in del +4 (75-71), Brunner mette  i liberi, Kaukenas al solito è gelido col jump a -22" (77-75), ma ecco ancora Brunner da sotto (77-75). Mancano 13", Treviso ferma il gioco col fallo, Carraretto mette i due liberi che sulla sirena il canestro di Brunner (9/9) non possono impattare. L'ultima nota è quella che Repesa manda alla società, che sta scandagliando il mercato per ovviare all'assenza di Nicevic: "Speravo in un reglo di Natale ma non è arrivato..." dice, ma poi spiega: "Io  non scherzo su queste cose e dico che iniziare l'Eurocup con un lungo in meno è un suicidio. E dico anche che giocando due volte a settimana c'è il rischio che se ne faccia male un altro, perché il livello fisico in Eurocup sale e si finisce per pagarlo". BENETTON TREVISO-MONTEPASCHI SIENA 77-79 (16-25, 38-39, 55-57) Benetton Treviso: Smith 4, Markovic 2, Bulleri 4, Motiejunas 8, Gentile 9, Peric 13, Wojciechovski 4, Brunner 21, Toolson 12. N. e. Zanelli, Cazzolato, Cuccarolo. All. Repesa. Montepaschi Siena: Mc Calebb 13, Zisis 2, Carraretto 11, Rakovic 6, Lavrinovic 11, Kaukenas 13, Ress 8, Stonerook 4, Aradori 2, Moss 9. N. e. Michelori, Ingrosso. All. Pianigiani. Arbitri: Cerebuch, Mattioli, Quacci. Note  - Tiri da due punti: Treviso 25/38, Siena 22/40. Tiri da tre punti: Treviso 6/26, Siena 5/12. Tiri liberi: Treviso 9/11, Siena 20/26. Rimbalzi: Treviso 35, Siena 28. Usciti per 5 falli: nessuno Spettatori 4486, incasso 31.840. Leggi i commenti I commenti dei lettori 
SAN JOSE' (California) - Guai in vista per Apple dopo che un gruppo di consumatori ha intentato causa per frode via computer e violazione di privacy. Il procedimento, avviato il 23 dicembre presso il tribunale di San Josè, in California, potrebbe ottenere lo status di causa collettiva. Secondo l'accusa, alcune applicazioni per iPhone e iPad (per esempio Pandora, Paper Toss, ma anche Dictionary.com e Weather Channel) trasmetterebbero informazioni personali a società di ricerca e network pubblicitari senza il consenso degli utenti. In particolare, i codici che identificano gli apparecchi (iPhone e iPad contengono un "Unique device identifier", codice identificativo unico, che non può essere bloccato dall'utente) consentirebbero a società terze di monitorare quali software sono scaricati e quanto frequentemente e quanto a lungo sono utilizzati. "Alcune applicazioni vendono anche informazioni ulteriori, per esempio età, reddito, indirizzo, orientamento sessuale, visione politica e provenienza etnica", si legge nella documentazione presentata dai consumatori. Il caso di un uso controverso dell'Udi da parte di queste applicazioni era stato sollevato nelle scorse settimane dal Wall Street Journal . La causa, ha spiegato Majed Nachawati, uno degli avvocati coinvolti nel procedimento, si fonda sulla necessità che chi usa internet abbia "informazioni complete" sul trattamento dei dati. Nel chiedere i danni, le persone che hanno intentato causa lamentano il fatto che "loro proprietà personali, come il computer, siano stati trasformati in mezzi per spiare le loro attività online". Nachwati ha sottolineato che si tratta semplicemente di informare gli utenti e ottenere il loro consenso: "Non solo sono utilizzati i dati ed è violata la privacy", ha concluso, "ma le società coinvolte ne traggono anche profitto. E se ne traggono profitto, devono informare correttamente le persone che ne sono la fonte". 
Il «bel Renè» nel regno di Sandokan e di Zagaria. Per differenza di età Vallanzasca  quattro ergastoli, 260 anni di carcere, sette omicidi e quattro tentativi di evasione, oltre ad un formidabile passato di tombeur de femmes  non ha mai conosciuto Schiavone e i vertici del clan dei Casalesi, ma sapere che da qualche giorno è in vacanza a Mondragone, il paese della moglie Antonella, mette i brividi perché un «incontro» tra le due scuole criminali più efferate del dopoguerra, quella lombarda e quella napoletana, avrebbe avuto effetti devastanti. Oggi le cose sono cambiate, anche se, a leggere bene dentro la notizia, c’è una curiosità che è giusto sottolineare. In breve: Schiavone è detenuto a Opera, che può essere definito, con un minimo di enfasi, il carcere di Renato Vallanzasca che dal 1972, tranne qualche intermezzo, ha lì il suo domicilio coatto. Legittimo, quindi, pensare che i due si sarebbero potuti incontrare, ma ad una verifica più attenta questa possibilità risulta destituita di ogni fondamento Pur abitando sotto lo stesso tetto, il bel Renè e Sandokan non hanno mai incrociato gli sguardi perché il primo è da tempo un detenuto semilibero che trascorre all’esterno la giornata e rientra in cella alle 21,30 mentre Francesco Schiavone sconta il carcere duro ed è in regime di isolamento assoluto. Soddisfatta questa curiosità, seguiamo nel paesone border line tra Napoli e Caserta il «re della Comasina», la valle nella quale ha effettuato i raid criminali che hanno sparso terrore e morte a Milano e in provincia nella seconda metà degli anni ‘60, che ha accompagnato la consorte per una missione molto dolorosa, la malattia grave del fratello, e per questo ha ottenuto una licenza premio che si concede ai detenuti che hanno dimostrato, con i fatti, di aver davvero cambiato vita. E di essersi reinseriti. È il suo caso anche se nove anni fa gli fu negata la grazia. A Mondragone Vallanzasca è ospite di un albergo sulla vecchia Domitiana con piscina e un lusso solo accennato ma molto americano. Questi agi, però, non li gode in quanto si sforza di non farsi vedere troppo in giro e ci riesce: a domanda, infatti, il comandante dei vigili urbani ha candidamente dichiarato di non sapere di avere in casa quest’ospite particolare. E i carabinieri che, come dire l’hanno in consegna trattandosi di un detenuto in regime di articolo 21, si tengono a rispettosa distanza. Non avendolo trovato in albergo abbiamo anche tentato di incontrarlo nel vecchio borgo di Mondragone, ma tutti sono caduti dalle nuvole. E solo i più avanti con gli anni hanno ammesso di ricordare il cognome e, in parte, i delitti. «Per quello che sono stato — ha dichiarato il bel Renè — è giusto che non venga più ritenuto pericoloso e l’ho dimostrato tutte le volte che mi sono state concesse licenze premio. Una volta, per un’operazione all’anca, stetti fuori sei mesi; quella volta, lo ammetto, fu davvero duro rientrare in cella, ma vinsi la sfida». A guardarlo oggi l’immagine del bandito bello e maledetto scolora e lascia il posto a quella di un uomo maturo — ha 61 anni — che non nasconde i suoi acciacchi. Veste casual e ai giornalisti che lo hanno avvicinato tiene a mostrarsi una persona assolutamente normale: «Da quindici anni — dice — ho ricacciato indietro l’altro che era in me e sono riuscito perfino a stabilire un rapporto con il territorio nel quale vivo, e a intrattenere relazioni cordiali con le altre persone; questa è una cosa che l’altro Vallanzasca non aveva nel suo Dna». La sua giornata è scandita dagli impegni familiari, ma a Mondragone, come a Milano, segue con meticolosità le pubblicazioni che lo riguardano. Dal romanzo “I fiori del male” scritto a quattro mani con il giornalista Carlo Bonini al film sulla sua vita firmato d Michele Placido e interpretato da Kim Rossi Stuart e da Valeria Solarino. In queste storie il suo passato di bandito feroce e sanguinario ritorna sempre, ma a rimarcare la differenza lui esibisce la buona condotta che pratica da quasi venti anni. E il volontariato con i ragazzi difficili che svolge nel suo ufficio milanese. E, a mò di esempio, cita l’opera di convincimento operata nei confronti di un ragazzo che gli confessò, per darsi un’aria, l’intenzione di evadere. «Mi andò ben e quell’ex ragazzo avviato sulla strada del crimine ora lavora, si è reinserito e mi è grato perché l’ho aiutato a non diventare un futuro Vallanzasca. In attesa di diventare un uomo completamente libero — continua — mi dedico con impegno a questo lavoro di recupero. Per uno con il mio passato salvare solo un giovane è una vittoria importante e un modo per dare davvero un calcio al passato». E serve a convincere definitivamente i giudici che dovranno ridarle la libertà. «Spero che sia così e, del resto, ho letto che è giusto dare a tutti una seconda opportunità di salvezza». 
ROMA - L'undicesima giornata di serie A, oltre al clou Treviso-Siena (ne riferiamo a parte) è vissuta sulla sfida campana con Avellino che l'ha spuntata su Caserta, la conferma del ritorno di Roma a livelli consoni al suo prestigio, sul successo casalingo di Teramo che lascia ultima Brindisi e soprattutto col colpo autoritario della Bennet Cantù che sbanca Biella. Ma ecco il recoconto della giornata partita per partita. ROMA RISALITA CONTINUA, SASSARI 4/O KO DI FILA - Faticando più del previsto la Lottomatica Roma conquista contro la neopromossa Dinamo Sassari (92-80) il quinto successo stagionale in campionato, terzo consecutivo, che le permette di continuare la rincorsa all'ottava posizione che vale il pass per partecipare alla Coppa Italia. Davanti al proprio pubblico la squadra di Boniciolli, priva degli infortunati Giachetti e Gigli, ha un avvio convincente che le permette di chiudere il primo quarto con sei lunghezze di vantaggio (26-20). Al rientro in campo, però, la musica cambia e la matricola sarda riduce piano piano le distanze per poi, con una tripla del greco Tsaldaris, firmare il vantaggio (26-27). Vantaggio che, grazie soprattutto al trio americano di Sassari formato dal play Diener, il centro Hunter, e l'ala White, si dilata fino al 43-50 di fine primo tempo, mandando Roma al riposo con più di un grattacapo. Terzo quarto: Traorè e Dasic ispirano la Lottomarica, ma i panni del leader li indossa la guardia statunitense Charles Smith con una 'bomba' da tre punti e un tiro libero che sanciscono l'aggancio a Sassari (65-65) proprio al termine del terzo quarto. Gli ultimi 10' di gioco sottolineano quindi la mancanza di energie in casa degli ospiti per organizzare una reazione convincente e lasciano le sorti della partita in mano a Roma che prende il largo per poi chiudere sul punteggio di 92-80. LOTTOMATICA ROMA-DINAMO SASSARI 92-80 (26-20, 43-50, 65-65). Roma: Smith 24, Washington 11, Vitali 4, Crosariol 11, Traorè 16, Datome 4, Djedovic 10, Heytvelt 2, Dasic 10. N.e.: Tonolli, Di Pasquale, Iannilli. All. Boniciolli. Sassari: White 20, Vanuzzo 3, Pinton 12, Cittadini 2, Diener 14, Sacchetti 3, Devecchi, Hunter 15, Tsaldaris 11. N.e.: Doro. All. Sacchetti. Arbitri: Cicoria, Lanzarini, Weidmann. Note - Tiri da 3: Roma 6/23, Sassari 8/20. Tiri da 2: Roma 25/42, Sassari 21/39. Tiri liberi: Roma 24/33, Sassari 14/18. Rimbalzi: Roma 34, Sassari 27. Usciti per 5 falli: nessuno. --------------------- BIELLA KO IN CASA, CANTU' BEL COLPO - E' stata battaglia, intensa e dura ma sempre corretta tra Biella e Cantù per tutti i 40 minuti di gioco, con tanti errori da entrambe le parti, ma anche grande agonismo e voglia di combattere. Ai biellesi sono mancati, soprattutto nella prima parte di gara, i punti di Sosa e Slaughter. Ottima però la reazione dei ragazzi di Cancellieri che hanno però sprecato troppo nei momenti decisivi. Tensione ed equilibrio nella prima frazione tra Biella e Cantù entrambe soggette a numerosi errori in fase di tiro anche su soluzioni scelte bene. Biella penalizzata subito dai falli, fatica a contenere le penetrazioni di Cantù e a trovare soluzioni in attacco. Sono Salyers e Viggiano a portare punti in casa biellese. Il primo quarto avanti di 7 (19-26) trascinati dai punti di Ortner. Biella si trova sotto di 10 (23-33) a metà frazione. I ragazzi di Cancellieri faticano, segnano solo Viggiano e Salyers che deve sostituire Suton (già 3 falli per lui) nel gioco corpo a corpo sotto canestro. Parte da una difesa grintosa e aggressiva il recupero di Biella, che passa dal -9 (27-36) al -3 (33-36) grazie a ottimi recuperi difensivi concretizzati da Soragna, Jurak e ancora Salyers. La reazione di Biella viene smorzata dal solito Ortner che dà agli ospiti il +5 (33-38) con cui si va al riposo. Ancora difficile la situazione per Biella nella terza frazione con Cantù ancora avanti di 10 (36-46) e il solo Viggiano a segnare per i suoi. A 6 minuti dalla fine Biella stringe le maglie in difesa: Sosa s'incolla a Green, Jurak a Ortner e Slaughter a Mazzarino e recupera punto su punto. Jurak a difendere prima e poi andare a segno per il pareggio (52-52) a 3 minuti dal mini-riposo. Sull'inerzia a favore, si porta anche sul +4 (56-52). E' Tabu a mettere la tripla che chiude il quarto con Biella avanti di 1 (56-55). Nell'ultima frazione Biella si trova di nuovo ad inseguire. Micov mette il canestro del +6 (62-68) per Cantù. Con Salyers e Soragna, Biella arriva fino al -1 (69-70) con un minuto e mezzo da giocare, ma l'inerzia è nelle mani di Cantù che controlla fino alla fine. BIELLA-CANTU' 74-75 (26-19, 33-38, 56-55, 74-75) Biella: Slaughter 7, Minessi ne, Soragna 8, Danna ne, Sosa 10, Mariani ne, Suton, Chessa, Viggiano 19, Salyers 17, Jurak 13. All. Cancellieri. Cantù: Bianchi ne, Micov 15, Ortner 21, Leunen 14, Marconato 2, Mazzarino 2, Mian 3, Urbutis ne, Diviach ne, Tabu 9, Maspero ne, Green 9. All. Trinchieri. Arbitri: Sabetta, Lo Guzzo, Filippini. Note - Tiri da due: Biella 19/37, Cantù 19/36. Tiri da tre: Biella 7/27, Cantù 7/16. Tiri liberi: Biella 15/18, Cantù 16/25. Rimbalzi: Biella 34, Cantù 39. Usciti per falli: Sosa (39'). Spettatori: 4.637. Incasso: 62.363 euro. ------------------------------ DERBY AD AVELLINO - Derby di buon livello al Palademauro irpino. Partenza  forzata dei casertani con un improbabile affondo di Jones, mentre Avellino subito a canestro con Thomas. Chirurgico Troutman sotto canestro ma Ere trova la giusta calibratura  e Caserta agguanta il primo vantaggio complice il nervosismo dalla lunetta degli irpini (6-7). Padroni di casa che chiudono la frazione con uno strameritato +5 (22-17). Inizia bene il secondo periodo per Frank Vitucci che ritrova un preziosissimo lavoro difensivo in Taquan Dean. Gara dai ritmi intensi dove però i 14 personali di Chevon Troutman determinano un vantaggio sempre più consistente per Avellino che va al riposo lungo con un confortante +9 (39-30). Ripresa all'insegna di un ritrovato Williams che finalmente si sblocca e con l'ausilio del metodico Di Bella annulla o quasi in poco più di quattro primi lo svantaggio (42-40). Una tripla devastante di Di Bella ristabilisce la perfetta parità. Lo stesso capitano suona la carica e con i suo diciotto punti ribalta le sorti dell'incontro strappando un +4 sulla sirena del terzo periodo. Nell'ultimo quarto guai per Vitucci che deve cominciare a fare i conti con una penalizzante situazione falli,mentre la rotazione di Lauwers e Spinelli non produce gli effetti sperati. A 5'09" dalla fine una penetrazione del centro polacco di Avellino riporta i bianco verdi di nuovo in testa (63-61). Ormai è autentica battaglia su ogni palla. Una tripla liberatoria di Spinelli a 3 minuti dalla fine,una risposta adeguata di Di Bella elevano l'incontro a livelli spettacolari. Spinelli sembra un marziano, non sbaglia più nulla e Caserta torna ancora una volta a casa a mani vuote. AIR AVELLINO-PEPSI CASERTA 79-68 (22-17, 17-13, 14-27, 26-11) Avellino: Green 6, Troutman 20, Spinelli 7, Lauwers, Infanti, Szewczyk 11, Thomas 19, Johnson 3, Dean 13. Non entrati: Cortese, Casoli, Iannicelli, All. Vitucci. Caserta: Koszarek 4, Colussi 1, Di Bella 25, Bowers 12, Garri, Ere 12, Martin 1, Williams 4, Jones 9. Non entrati: Marzaioli, Porfido. All. Sacripanti. Arbitri: Paternicò, Duranti, Vicino Note - Avellino: tiri liberi 29/38, Tiri da tre 4/23, Rimbalzi 45; Caserta: tiri liberi 13/18, tiri da tre 7/23, Rimbalzi 36. Spettatori 4.700, incasso 52.500 euro. ---------------------------------------- TERAMO VINCE ANCORA E LASCIA ULTIMA BRINDISI - Era uno scontro diretto fondamentale per lasciare l'ultima posizione della classifica all'altra e l'ha spuntata Teramo, che chiude il 2010 con una ministriscia positiva di due vittorie consecutive che le permettono per la prima volta di scalare una piazza. Gara dal punteggio basso, sintesi di nervosismo e poca lucidità. Teramo con la curiosità di vedere l'esordio di De La Fuente (12 minuti senza brillare e 4 punti), catapultato sul parquet ad appena 20 ore dal suo arrivo in città. Pronti via e Brindisi dimostra di crederci, vola sul 5-0 ma paga caro lo slancio ai blocchi: Teramo piazza un 9-2 che al 7' riazzera tutto (9-9). Il margine dei padroni  di casa è leggero alla chiusura del primo periodo (15-13). I 9 punti piazzati dai due baby Rullo e Polonara piegano le gambe a Brindisi in un momento critico della gara: al 19' Teramo è sopra di 12 (35-23) e Brindisi annaspa. 37-27 a metà gara. Terzo quarto tutto nervi. La tripla di Diawara al 28' sblocca il 39-31 del tabellone. La tripla a fine periodo riporta sotto l'Enel (45-38). I pugliesi fanno ancora meglio in apertura di ultima frazione, sfruttando al meglio due palloni vaganti smarriti da Teramo e la gara è ufficialmente riaperta: 45-42 al 32'. E' il preludio di un parziale di 8-2 che mette la pelle d'oca alla BancaTercas, chiamata a gestire un solo punto di vantaggio (47-46 e 49-48). Al 36' il Palaska esplode in un urlo liberatorio che sottolinea la parabola delle due triple di Boscagin e Diener: 55-48. Partita chiusa? No, perchè Lang e Roberson la tengono viva capitalizzando due palle recuperate e due tiri dalla lunetta, ed è ancora -1 (55-54), a due giri di lancette dalla fine. Brindisi però si perde e la lunetta regala ai biancorossi di casa un margine abbastanza solido (60-54) per rintuzzare l'ennesima tripla di Diawara (il migliore di Brindisi, con 17 punti e 11 rimbalzi mai fuori dal parquet) e concludere con un discreto margine sul 65-57. TERAS TERAMO-ENEL BRINDISI 65-57 (15-13, 37-27, 45-38). Teramo: Zoroski 6, Ricci ne, Boscagin 11, Lulli ne, De La Fuente 4, Diener 17, Martelli ne, Davis 4, Rullo 5, Polonara 4, Fletcher 14. All. Ramagli. Brindisi: Lang 14, Roberson 11, Maresca 3, Infante 2, Gallea ne, Pugi ne, Dixon 4, Diawara 17, Giovacchini 2, Tourè 4. All. Perdichizzi. Arbitri: Facchini, Giansanti, Pinto. Note - Tiri liberi: Teramo 13/19, Brindisi 7/8; tiri da tre: Teramo 6/23, Brindisi 4/18; rimbalzi: Teramo 44, Brindisi 39. Usciti per 5 falli: Roberson (40'). Spettatori 3.200. RISULTATI Scavolini Pesaro-Fabi Montegranaro 73-78 (25/12) Canadian Bologna-Vanoli Cremona 116-100 dopo 3ts (26/12) Benetton Treviso-Montepaschi Siena 77-79 Lottomatica Roma-Dinamo Sassari 92-80 Air Avellino-Pepsi Caserta 79-68 Banca Tercas Teramo-Enel Brindisi 65-57 Angelico Biella-Bennet Cantù 74-75 Armani Jeans Milano-Cimberio Varese mercoledì h.20. Classifica: Siena punti 20; Cantù e Milano 16; Varese, Bologna e Pesaro 12; Biella, Roma, Cremona, Treviso, Montegranaro e Avellino 10; Sassari e Caserta 8; Teramo 6; Brindisi 4. Prossimo turno (2/1, h.18.15) Caserta-Roma (h.12) Varese-Biella (h.14) Brindisi-Pesaro (h.16) Siena-Bologna (h.18) Montegranaro-Teramo Cremona-Treviso Sassari-Avellino Cantù-Milano (h.20) Leggi i commenti I commenti dei lettori 
ISERNIA - Uno scout 16enne di Foggia si è smarrito tra i sentieri dell'Alto Molise, tra Carovilli e Vastogirardi, in provincia di Isernia. Il ragazzo era arrivato con un gruppo scout in mattinata per un'esercitazione e all'ora fissata per il ritorno non ha risposto all'appello. Sono oltre 50 gli uomini impegnati nelle ricerche, tra forestali, soccorso alpino e speleologico, i carabinieri e i volontari della Protezione Civile, a cui in serata si sono unite le unità cinofile della Finanza provenienti da Roccaraso (L'Aquila). Stanno fornendo la loro collaborazione persone del posto che conoscono la zona attraversata da un corso d'acqua. Sul posto sarebbe è arrivato anche il padre del ragazzo, di cui non sono state comunicate le generalità. Nella notte, la temperatura della zona è scesa sotto lo zero, ma gli amici del 16enne assicurano che è ben equipaggiato per resistere al freddo. 
A MALI estremi, estremi rimedi. Quando arrivano i vigili urbani inviati dal Tribunale dei minori la bambina di quattro anni finisce in un armadio. Nascosta per non essere portata via e affidata al padre, alla fine di una lunga battaglia conclusa con l’Appello e le dure parole dei giudici. Quella bambina va affidata al padre, vista «l’ottusa resistenza della madre rispetto agli avvertimenti del tribunale». La piccola deve andare con il genitore perché curata male, non sottoposta alle vaccinazioni obbligatorie, abbandonata a se stessa. Ma intanto scoppia la rissa, la folla di parenti, nell’appartamento dello zio della piccola a Forio d’Ischia dove era stata nascosta. I familiari cercano di ostacolare i vigili urbani dell’Ufficio minori al comando del tenente Bernardino Maccione che intanto chiedono i rinforzi alla polizia. La bimba viene portata in commissariato, poi, scortata, su un’auto della polizia municipale danneggiata dai familiari, su un traghetto sorvegliato da Capitaneria di porto e carabinieri. Arriva a Pozzuoli dove viene visitata dai medici del 118. Per venire infine riaffidata al padre che la riporta a Ischia, a casa sua. Vicenda tormentata, quella della piccola Ivana. Figlia di genitori non sposati e che non hanno mai convissuto. Entrambi disoccupati. È il padre — che ha riconosciuto la figlia e versa 300 euro al mese per il suo mantenimento — tre anni fa, a denunciare le condizioni di vita della piccola, convincendo il Tribunale dei minori a tenere la piccola sotto stretta sorveglianza. Intervengono così gli assistenti sociali, che puntualmente riferiscono la loro insoddisfazione per il comportamento della madre. La bambina non viene visitata da un medico, non fa le vaccinazioni, vive in ambienti angusti e sovraffollati dove ci sono anche animali da cortile. Un anno fa le viene imposto di iscrivere la bambina all’asilo, e lei dichiara di averlo fatto. Ma l’asilo indicato non è mai stato aperto. Infine il tribunale decide: la madre perde la patria potestà sulla figlia, che viene affidata al padre. Sentenzia il tribunale: la donna potrà vedere sua figlia due volte alla settimana e con incontri protetti. Ossia alla presenza dei servizi sociali. Così, quando i vigili urbani vanno a prendere la piccola, succede l’inferno. Ma oramai la battaglia è perduta. 
Dopo un anno di crisi, anche il Capodanno fatica a decollare. E a due giorni dalla lunga notte di San Silvestro i locali si trovano ancora tavoli da completare e ingressi da vendere. Perché riempire un veglione a più di 100 euro a persona tra buffet e serata danzante non è più un gioco da ragazzi come quando, fuori dalle discoteche, la coda si allungava più passavano le ore e i clienti erano disposti a pagare cifre esorbitanti pur di entrare. In compenso però i commercianti delle quattro zone sotto ordinanza (via Sarpi, via Padova, corso Lodi e via Imbonati-Comasina) hanno ottenuto la deroga dal sindaco Moratti al coprifuoco e potranno restare aperti con gli stessi orari del resto della città. Nell’anno in cui si rinuncia a tutto, i milanesi calibrano di più anche le spese dei divertimenti. Compreso il Capodanno, notte di eccessi per eccellenza. E per far fronte alla crisi i gestori si ingegnano per arrivare al tutto esaurito, parola in disuso a fine 2010. "È stato un anno difficile soprattutto per quanto riguarda le cene aziendali e i clienti del privé che vogliono tavolo e champagne - racconta Roberto Cominardi, titolare dell’Old Fashion -. Hanno retto gli ingressi singoli a 15-20 euro dei giovani, ma il resto è stato in calo". Per questo alla discoteca al Parco Sempione Cominardi, che è riuscito a fare il sold out con ingressi a 130 euro, ha lanciato l’idea del paghi uno e entri 4. Il biglietto di venerdì infatti comprende un free pass per il 7, 8 e 9 gennaio. Altri hanno scelto di ribassare i prezzi fino al 20 per cento. Alcune discoteche hanno lanciato offerte online dell’ultima ora con ingressi a 100 euro anziché 120 per riempire i posti disponibili. Il Gattopardo, invece, ha scelto una cifra molto concorrenziale per riempire il locale: con 80 euro si mangia e si balla. E nonostante questo non ha ancora tutti i tavoli pieni. "Le prenotazioni arrivano sempre all’ultimo momento - spiega Pino Scalise, il proprietario -, ma sono certo che per il 31 saremo pieni". "È probabile che alla fine i locali si riempiranno perché alla fine in città resterà molta gente - dice Massimo Gallo, gestore di ristoranti e organizzatore di catering per locali notturni - . Ma le serate esclusive a 200 euro con le liste d’attesa non ricordi lontani. Quest’anno ovunque si è andati al ribasso". Conferma l’anno di ristrettezze anche l’Epam, l’Ente che riunisce i pubblici esercizi, con il vicepresidente Alfredo Zini che, soddisfatto della deroga alle ordinanze, spiega: "È stato un anno di crisi e visti gli incassi magri sono molti di più i locali che quest’anno sono rimasti aperti anche durante le vacanze. Questo ha portato a una maggior concorrenza fra loro e, di conseguenza, una diminuzione dei “tutto esaurito” rispetto agli altri anni. Ma almeno il coprifuoco per una notte è stato sospeso. Mi auguro sia un primo passo verso una marcia indietro del Comune". Il futuro delle ordinanze verrà deciso dal sindaco a metà gennaio - tutti i provvedimenti terminano il 31 -, ma il vicesindaco Riccardo De Corato anticipa la possibilità di non rinnovare il coprifuoco in via Sarpi e via Padova. "Le ordinanze sono nate come una risposta a un’emergenza di ordine pubblico, determinata da ripetuti episodi che, almeno in queste due zone, non si sono più verificati. Non vedo quindi perché non possano essere revocate". 
BERGAMO - "Ho sentito Berlusconi alla tv che parla di grandi riforme e numeri in eccesso: non è proprio così, perché i numeri scarseggiano. Siamo nella palude romana, ma siamo ancora vivi e stiamo combattendo. Alla fine chi la dura la vince". Umberto Bossi gela così le speranze berlusconiane di un proseguimento sereno della legislatura. E delinea un preciso orizzonte temporale: "Sosterremo il Governo fino a quando porteremo a casa il federalismo". Ai militanti il Senatur dice di non avere fretta sul federalismo: "Se andassimo oggi a forzare in certe commissioni verrebbe bocciato. Dobbiamo far passare il tempo perchè ci sia un tacito assenso in modo da consentire l'ultimo passaggio in consiglio dei ministri". Certo i tempi non saranno strettissimi e la via irta di ostacoli. Per questo Bossi chiede "pazienza" ai suoi fedelissimi che lo ascoltano alla 'Berghem Frecc'. L'esecutivo reggerà oltre il 27 marzo? "Questo non lo so - replica  - diciamo che Berlusconi e anche noi ce la stiamo mettendo tutta. Troveremo una via per uscirne: sono certo che, un po' Berlusconi, un po' noi usciremo". Infine arriva l'ormai consueto richiamo ai "milioni di persone al di sopra del Po che ne hanno piene le scatole e sono pronte a battersi per ottenere la libertà". Nel frattempo il premier continua a lavorare per rafforzare la maggioranza. Guardando in primis all'Udc. Allontanata l'ipotesi dell'allargamento della coalizione, si punta, per dirla con il ministro degli Esteri Franco Frattini, alla richiesta ai centristi di essere "un'opposizione responsabile". Frattini si dice convinto che in parlamento ci sia "una valanga di persone" che non voterebbero più contro il governo e che dunque è su una maggioranza numerica che il governo pensa di poter contare. Insomma la priorità, osserva Fabrizio Cicchitto, è la governabilità e per questo bisogna puntare sul "numero più' ampio possibile di parlamentari" per sostenere la maggioranza senza chiudere  "pregiudizialmente" su "un'operazione politica più ambiziosa che e quella dell'unità dei moderati e dei riformisti ponendo il problema anche all'Udc". Diversa la posizione del ministro Gianfranco Rotondi, che rinvia il ricongiungimento tra 'moderati' a un futuro non immediato: "Sarebbe meglio con un nuovo passaggio elettorale e la stessa Lega, vedrete, non sarà contraria". Posizioni che lasciano inalterata la linea centrista. "Non ci interessano poltrone e accordi di potere - dice il portavoce Antonio De Poli - L'Udc fa opposizione responsabile da quando è in Parlamento, votando solo le leggi che interessano gli italiani. Questa è la nostra politica, il resto sono chiacchiere". Leggi i commenti I commenti dei lettori 
Una valanga d’entusiasmo. Potenza di Napoli-Juventus. Per chi ha il cuore colorato d’azzurro è la madre di tutte le partite. Rivalità alle stelle e un altro paio di motivi che aggiungono sale all’evento fissato per domenica 9 gennaio: il profumo dell’alta classifica e il ritorno di Fabio Quagliarella, l’ex che i tifosi accusano di alto tradimento (sportivo). Undici giorni ancora prima del fischio d’inizio, ma l’attesa è davvero spasmodica. Le richieste – nelle ricevitorie autorizzate – erano cominciate addirittura prima di Natale. «Ritornate dopo le feste», la risposta. Dopo la giornata di ieri, sono stati venduti 33 mila biglietti. Esauriti gli anelli superiori di curva e distinti, resta qualche scorta di quelli inferiori, ma è soltanto questione di tempo. In società stanno già spolverando il cartello “sold out”. Tutto esaurito, insomma. Bisogna considerare pure i circa 12 mila abbonati che hanno prenotato un posto in prima fila per tutta la stagione. Il totale fa rima con 45 mila e le casse del Napoli sorridono. A rischio, infatti, il record d’incasso stabilito il 14 febbraio contro l’Inter: 1.680.112,50 euro in quella circostanza, il sorpasso è nel mirino. Niente da fare, invece, per il primato di presenze al San Paolo. I 63.153 di NapoliAvellino, finale d’andata dei playoff di C1 del 12 giugno 2005, restano inattaccabili anche perché la capienza dello stadio è stata ridotta (60.240 comprensivo di settore ospiti) per l’interdizione del terzo anello. Poco male, il colpo d’occhio sarà notevole lo stesso. «Dico ai giocatori di stare tranquilli – spiega De Laurentiis in un’intervista concessa a Sky, prima della partenza per le Maldive – e di affrontare le partite con Inter e Juve senza assilli. Devono seguire le indicazioni dell’allenatore. Confido in loro, faremo una bellissima figura. Sto creando qualcosa di duraturo, il mio modello è il Barcellona e cerchiamo giovani talenti». Da miscelare con qualche elemento più esperto. La filosofia del mercato è questa. Riccardo Bigon ha scelto l’ermetismo dialettico, durante la consegna dei premi del Coni provinciale. Una sola ammissione: «Le operazioni sono a buon punto». Il plurale è una conferma (indiretta) che gli arrivi saranno due, un difensore ed un centrocampista. «Ma è meglio che le trattative restino sotto traccia», aggiunge il direttore sportivo. Fari spenti, insomma, per garantire i rinforzi a Mazzarri. Il difensore mancino è la priorità. Britos (che piace a Juve e Genoa) è congelato, Ogbonna aspetta soltanto un cenno. Il diesse Petrachi conferma la corte’ spietata offerte ufficiali – però – non sono ancora arrivate, Ruiz è il sogno che costa tanto (l’Espanyol ha bisogno di vendere, il Manchester City tuttavia pare favorito). L’argentino Martin Demichelis, che ha appena lasciato il Bayern Monaco, ha svelato, invece, l’interessamento del Napoli nei suoi confronti: «Ma ho scelto il Malaga perché volevo lavorare con Manuel Pellegrini». Santacroce, intanto, è ad un passo dal Lecce. Il nuovo mediano assomiglia ad Houssine Kharja. Dichiarazioni d’intenti già note, bisogna soltanto studiare la formula del trasferimento, Preziosi non vuole Blasi, strizza l’occhio Cigarini e intanto blinda Criscito: «Il Napoli non me l’ha mai chiesto». Gokhan Inler resta sempre una tentazione per giugno. I contatti non si sono mai interrotti. L’Udinese se ne priverà al termine del campionato e De Laurentiis vorrebbe tanto presentarsi all’appuntamento in pole position. In attacco, invece, il rinforzo si chiama Cristiano Lucarelli, per giugno, invece, viene osservato il 25 enne brasiliano naturalizzato serbo Cleo, bomber del Partizan Belgrado. Ieri la ripresa a Castelvolturno per 17 (compreso Yebda) che si sono sottoposti alla prova bilancia. 
Il Tar della Puglia ha rigettato perché inammissibile, il ricorso presentato lo scorso novembre dalla Flc-Cgil e altre associazioni di genitori e studenti contro il bando della Provincia di Barletta-Andria-Trani (Bat) per la sponsorizzazione degli arredi scolastici da parte di aziende private. Lo ha reso noto l'assessore provinciale all'Istruzione, Pompeo Camero, che è stato il promotore del'iniziativa che nei mesi scorsi ha creato polemiche e consensi in tutta Italia. "Con tutti i privati che hanno dato la loro disponibilità - ha detto Camero - potrò acquistare in un solo anno quello che altrimenti avrei potuto fare in tre con i normali contributi della Provincia". "Adesso - prosegue - vorrò coinvolgere i ragazzi per progettare assieme la scuola che ora sarà possibile realizzare grazie agli sponsor. Un precedente che consente alla scuola pubblica di migliorare sempre di piu". Il bando era stato pubblicato on line con scadenza il 30 novembre. In cambio dell'acquisto degli arredi scolastici, agli sponsor si consentiva di sistemare una targa promozionale sul banco. A beneficiare dell'aiuto dei privati saranno, quindi, 26 scuole per un totale di 53 plessi scolastici della Bat. Riceveranno arredi del valore di 49,90 euro per il banco e di 19,90 euro per la sedia per un totale di 69,80 euro (Iva esclusa). Secondo quanto riferito dall'assessore, sono state 10 le aziende che si sono proposte, per un totale di 8.000 euro, alla data originariamente indicata sul bando. "Ma continuano ad arrivare nuove istanze - conclude Camero - che prendiamo in carico perchè il nostro era un avviso aperto". 
BERGAMO - "Ho sentito Berlusconi alla tv che parla di grandi riforme e numeri in eccesso: non è proprio così, perché i numeri scarseggiano. Siamo nella palude romana, ma siamo ancora vivi e stiamo combattendo. Alla fine chi la dura la vince". Umberto Bossi gela così le speranze berlusconiane di un proseguimento sereno della legislatura. E delinea un preciso orizzonte temporale: "Sosterremo il Governo fino a quando porteremo a casa il federalismo". Ai militanti il Senatur dice di non avere fretta sul federalismo: "Se andassimo oggi a forzare in certe commissioni verrebbe bocciato. Dobbiamo far passare il tempo perchè ci sia un tacito assenso in modo da consentire l'ultimo passaggio in consiglio dei ministri". Certo i tempi non saranno strettissimi e la via irta di ostacoli. Per questo Bossi chiede "pazienza" ai suoi fedelissimi che lo ascoltano alla 'Berghem Frecc'. L'esecutivo reggerà oltre il 27 marzo? "Questo non lo so - replica  - diciamo che Berlusconi e anche noi ce la stiamo mettendo tutta. Troveremo una via per uscirne: sono certo che, un po' Berlusconi, un po' noi usciremo". Infine arriva l'ormai consueto richiamo ai "milioni di persone al di sopra del Po che ne hanno piene le scatole e sono pronte a battersi per ottenere la libertà". Nel frattempo il premier continua a lavorare per rafforzare la maggioranza. Guardando in primis all'Udc. Allontanata l'ipotesi dell'allargamento della coalizione, si punta, per dirla con il ministro degli Esteri Franco Frattini, alla richiesta ai centristi di essere "un'opposizione responsabile". Frattini si dice convinto che in parlamento ci sia "una valanga di persone" che non voterebbero più contro il governo e che dunque è su una maggioranza numerica che il governo pensa di poter contare. Insomma la priorità, osserva Fabrizio Cicchitto, è la governabilità e per questo bisogna puntare sul "numero più' ampio possibile di parlamentari" per sostenere la maggioranza senza chiudere  "pregiudizialmente" su "un'operazione politica più ambiziosa che e quella dell'unità dei moderati e dei riformisti ponendo il problema anche all'Udc". Diversa la posizione del ministro Gianfranco Rotondi, che rinvia il ricongiungimento tra 'moderati' a un futuro non immediato: "Sarebbe meglio con un nuovo passaggio elettorale e la stessa Lega, vedrete, non sarà contraria". Posizioni che lasciano inalterata la linea centrista. "Non ci interessano poltrone e accordi di potere - dice il portavoce Antonio De Poli - L'Udc fa opposizione responsabile da quando è in Parlamento, votando solo le leggi che interessano gli italiani. Questa è la nostra politica, il resto sono chiacchiere". Leggi i commenti I commenti dei lettori 
Una valanga d’entusiasmo. Potenza di Napoli-Juventus. Per chi ha il cuore colorato d’azzurro è la madre di tutte le partite. Rivalità alle stelle e un altro paio di motivi che aggiungono sale all’evento fissato per domenica 9 gennaio: il profumo dell’alta classifica e il ritorno di Fabio Quagliarella, l’ex che i tifosi accusano di alto tradimento (sportivo). Undici giorni ancora prima del fischio d’inizio, ma l’attesa è davvero spasmodica. Le richieste – nelle ricevitorie autorizzate – erano cominciate addirittura prima di Natale. «Ritornate dopo le feste», la risposta. Dopo la giornata di ieri, sono stati venduti 33 mila biglietti. Esauriti gli anelli superiori di curva e distinti, resta qualche scorta di quelli inferiori, ma è soltanto questione di tempo. In società stanno già spolverando il cartello “sold out”. Tutto esaurito, insomma. Bisogna considerare pure i circa 12 mila abbonati che hanno prenotato un posto in prima fila per tutta la stagione. Il totale fa rima con 45 mila e le casse del Napoli sorridono. A rischio, infatti, il record d’incasso stabilito il 14 febbraio contro l’Inter: 1.680.112,50 euro in quella circostanza, il sorpasso è nel mirino. Niente da fare, invece, per il primato di presenze al San Paolo. I 63.153 di NapoliAvellino, finale d’andata dei playoff di C1 del 12 giugno 2005, restano inattaccabili anche perché la capienza dello stadio è stata ridotta (60.240 comprensivo di settore ospiti) per l’interdizione del terzo anello. Poco male, il colpo d’occhio sarà notevole lo stesso. «Dico ai giocatori di stare tranquilli – spiega De Laurentiis in un’intervista concessa a Sky, prima della partenza per le Maldive – e di affrontare le partite con Inter e Juve senza assilli. Devono seguire le indicazioni dell’allenatore. Confido in loro, faremo una bellissima figura. Sto creando qualcosa di duraturo, il mio modello è il Barcellona e cerchiamo giovani talenti». Da miscelare con qualche elemento più esperto. La filosofia del mercato è questa. Riccardo Bigon ha scelto l’ermetismo dialettico, durante la consegna dei premi del Coni provinciale. Una sola ammissione: «Le operazioni sono a buon punto». Il plurale è una conferma (indiretta) che gli arrivi saranno due, un difensore ed un centrocampista. «Ma è meglio che le trattative restino sotto traccia», aggiunge il direttore sportivo. Fari spenti, insomma, per garantire i rinforzi a Mazzarri. Il difensore mancino è la priorità. Britos (che piace a Juve e Genoa) è congelato, Ogbonna aspetta soltanto un cenno. Il diesse Petrachi conferma la corte’ spietata offerte ufficiali – però – non sono ancora arrivate, Ruiz è il sogno che costa tanto (l’Espanyol ha bisogno di vendere, il Manchester City tuttavia pare favorito). L’argentino Martin Demichelis, che ha appena lasciato il Bayern Monaco, ha svelato, invece, l’interessamento del Napoli nei suoi confronti: «Ma ho scelto il Malaga perché volevo lavorare con Manuel Pellegrini». Santacroce, intanto, è ad un passo dal Lecce. Il nuovo mediano assomiglia ad Houssine Kharja. Dichiarazioni d’intenti già note, bisogna soltanto studiare la formula del trasferimento, Preziosi non vuole Blasi, strizza l’occhio Cigarini e intanto blinda Criscito: «Il Napoli non me l’ha mai chiesto». Gokhan Inler resta sempre una tentazione per giugno. I contatti non si sono mai interrotti. L’Udinese se ne priverà al termine del campionato e De Laurentiis vorrebbe tanto presentarsi all’appuntamento in pole position. In attacco, invece, il rinforzo si chiama Cristiano Lucarelli, per giugno, invece, viene osservato il 25 enne brasiliano naturalizzato serbo Cleo, bomber del Partizan Belgrado. Ieri la ripresa a Castelvolturno per 17 (compreso Yebda) che si sono sottoposti alla prova bilancia. 
Il Tar della Puglia ha rigettato perché inammissibile, il ricorso presentato lo scorso novembre dalla Flc-Cgil e altre associazioni di genitori e studenti contro il bando della Provincia di Barletta-Andria-Trani (Bat) per la sponsorizzazione degli arredi scolastici da parte di aziende private. Lo ha reso noto l'assessore provinciale all'Istruzione, Pompeo Camero, che è stato il promotore del'iniziativa che nei mesi scorsi ha creato polemiche e consensi in tutta Italia. "Con tutti i privati che hanno dato la loro disponibilità - ha detto Camero - potrò acquistare in un solo anno quello che altrimenti avrei potuto fare in tre con i normali contributi della Provincia". "Adesso - prosegue - vorrò coinvolgere i ragazzi per progettare assieme la scuola che ora sarà possibile realizzare grazie agli sponsor. Un precedente che consente alla scuola pubblica di migliorare sempre di piu". Il bando era stato pubblicato on line con scadenza il 30 novembre. In cambio dell'acquisto degli arredi scolastici, agli sponsor si consentiva di sistemare una targa promozionale sul banco. A beneficiare dell'aiuto dei privati saranno, quindi, 26 scuole per un totale di 53 plessi scolastici della Bat. Riceveranno arredi del valore di 49,90 euro per il banco e di 19,90 euro per la sedia per un totale di 69,80 euro (Iva esclusa). Secondo quanto riferito dall'assessore, sono state 10 le aziende che si sono proposte, per un totale di 8.000 euro, alla data originariamente indicata sul bando. "Ma continuano ad arrivare nuove istanze - conclude Camero - che prendiamo in carico perchè il nostro era un avviso aperto". 
TREVISO  - Siena passa a Treviso, finisce 79-77, è una bella partita con la quale la Montepaschi consolida il suo primato. Cancella dalla sua rotta una trasferta complessa, che ora lascia alle rivali. Treviso esce tra gli applausi della sua gente, le è mancato qualche minuto di autonomia nel finale, laddove Siena sa essere cinica come nessun altro. "Abbiamo speso molto in questo periodo, per essere dove siamo in Italia ed in Europa - ha detto Pianigiani  -  Siamo stati in controllo a lungo, l'abbiamo perso nei tre sciagurati minuti finali del primo tempo. Nel finale sapevo che loro avrebbero scelto i quattro piccoli, noi abbiamo un po' perso l'abitudine a farlo perché l'Europa richiede altro, ma siamo stati capaci di adeguarci allargando il campo per attaccare con spazi l'uno contro uno. A maggior ragione sono soddisfatto della vittoria". Ma è mezzo pieno pure il bicchiere di Jasmin Repesa. "Siena ha meritato di vincere. Siamo stati bravi a rientrare due volte in partita, aiutati dalla zona e ci siamo meritati di arrivare a questo finale punto a punto, dimostrando forza mentale che è un aspetto decisivo, contro Siena. Però troppi errori nel secondo tempo: abbiamo regalato otto liberi in fila, su falli ad otto metri dal canestro. E concesso a McCalebb un tap-in. E contro Siena lo paghi". Dopo neanche quattro minuti, quando Siena è avanti di sei (11-5) e viene fischiato il secondo fallo a Greg Brunner, Treviso teme che il problema del suo unico centro connoti la gara tatticamente, già perso per due mesi Sandro Nicevic. L'ambiente è già caldo, Cerebuch minaccia di tecnico Repesa, poi quando concede il canestro ma aggiunge lo sfondamento allo stesso Smith, c'è già aria pesante. Treviso regala da tempo un americano alle rivali, è Toolson che ha perso fiducia nel suo tiro, aiuta a portar palla ma così il suo visto è un lusso. Mette però la tripla e la gente gli è vicina ma non lo è Siena, sempre più lontana (14-24) perché tira col 75% dal campo (9/12) e qui gli arbitri non c'entrano nulla (e la Benetton ha il 20% da 3). Repesa allunga la difesa oltre la metà campo, quando ha già ruotato il quintetto d'inizio (a parte Motiejunas), di conseguenza c'è anche Bulleri: un canestro, un fallo subito da Lavrinovic ed un assist tutto capo per Wojciechovski (per il -7, 20-27). Ma la regola, contro Siena, è che sbagli la tripla del -4, Carraretto la mette dall'altra parte ed il margine torna confortevole per la Montepaschi (30-20). Siena punisce ogni errore difensivo, porta ancora Carraretto a segnare da sotto con la qualità della circolazione di palla, libera Ress dall'arco ed il +12 (35-23): è la conseguenza del timout arrabbiato di Pianigiani di appena due minuti prima. Treviso sceglie la 2-3, che ha effetto, Treviso prende fiducia ed i suoi ultimi 3 minuti del secondo quarto sono esplosivi: con la tripla di Peric va al riposo sotto di uno e col Palaverde in ebollizione. Il parziale è 13-2, nel frangente Treviso tira col 67%, Siena fa 1/7. Ad avvio ripresa Treviso sorpassa subito con Brunner, prima volta avanti, e sale al +3 (44-41) con la schiacciata dello stesso svizzero. Si accendono lampadine pesanti per la Benetton, Smith, Motiejunas e Markovic salgono alla terza penalità quando il terzo quarto non è ancora alla sua metà. L'equilibrio dura per tutto il quarto, nel quale Siena trova linfa da 8 punti di Mc Calebb e Treviso risponde con le buone cose di Alessandro Gentile e l'energia di Peric. Quando si entra negli ultimi 6' Siena prova a prendersi la partita, ancorata sul 61-61. Rientrano McCalebb e Lavrinovic, che ora inizia a carburare e sale a quota 11 nel tabellino. La tripla del trevigiano (di nascita) Carraretto, unita a quattro liberi di Moss e Kaukenas scavano il +8 quando si è entrati negli ultimi due minuti. La Benetton appare in debito di fiato e idee, Smith ha buoni tiri ma non ne mette uno (0/7 da 3), Markovic (8 assist, 6 rimbalzi) produce per la squadra ma non attacca mai il canestro e Bulleri, che sa farlo, è debilitato dall'influenza e si è già tirato fuori, è a secco di energie. Non lo sono i suoi compagni: Brunner crea un'azione da 2+1, tripla del rinvigorito Toolson e la gara si riapre (73-71 Siena a -1'14"). Mc Calebb fa esplodere  il suo 1.83 scarso per il tap-in del +4 (75-71), Brunner mette  i liberi, Kaukenas al solito è gelido col jump a -22" (77-75), ma ecco ancora Brunner da sotto (77-75). Mancano 13", Treviso ferma il gioco col fallo, Carraretto mette i due liberi che sulla sirena il canestro di Brunner (9/9) non possono impattare. L'ultima nota è quella che Repesa manda alla società, che sta scandagliando il mercato per ovviare all'assenza di Nicevic: "Speravo in un reglo di Natale ma non è arrivato..." dice, ma poi spiega: "Io  non scherzo su queste cose e dico che iniziare l'Eurocup con un lungo in meno è un suicidio. E dico anche che giocando due volte a settimana c'è il rischio che se ne faccia male un altro, perché il livello fisico in Eurocup sale e si finisce per pagarlo". BENETTON TREVISO-MONTEPASCHI SIENA 77-79 (16-25, 38-39, 55-57) Benetton Treviso: Smith 4, Markovic 2, Bulleri 4, Motiejunas 8, Gentile 9, Peric 13, Wojciechovski 4, Brunner 21, Toolson 12. N. e. Zanelli, Cazzolato, Cuccarolo. All. Repesa. Montepaschi Siena: Mc Calebb 13, Zisis 2, Carraretto 11, Rakovic 6, Lavrinovic 11, Kaukenas 13, Ress 8, Stonerook 4, Aradori 2, Moss 9. N. e. Michelori, Ingrosso. All. Pianigiani. Arbitri: Cerebuch, Mattioli, Quacci. Note  - Tiri da due punti: Treviso 25/38, Siena 22/40. Tiri da tre punti: Treviso 6/26, Siena 5/12. Tiri liberi: Treviso 9/11, Siena 20/26. Rimbalzi: Treviso 35, Siena 28. Usciti per 5 falli: nessuno Spettatori 4486, incasso 31.840. Leggi i commenti I commenti dei lettori 
ISERNIA - Uno scout 16enne di Foggia si è smarrito tra i sentieri dell'Alto Molise, tra Carovilli e Vastogirardi, in provincia di Isernia. Il ragazzo era arrivato con un gruppo scout in mattinata per un'esercitazione e all'ora fissata per il ritorno non ha risposto all'appello. Sono oltre 50 gli uomini impegnati nelle ricerche, tra forestali, soccorso alpino e speleologico, i carabinieri e i volontari della Protezione Civile, a cui in serata si sono unite le unità cinofile della Finanza provenienti da Roccaraso (L'Aquila). Stanno fornendo la loro collaborazione persone del posto che conoscono la zona attraversata da un corso d'acqua. Sul posto sarebbe è arrivato anche il padre del ragazzo, di cui non sono state comunicate le generalità. Nella notte, la temperatura della zona è scesa sotto lo zero, ma gli amici del 16enne assicurano che è ben equipaggiato per resistere al freddo. 
ROMA - L'undicesima giornata di serie A, oltre al clou Treviso-Siena (ne riferiamo a parte) è vissuta sulla sfida campana con Avellino che l'ha spuntata su Caserta, la conferma del ritorno di Roma a livelli consoni al suo prestigio, sul successo casalingo di Teramo che lascia ultima Brindisi e soprattutto col colpo autoritario della Bennet Cantù che sbanca Biella. Ma ecco il recoconto della giornata partita per partita. ROMA RISALITA CONTINUA, SASSARI 4/O KO DI FILA - Faticando più del previsto la Lottomatica Roma conquista contro la neopromossa Dinamo Sassari (92-80) il quinto successo stagionale in campionato, terzo consecutivo, che le permette di continuare la rincorsa all'ottava posizione che vale il pass per partecipare alla Coppa Italia. Davanti al proprio pubblico la squadra di Boniciolli, priva degli infortunati Giachetti e Gigli, ha un avvio convincente che le permette di chiudere il primo quarto con sei lunghezze di vantaggio (26-20). Al rientro in campo, però, la musica cambia e la matricola sarda riduce piano piano le distanze per poi, con una tripla del greco Tsaldaris, firmare il vantaggio (26-27). Vantaggio che, grazie soprattutto al trio americano di Sassari formato dal play Diener, il centro Hunter, e l'ala White, si dilata fino al 43-50 di fine primo tempo, mandando Roma al riposo con più di un grattacapo. Terzo quarto: Traorè e Dasic ispirano la Lottomarica, ma i panni del leader li indossa la guardia statunitense Charles Smith con una 'bomba' da tre punti e un tiro libero che sanciscono l'aggancio a Sassari (65-65) proprio al termine del terzo quarto. Gli ultimi 10' di gioco sottolineano quindi la mancanza di energie in casa degli ospiti per organizzare una reazione convincente e lasciano le sorti della partita in mano a Roma che prende il largo per poi chiudere sul punteggio di 92-80. LOTTOMATICA ROMA-DINAMO SASSARI 92-80 (26-20, 43-50, 65-65). Roma: Smith 24, Washington 11, Vitali 4, Crosariol 11, Traorè 16, Datome 4, Djedovic 10, Heytvelt 2, Dasic 10. N.e.: Tonolli, Di Pasquale, Iannilli. All. Boniciolli. Sassari: White 20, Vanuzzo 3, Pinton 12, Cittadini 2, Diener 14, Sacchetti 3, Devecchi, Hunter 15, Tsaldaris 11. N.e.: Doro. All. Sacchetti. Arbitri: Cicoria, Lanzarini, Weidmann. Note - Tiri da 3: Roma 6/23, Sassari 8/20. Tiri da 2: Roma 25/42, Sassari 21/39. Tiri liberi: Roma 24/33, Sassari 14/18. Rimbalzi: Roma 34, Sassari 27. Usciti per 5 falli: nessuno. --------------------- BIELLA KO IN CASA, CANTU' BEL COLPO - E' stata battaglia, intensa e dura ma sempre corretta tra Biella e Cantù per tutti i 40 minuti di gioco, con tanti errori da entrambe le parti, ma anche grande agonismo e voglia di combattere. Ai biellesi sono mancati, soprattutto nella prima parte di gara, i punti di Sosa e Slaughter. Ottima però la reazione dei ragazzi di Cancellieri che hanno però sprecato troppo nei momenti decisivi. Tensione ed equilibrio nella prima frazione tra Biella e Cantù entrambe soggette a numerosi errori in fase di tiro anche su soluzioni scelte bene. Biella penalizzata subito dai falli, fatica a contenere le penetrazioni di Cantù e a trovare soluzioni in attacco. Sono Salyers e Viggiano a portare punti in casa biellese. Il primo quarto avanti di 7 (19-26) trascinati dai punti di Ortner. Biella si trova sotto di 10 (23-33) a metà frazione. I ragazzi di Cancellieri faticano, segnano solo Viggiano e Salyers che deve sostituire Suton (già 3 falli per lui) nel gioco corpo a corpo sotto canestro. Parte da una difesa grintosa e aggressiva il recupero di Biella, che passa dal -9 (27-36) al -3 (33-36) grazie a ottimi recuperi difensivi concretizzati da Soragna, Jurak e ancora Salyers. La reazione di Biella viene smorzata dal solito Ortner che dà agli ospiti il +5 (33-38) con cui si va al riposo. Ancora difficile la situazione per Biella nella terza frazione con Cantù ancora avanti di 10 (36-46) e il solo Viggiano a segnare per i suoi. A 6 minuti dalla fine Biella stringe le maglie in difesa: Sosa s'incolla a Green, Jurak a Ortner e Slaughter a Mazzarino e recupera punto su punto. Jurak a difendere prima e poi andare a segno per il pareggio (52-52) a 3 minuti dal mini-riposo. Sull'inerzia a favore, si porta anche sul +4 (56-52). E' Tabu a mettere la tripla che chiude il quarto con Biella avanti di 1 (56-55). Nell'ultima frazione Biella si trova di nuovo ad inseguire. Micov mette il canestro del +6 (62-68) per Cantù. Con Salyers e Soragna, Biella arriva fino al -1 (69-70) con un minuto e mezzo da giocare, ma l'inerzia è nelle mani di Cantù che controlla fino alla fine. BIELLA-CANTU' 74-75 (26-19, 33-38, 56-55, 74-75) Biella: Slaughter 7, Minessi ne, Soragna 8, Danna ne, Sosa 10, Mariani ne, Suton, Chessa, Viggiano 19, Salyers 17, Jurak 13. All. Cancellieri. Cantù: Bianchi ne, Micov 15, Ortner 21, Leunen 14, Marconato 2, Mazzarino 2, Mian 3, Urbutis ne, Diviach ne, Tabu 9, Maspero ne, Green 9. All. Trinchieri. Arbitri: Sabetta, Lo Guzzo, Filippini. Note - Tiri da due: Biella 19/37, Cantù 19/36. Tiri da tre: Biella 7/27, Cantù 7/16. Tiri liberi: Biella 15/18, Cantù 16/25. Rimbalzi: Biella 34, Cantù 39. Usciti per falli: Sosa (39'). Spettatori: 4.637. Incasso: 62.363 euro. ------------------------------ DERBY AD AVELLINO - Derby di buon livello al Palademauro irpino. Partenza  forzata dei casertani con un improbabile affondo di Jones, mentre Avellino subito a canestro con Thomas. Chirurgico Troutman sotto canestro ma Ere trova la giusta calibratura  e Caserta agguanta il primo vantaggio complice il nervosismo dalla lunetta degli irpini (6-7). Padroni di casa che chiudono la frazione con uno strameritato +5 (22-17). Inizia bene il secondo periodo per Frank Vitucci che ritrova un preziosissimo lavoro difensivo in Taquan Dean. Gara dai ritmi intensi dove però i 14 personali di Chevon Troutman determinano un vantaggio sempre più consistente per Avellino che va al riposo lungo con un confortante +9 (39-30). Ripresa all'insegna di un ritrovato Williams che finalmente si sblocca e con l'ausilio del metodico Di Bella annulla o quasi in poco più di quattro primi lo svantaggio (42-40). Una tripla devastante di Di Bella ristabilisce la perfetta parità. Lo stesso capitano suona la carica e con i suo diciotto punti ribalta le sorti dell'incontro strappando un +4 sulla sirena del terzo periodo. Nell'ultimo quarto guai per Vitucci che deve cominciare a fare i conti con una penalizzante situazione falli,mentre la rotazione di Lauwers e Spinelli non produce gli effetti sperati. A 5'09" dalla fine una penetrazione del centro polacco di Avellino riporta i bianco verdi di nuovo in testa (63-61). Ormai è autentica battaglia su ogni palla. Una tripla liberatoria di Spinelli a 3 minuti dalla fine,una risposta adeguata di Di Bella elevano l'incontro a livelli spettacolari. Spinelli sembra un marziano, non sbaglia più nulla e Caserta torna ancora una volta a casa a mani vuote. AIR AVELLINO-PEPSI CASERTA 79-68 (22-17, 17-13, 14-27, 26-11) Avellino: Green 6, Troutman 20, Spinelli 7, Lauwers, Infanti, Szewczyk 11, Thomas 19, Johnson 3, Dean 13. Non entrati: Cortese, Casoli, Iannicelli, All. Vitucci. Caserta: Koszarek 4, Colussi 1, Di Bella 25, Bowers 12, Garri, Ere 12, Martin 1, Williams 4, Jones 9. Non entrati: Marzaioli, Porfido. All. Sacripanti. Arbitri: Paternicò, Duranti, Vicino Note - Avellino: tiri liberi 29/38, Tiri da tre 4/23, Rimbalzi 45; Caserta: tiri liberi 13/18, tiri da tre 7/23, Rimbalzi 36. Spettatori 4.700, incasso 52.500 euro. ---------------------------------------- TERAMO VINCE ANCORA E LASCIA ULTIMA BRINDISI - Era uno scontro diretto fondamentale per lasciare l'ultima posizione della classifica all'altra e l'ha spuntata Teramo, che chiude il 2010 con una ministriscia positiva di due vittorie consecutive che le permettono per la prima volta di scalare una piazza. Gara dal punteggio basso, sintesi di nervosismo e poca lucidità. Teramo con la curiosità di vedere l'esordio di De La Fuente (12 minuti senza brillare e 4 punti), catapultato sul parquet ad appena 20 ore dal suo arrivo in città. Pronti via e Brindisi dimostra di crederci, vola sul 5-0 ma paga caro lo slancio ai blocchi: Teramo piazza un 9-2 che al 7' riazzera tutto (9-9). Il margine dei padroni  di casa è leggero alla chiusura del primo periodo (15-13). I 9 punti piazzati dai due baby Rullo e Polonara piegano le gambe a Brindisi in un momento critico della gara: al 19' Teramo è sopra di 12 (35-23) e Brindisi annaspa. 37-27 a metà gara. Terzo quarto tutto nervi. La tripla di Diawara al 28' sblocca il 39-31 del tabellone. La tripla a fine periodo riporta sotto l'Enel (45-38). I pugliesi fanno ancora meglio in apertura di ultima frazione, sfruttando al meglio due palloni vaganti smarriti da Teramo e la gara è ufficialmente riaperta: 45-42 al 32'. E' il preludio di un parziale di 8-2 che mette la pelle d'oca alla BancaTercas, chiamata a gestire un solo punto di vantaggio (47-46 e 49-48). Al 36' il Palaska esplode in un urlo liberatorio che sottolinea la parabola delle due triple di Boscagin e Diener: 55-48. Partita chiusa? No, perchè Lang e Roberson la tengono viva capitalizzando due palle recuperate e due tiri dalla lunetta, ed è ancora -1 (55-54), a due giri di lancette dalla fine. Brindisi però si perde e la lunetta regala ai biancorossi di casa un margine abbastanza solido (60-54) per rintuzzare l'ennesima tripla di Diawara (il migliore di Brindisi, con 17 punti e 11 rimbalzi mai fuori dal parquet) e concludere con un discreto margine sul 65-57. TERAS TERAMO-ENEL BRINDISI 65-57 (15-13, 37-27, 45-38). Teramo: Zoroski 6, Ricci ne, Boscagin 11, Lulli ne, De La Fuente 4, Diener 17, Martelli ne, Davis 4, Rullo 5, Polonara 4, Fletcher 14. All. Ramagli. Brindisi: Lang 14, Roberson 11, Maresca 3, Infante 2, Gallea ne, Pugi ne, Dixon 4, Diawara 17, Giovacchini 2, Tourè 4. All. Perdichizzi. Arbitri: Facchini, Giansanti, Pinto. Note - Tiri liberi: Teramo 13/19, Brindisi 7/8; tiri da tre: Teramo 6/23, Brindisi 4/18; rimbalzi: Teramo 44, Brindisi 39. Usciti per 5 falli: Roberson (40'). Spettatori 3.200. RISULTATI Scavolini Pesaro-Fabi Montegranaro 73-78 (25/12) Canadian Bologna-Vanoli Cremona 116-100 dopo 3ts (26/12) Benetton Treviso-Montepaschi Siena 77-79 Lottomatica Roma-Dinamo Sassari 92-80 Air Avellino-Pepsi Caserta 79-68 Banca Tercas Teramo-Enel Brindisi 65-57 Angelico Biella-Bennet Cantù 74-75 Armani Jeans Milano-Cimberio Varese mercoledì h.20. Classifica: Siena punti 20; Cantù e Milano 16; Varese, Bologna e Pesaro 12; Biella, Roma, Cremona, Treviso, Montegranaro e Avellino 10; Sassari e Caserta 8; Teramo 6; Brindisi 4. Prossimo turno (2/1, h.18.15) Caserta-Roma (h.12) Varese-Biella (h.14) Brindisi-Pesaro (h.16) Siena-Bologna (h.18) Montegranaro-Teramo Cremona-Treviso Sassari-Avellino Cantù-Milano (h.20) Leggi i commenti I commenti dei lettori 
Dopo un anno di crisi, anche il Capodanno fatica a decollare. E a due giorni dalla lunga notte di San Silvestro i locali si trovano ancora tavoli da completare e ingressi da vendere. Perché riempire un veglione a più di 100 euro a persona tra buffet e serata danzante non è più un gioco da ragazzi come quando, fuori dalle discoteche, la coda si allungava più passavano le ore e i clienti erano disposti a pagare cifre esorbitanti pur di entrare. In compenso però i commercianti delle quattro zone sotto ordinanza (via Sarpi, via Padova, corso Lodi e via Imbonati-Comasina) hanno ottenuto la deroga dal sindaco Moratti al coprifuoco e potranno restare aperti con gli stessi orari del resto della città. Nell’anno in cui si rinuncia a tutto, i milanesi calibrano di più anche le spese dei divertimenti. Compreso il Capodanno, notte di eccessi per eccellenza. E per far fronte alla crisi i gestori si ingegnano per arrivare al tutto esaurito, parola in disuso a fine 2010. "È stato un anno difficile soprattutto per quanto riguarda le cene aziendali e i clienti del privé che vogliono tavolo e champagne - racconta Roberto Cominardi, titolare dell’Old Fashion -. Hanno retto gli ingressi singoli a 15-20 euro dei giovani, ma il resto è stato in calo". Per questo alla discoteca al Parco Sempione Cominardi, che è riuscito a fare il sold out con ingressi a 130 euro, ha lanciato l’idea del paghi uno e entri 4. Il biglietto di venerdì infatti comprende un free pass per il 7, 8 e 9 gennaio. Altri hanno scelto di ribassare i prezzi fino al 20 per cento. Alcune discoteche hanno lanciato offerte online dell’ultima ora con ingressi a 100 euro anziché 120 per riempire i posti disponibili. Il Gattopardo, invece, ha scelto una cifra molto concorrenziale per riempire il locale: con 80 euro si mangia e si balla. E nonostante questo non ha ancora tutti i tavoli pieni. "Le prenotazioni arrivano sempre all’ultimo momento - spiega Pino Scalise, il proprietario -, ma sono certo che per il 31 saremo pieni". "È probabile che alla fine i locali si riempiranno perché alla fine in città resterà molta gente - dice Massimo Gallo, gestore di ristoranti e organizzatore di catering per locali notturni - . Ma le serate esclusive a 200 euro con le liste d’attesa non ricordi lontani. Quest’anno ovunque si è andati al ribasso". Conferma l’anno di ristrettezze anche l’Epam, l’Ente che riunisce i pubblici esercizi, con il vicepresidente Alfredo Zini che, soddisfatto della deroga alle ordinanze, spiega: "È stato un anno di crisi e visti gli incassi magri sono molti di più i locali che quest’anno sono rimasti aperti anche durante le vacanze. Questo ha portato a una maggior concorrenza fra loro e, di conseguenza, una diminuzione dei “tutto esaurito” rispetto agli altri anni. Ma almeno il coprifuoco per una notte è stato sospeso. Mi auguro sia un primo passo verso una marcia indietro del Comune". Il futuro delle ordinanze verrà deciso dal sindaco a metà gennaio - tutti i provvedimenti terminano il 31 -, ma il vicesindaco Riccardo De Corato anticipa la possibilità di non rinnovare il coprifuoco in via Sarpi e via Padova. "Le ordinanze sono nate come una risposta a un’emergenza di ordine pubblico, determinata da ripetuti episodi che, almeno in queste due zone, non si sono più verificati. Non vedo quindi perché non possano essere revocate". 
A MALI estremi, estremi rimedi. Quando arrivano i vigili urbani inviati dal Tribunale dei minori la bambina di quattro anni finisce in un armadio. Nascosta per non essere portata via e affidata al padre, alla fine di una lunga battaglia conclusa con l’Appello e le dure parole dei giudici. Quella bambina va affidata al padre, vista «l’ottusa resistenza della madre rispetto agli avvertimenti del tribunale». La piccola deve andare con il genitore perché curata male, non sottoposta alle vaccinazioni obbligatorie, abbandonata a se stessa. Ma intanto scoppia la rissa, la folla di parenti, nell’appartamento dello zio della piccola a Forio d’Ischia dove era stata nascosta. I familiari cercano di ostacolare i vigili urbani dell’Ufficio minori al comando del tenente Bernardino Maccione che intanto chiedono i rinforzi alla polizia. La bimba viene portata in commissariato, poi, scortata, su un’auto della polizia municipale danneggiata dai familiari, su un traghetto sorvegliato da Capitaneria di porto e carabinieri. Arriva a Pozzuoli dove viene visitata dai medici del 118. Per venire infine riaffidata al padre che la riporta a Ischia, a casa sua. Vicenda tormentata, quella della piccola Ivana. Figlia di genitori non sposati e che non hanno mai convissuto. Entrambi disoccupati. È il padre — che ha riconosciuto la figlia e versa 300 euro al mese per il suo mantenimento — tre anni fa, a denunciare le condizioni di vita della piccola, convincendo il Tribunale dei minori a tenere la piccola sotto stretta sorveglianza. Intervengono così gli assistenti sociali, che puntualmente riferiscono la loro insoddisfazione per il comportamento della madre. La bambina non viene visitata da un medico, non fa le vaccinazioni, vive in ambienti angusti e sovraffollati dove ci sono anche animali da cortile. Un anno fa le viene imposto di iscrivere la bambina all’asilo, e lei dichiara di averlo fatto. Ma l’asilo indicato non è mai stato aperto. Infine il tribunale decide: la madre perde la patria potestà sulla figlia, che viene affidata al padre. Sentenzia il tribunale: la donna potrà vedere sua figlia due volte alla settimana e con incontri protetti. Ossia alla presenza dei servizi sociali. Così, quando i vigili urbani vanno a prendere la piccola, succede l’inferno. Ma oramai la battaglia è perduta. 
Il «bel Renè» nel regno di Sandokan e di Zagaria. Per differenza di età Vallanzasca  quattro ergastoli, 260 anni di carcere, sette omicidi e quattro tentativi di evasione, oltre ad un formidabile passato di tombeur de femmes  non ha mai conosciuto Schiavone e i vertici del clan dei Casalesi, ma sapere che da qualche giorno è in vacanza a Mondragone, il paese della moglie Antonella, mette i brividi perché un «incontro» tra le due scuole criminali più efferate del dopoguerra, quella lombarda e quella napoletana, avrebbe avuto effetti devastanti. Oggi le cose sono cambiate, anche se, a leggere bene dentro la notizia, c’è una curiosità che è giusto sottolineare. In breve: Schiavone è detenuto a Opera, che può essere definito, con un minimo di enfasi, il carcere di Renato Vallanzasca che dal 1972, tranne qualche intermezzo, ha lì il suo domicilio coatto. Legittimo, quindi, pensare che i due si sarebbero potuti incontrare, ma ad una verifica più attenta questa possibilità risulta destituita di ogni fondamento Pur abitando sotto lo stesso tetto, il bel Renè e Sandokan non hanno mai incrociato gli sguardi perché il primo è da tempo un detenuto semilibero che trascorre all’esterno la giornata e rientra in cella alle 21,30 mentre Francesco Schiavone sconta il carcere duro ed è in regime di isolamento assoluto. Soddisfatta questa curiosità, seguiamo nel paesone border line tra Napoli e Caserta il «re della Comasina», la valle nella quale ha effettuato i raid criminali che hanno sparso terrore e morte a Milano e in provincia nella seconda metà degli anni ‘60, che ha accompagnato la consorte per una missione molto dolorosa, la malattia grave del fratello, e per questo ha ottenuto una licenza premio che si concede ai detenuti che hanno dimostrato, con i fatti, di aver davvero cambiato vita. E di essersi reinseriti. È il suo caso anche se nove anni fa gli fu negata la grazia. A Mondragone Vallanzasca è ospite di un albergo sulla vecchia Domitiana con piscina e un lusso solo accennato ma molto americano. Questi agi, però, non li gode in quanto si sforza di non farsi vedere troppo in giro e ci riesce: a domanda, infatti, il comandante dei vigili urbani ha candidamente dichiarato di non sapere di avere in casa quest’ospite particolare. E i carabinieri che, come dire l’hanno in consegna trattandosi di un detenuto in regime di articolo 21, si tengono a rispettosa distanza. Non avendolo trovato in albergo abbiamo anche tentato di incontrarlo nel vecchio borgo di Mondragone, ma tutti sono caduti dalle nuvole. E solo i più avanti con gli anni hanno ammesso di ricordare il cognome e, in parte, i delitti. «Per quello che sono stato — ha dichiarato il bel Renè — è giusto che non venga più ritenuto pericoloso e l’ho dimostrato tutte le volte che mi sono state concesse licenze premio. Una volta, per un’operazione all’anca, stetti fuori sei mesi; quella volta, lo ammetto, fu davvero duro rientrare in cella, ma vinsi la sfida». A guardarlo oggi l’immagine del bandito bello e maledetto scolora e lascia il posto a quella di un uomo maturo — ha 61 anni — che non nasconde i suoi acciacchi. Veste casual e ai giornalisti che lo hanno avvicinato tiene a mostrarsi una persona assolutamente normale: «Da quindici anni — dice — ho ricacciato indietro l’altro che era in me e sono riuscito perfino a stabilire un rapporto con il territorio nel quale vivo, e a intrattenere relazioni cordiali con le altre persone; questa è una cosa che l’altro Vallanzasca non aveva nel suo Dna». La sua giornata è scandita dagli impegni familiari, ma a Mondragone, come a Milano, segue con meticolosità le pubblicazioni che lo riguardano. Dal romanzo “I fiori del male” scritto a quattro mani con il giornalista Carlo Bonini al film sulla sua vita firmato d Michele Placido e interpretato da Kim Rossi Stuart e da Valeria Solarino. In queste storie il suo passato di bandito feroce e sanguinario ritorna sempre, ma a rimarcare la differenza lui esibisce la buona condotta che pratica da quasi venti anni. E il volontariato con i ragazzi difficili che svolge nel suo ufficio milanese. E, a mò di esempio, cita l’opera di convincimento operata nei confronti di un ragazzo che gli confessò, per darsi un’aria, l’intenzione di evadere. «Mi andò ben e quell’ex ragazzo avviato sulla strada del crimine ora lavora, si è reinserito e mi è grato perché l’ho aiutato a non diventare un futuro Vallanzasca. In attesa di diventare un uomo completamente libero — continua — mi dedico con impegno a questo lavoro di recupero. Per uno con il mio passato salvare solo un giovane è una vittoria importante e un modo per dare davvero un calcio al passato». E serve a convincere definitivamente i giudici che dovranno ridarle la libertà. «Spero che sia così e, del resto, ho letto che è giusto dare a tutti una seconda opportunità di salvezza». 
SAN JOSE' (California) - Guai in vista per Apple dopo che un gruppo di consumatori ha intentato causa per frode via computer e violazione di privacy. Il procedimento, avviato il 23 dicembre presso il tribunale di San Josè, in California, potrebbe ottenere lo status di causa collettiva. Secondo l'accusa, alcune applicazioni per iPhone e iPad (per esempio Pandora, Paper Toss, ma anche Dictionary.com e Weather Channel) trasmetterebbero informazioni personali a società di ricerca e network pubblicitari senza il consenso degli utenti. In particolare, i codici che identificano gli apparecchi (iPhone e iPad contengono un "Unique device identifier", codice identificativo unico, che non può essere bloccato dall'utente) consentirebbero a società terze di monitorare quali software sono scaricati e quanto frequentemente e quanto a lungo sono utilizzati. "Alcune applicazioni vendono anche informazioni ulteriori, per esempio età, reddito, indirizzo, orientamento sessuale, visione politica e provenienza etnica", si legge nella documentazione presentata dai consumatori. Il caso di un uso controverso dell'Udi da parte di queste applicazioni era stato sollevato nelle scorse settimane dal Wall Street Journal . La causa, ha spiegato Majed Nachawati, uno degli avvocati coinvolti nel procedimento, si fonda sulla necessità che chi usa internet abbia "informazioni complete" sul trattamento dei dati. Nel chiedere i danni, le persone che hanno intentato causa lamentano il fatto che "loro proprietà personali, come il computer, siano stati trasformati in mezzi per spiare le loro attività online". Nachwati ha sottolineato che si tratta semplicemente di informare gli utenti e ottenere il loro consenso: "Non solo sono utilizzati i dati ed è violata la privacy", ha concluso, "ma le società coinvolte ne traggono anche profitto. E se ne traggono profitto, devono informare correttamente le persone che ne sono la fonte". 
