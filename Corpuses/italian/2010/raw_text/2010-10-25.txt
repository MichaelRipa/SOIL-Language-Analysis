Grossi pezzi di legno sono piovuti nella stanza dove si stavano cambiando i bambini, prima di entrare in aula. Una nonna, che era chinata sul nipotino di quattro anni per togliergli il cappottino, ha fatto appena in tempo a evitare che quel pannello del controsoffitto cadesse al piccolo sulla testa. E l’asilo, all’arrivo dei vigili del fuoco chiamati dai genitori, è stato dichiarato inagibile per l’intera giornata. Con mamme e papà costretti a tornare a prendere di corsa i propri figli a scuola, dove l’acqua era dappertutto. Ma il Comune assicura: «Le lezioni possono continuare regolarmente ed entro Natale sarà tutto risolto». La stanza con i pannelli caduti Crollano ancora pezzi di tetto nella materna di via Litta Modignani, l’asilo dove a maggio le mamme avevano deciso di mandare i bambini a scuola con il caschetto sulla testa, per protestare contro la scarsa sicurezza dell’edificio dopo la caduta di pezzi di cemento dal soffitto della mensa. I bambini, circa 120, erano stati trasferiti prima dell’estate nella media di via Gabbro, in attesa che il Comune avviasse interventi di manutenzione straordinaria, chiesti da anni da genitori e insegnanti. Lavori di rifacimento delle coperture del tetto, che erano finalmente partiti qualche settimana fa, proprio quando i bambini sono stati fatti rientrare nella sede di via Litta Modignani per iniziare il nuovo anno scolastico. La tempistica ha mandato su tutte le furie i genitori: «Non si capisce perché il Comune abbia aspettato che i bambini rientrassero dalle vacanze per iniziare questi lavori che aspettiamo da anni — si lamenta una mamma di un bambino di cinque anni — avevano tutta l’estate per farlo. Anche perché questi sono i risultati: crolla tutto sulle teste dei nostri figli. È solo fortuna se ieri non si sia fatto male nessuno». La causa del crollo del controsoffitto — avvenuta intorno alle otto, mentre i bambini stavano entrando a scuola — secondo l’assessore ai Lavori pubblici e alle Infrastrutture, Bruno Simini, non sarebbe però dovuta ai lavori in corso ma «a infiltrazioni d’acqua causate dalle continue piogge di questi giorni». Simini assicura inoltre che «le lezioni potranno continuare a svolgersi regolarmente anche in presenza del cantiere, senza nessun problema di sicurezza per i bambini: finché il tetto non verrà rifatto completamente, saranno adottati tutti gli accorgimenti per contenere le infiltrazioni, anche con teli antipioggia». La scelta di continuare a tenere aperto l’asilo riaccende le proteste dei genitori: «Appena piove entra acqua dappertutto — dicono — quel telo antipioggia è già stato messo ma serve a poco: ci sono gli operai che non fanno altro che rimuovere grossi pannelli zuppi di acqua per evitare che crollino in testa ai bambini. Non ci sentiamo sicuri a mandare i nostri figli a scuola nel bel mezzo di un cantiere». 
Al nono mese di gravidanza era andata in ospedale ad Arezzo per partorire ma il bambino che aspettava è morto prima di venire alla luce. Ora la procura di Arezzo ha disposto l'autopsia sul piccolo: l'esame sarà effettuato mercoledì prossimo. A far scattare gli accertamenti della magistratura la denuncia presentata dalla donna, un'albanese di 22 anni alla sua prima gravidanza, e dal marito, residenti ad Arezzo. Secondo la ricostruzione della Asl 8 di Arezzo la ventiduenne era entrata in ospedale con i primi sintomi di travaglio venerdì scorso. I parametri di mamma e piccolo risultavano regolari e così anche nel corso della notte. Al mattino di sabato, intorno alle 8,15, la partoriente ha chiesto di andare in bagno e al suo ritorno a letto, accompagnata da una ostetrica, riattaccati gli strumenti di misurazione del battito cardiaco del bimbo, questo è risultato assente. La ventiduenne, spiega sempre la Asl, è stata subito trasferita in sala parto, il piccolo è stato estratto ma i tentativi di rianimazione sono stati inutili. La Asl ha attivato il suo servizio interno di rischio clinico per l'accertamento della correttezza delle procedure. E' stata chiesta alla coppia anche l'autorizzazione ad effettuare l'accertamento sul feto, una sorta di autopsia, che i due genitori hanno però negata. Poi stamani la ventiduenne e il marito hanno presentato un esposto alla procura. 
CUORE, orgoglio e uno straordinario Lavezzi. Ma il Napoli non è riuscito a evitare il ko contro il Milan (2-1), al termine di 90' condizionati dall'espulsione di Pazienza a metà gara. Inutile la prodezza nel finale del pocho, hanno deciso Robinho e Ibra. Bello l'applauso finale dei 50 mila del San Paolo. Le scelte di Mazzarri hanno condizionato la partita. Difesa d'emergenza, con il debutto assoluto di Aronica nel ruolo di centrale e la rinuncia a Cribari, specialista del ruolo. Ma il brasiliano, evidentemente, non è ancora riuscito a conquistare la fiducia del suo allenatore. Spazio ai "titolarissimi", dunque, col ritorno da capitano di Grava e lo spostamento di Campagnaro sulla sinistra. Reparto rivoluzionato per l'assenza di Cannavaro e di ricambi affidabili. Ha fatto ancora più danni l'infortunio di Maggio, dopo pochi minuti. Con Zuniga spedito addirittura in tribuna, infatti, sulla panchina  si è perso troppo tempo per decidere il cambio, non automatico. Esitazione fatale, per il Napoli. Bravo ad approfittarne il Milan, che ha colpito in contropiede con Robinho (23') durante la momentanea superiorità numerica. Sotto la pioggia sempre più fitta, così, gli azzurri si sono trovati sotto di un gol e con Yebda costretto a entrare a freddo e soprattutto ad adattarsi sulla fascia destra, una posizione per lui del tutto innaturale. Non è un caso, probabilmente, che proprio l'algerino abbia fallito la grande chance per il pareggio, costruita del Napoli con una reazione d'orgoglio. Radente il cross di Hamsik (29'), sciagurato il tocco di piatto sotto misura di Yebda, che ha mancato da favorevole posizione il bersaglio. Stessa sorte, poco dopo, anche per un tentativo in mischia di Cavani, innescato da Dossena. Ma ha corso un pericolo anche De Sanctis, su un bolide di Pato non lontano dalla traversa. Costante la sensazione di insicurezza della difesa azzurra, con Aronica nervoso e impegnato soprattutto a litigare con Ibra. Ma il disatro l'ha combinato Pazienza, facendosi cacciare alla fine del primo tempo per due falli di mano nella metà campo avversaria. Inflessibile Rizzoli: doppio giallo e inferiorità numerica, per la squadra di Mazzarri.  L'arbitro era stato più tollerante in altre situazioni, mentre nella circostanza ha applicato inflessibilmente il regolamento. Due pesi e due misure, insomma, soprattutto quando all'inizio della ripresa Rizzoli non ha espulso Papastathopoulos (già ammonito) per un fallo su Lavezzi lanciato a rete. Ma il Napoli, corretto da Mazzarri con Campagnaro al centro della difesa, ha provato lo stesso a riaprire la partita. Prima il Pocho (3') e poi Hamisk (15') hanno messo paura ad Abbiati, tra i migliori dei suoi. Super due volte anche De Sanctis. Però il raddoppio è arrivato lo stesso (26'), su colpo di testa di Ibra e subito dopo la sostituzione di Hamsik. Tutto finito? No, perché lo scatenato Lavezzi ha ridotto le distanze con una prodezza alla Maradona (33'). Rovente il finale, ma stavolta niente miracolo. 
NAPOLI - Walter Mazzarri analizza la sconfitta con il Milan addebitandola all'approccio alla gara: "Chiederò di strappare la classifica e di giocare tranquilli, perché giocare per l'alta classifica ci inibisce. Siamo entrati contratti, poco lucidi, non eravamo noi. Poi dopo il loro gol ci siamo sciolti dopo aver preso un cazzotto, come è già successo in altre partite". Decisiva anche l'espulsione di Pazienza: "Avrei preferito rimanere in undici, perche a parità di uomini in campo il risultato non sarebbe stato questo". A Mazzarri non  è piaciuto l'arbitro Rizzoli: "Io non voglio parlare degli arbitri, dico solo che chiedo uniformità di giudizio per entrambe le quadre. Chiedo che il regolamento sia applicato nella stessa maniera sia per il Milan che per il Napoli. Se da regolamento non si può stare davanti al pallone, il giocatore deve essere ammonito, come si chiama chiama". Poi rincara la dose, parlando dell'espulsione di Pazienza dopo i due 'gialli' per fallo di mano: "Io, come gli altri che erano con me, ho visto diversità di giudizio nei cartellini gialli, nei falli di mano. Se non ci fosse stato una valutazione diversa in altre situazioni si poteva rimanere undici contro undici, o dieci contro dieci". Leggi i commenti I commenti dei lettori 
NAPOLI - E' soddisfatto Massimiliano Allegri, non solo dei tre punti, ma anche della gestione della gara tenuta dal Milan al San Paolo: "Sino al 2-0 la superiorità numerica l'abbiamo sfruttata bene. Loro hanno avuto una reazione ma poi abbiamo ripreso la partita in mano. L'ardore del Napoli e la loro voglia di acciuffare il pari è stata grande - spiega il tecnico rossonero a Sky - Noi abbiamo commesso qualche errore nell'ultimo passaggio ma il Milan ha disputato una buona partita, soprattutto nei primi 35 minuti del primo tempo. La squadra ha giocato molto bene tecnicamente, restando alta, il Napoli è stato pericoloso su qualche nostro disimpegno errato ma ci sono anche gli avversari. Rispetto a Madrid, insomma, questo Milan mi è piaciuto molto, anche se qualche volta siamo stati frettolosi dopo il 2-0". Allegri spiega la posizione di Robinho mezza punta: "Serviva per aprire la loro difesa. Forse ci sono stati pochi inserimenti di Boateng, che però è stato ordinato, però nelle ripartenze siamo stati bravi, sbagliando un po' nell'ultimo passaggio e nell'uno contro uno. Ma quando il Napoli è tornato un pò in partita, dopo il 2-1, non ha fatto più niente. Non avessimo commesso quell'errore sul loro gol, la partita sarebbe finita lì". Allegri censura qualche atteggiamento di Robinho, dalla mezza sceneggiata su una manata di Aronica ("Non dovevamo caderci, eravamo in vantaggio") a quel tiro da lontano nel recupero. Niente di grave, ovviamente, perchè la classifica ride: "Abbiamo 17 punti, con quattro vittorie consecutive. Abbiamo sbagliato solo a Madrid, dove la partita si è chiusa nei primi 15 minuti. A Napoli non era facile giocare, i partenopei hanno grande corsa e giocatori di buona tecnica". Leggi i commenti I commenti dei lettori 
"Cava Sari è allo stremo. Cava Vitiello non è pronta e non lo sarà prima di molto  tempo. Allo stato è solo uno dei buchi più grandi d’Europa. Non so come mai, pur  essendo stata individuata da quasi due anni, non abbia ancora ricevuto un solo  intervento di trasformazione. L’Europa ci dice che Terzigno non è più una  soluzione, che bisogna cercare altrove. Il sottosegretario Bertolaso è certo di  dimostrare che le informazioni su cui è fondato quel giudizio sono sbagliate.  Spero e credo che riuscirà a dimostrarlo; il problema è che invece non credo che  la cittadinanza, stanca com’è, sia disposta ad aprirgli nuovo credito. Bisogna  andare altrove. Perchè — e lo dico da uomo che conosce il territorio, quindi da  cittadino, non da magistrato — non è vero che lo spazio non c’è. C’è, eccome". Paolo Mancuso, ex capo del pool anticamorra, già numero 2 della  direzione nazionale delle carceri guida la Procura di Nola, l’ufficio  giudiziario territorialmente competente anche su Terzigno e sul  termovalorizzatore di Acerra. A "Repubblica" spiega il suo punto di vista. Procuratore Mancuso, si sta perdendo tempo con Terzigno? "Tempo prezioso se n’è perso tanto. Dai dati in nostro possesso  la discarica Sari può resistere ancora poco, considerate le condizioni anomale  in cui è stata utilizzata. E’ diventata lo sversatoio di ogni tipo di rifiuti. E  la nuova ha bisogno di adeguamenti importanti e strutturali. E occorrerà un  periodo non breve, se i lavori di preparazione andranno fatti come si deve. Ma,  come tutti sappiamo, non è che si possa aspettare". No a Terzigno e come si risolve il problema? "Abbattendo il folle steccato della provincializzazione del  ciclo dei rifiuti. Dico folle non a caso. Conosco il territorio per averlo  indagato in lungo e in largo in oltre 30 anni di magistratura e anche per averlo  fisicamente visitato nei suoi luoghi più reconditi. In Campania lo spazio per  una nuova discarica c’è. Dirò di più: non solo c’è, ma si possono trovare luoghi  praticamente disabitati o comunque con una scarsissima densità di popolazione  per cui verrebbe esclusa ogni possibile rivolta e non dovremmo assistere alle  immagini di questi giorni: donne con il rosario in mano, agenti con il  manganello e lo scudo fra razzi e molotov". Già, ma il decreto del governo dice che ogni provincia se la  deve vedere con i propri rifiuti. "La provincia di Napoli ospita quasi il 60 per cento della  popolazione campana: corrisponde a un principio di ragionevolezza che questa  provincia sia autonoma per i suoi rifiuti? E’ credibile che un presidente della  Regione chieda ai suoi colleghi del nord quella solidarietà che non riesce ad  assicurare fra le proprie provincie? Occorre un intervento dello Stato che  corregga una situazione insensata. Ritengo, da cittadino, che sia stato commesso  un errore logistico serio con la provincializzazione". Come se ne esce? "Non voglio insegnare il mestiere a nessuno ma credo che questa  rigidità vada superata e abbattuta. Immagino che, lavorando di concerto,  specialisti e forze politiche, possano trovare una via d’uscita". Non immagina altre rivolte qualora si vada altrove? "Se si individuano i luoghi giusti — che ci sono — credo di no.  Perchè, in tal caso, sarebbero davvero pretestuose. Ci sono posti davvero  adatti. Ma non devo indicarli io. L’importante è accompagnare le cittadinanze  ospitanti con politiche di risanamento economico e sociale. Terzigno aspetta da  anni il ristoro che le spetta; finora ha solo pagato costi sociali altissimi". Procuratore, se lei vivesse lì, cosa farebbe? "Io penso che quella gente è esasperata. Penso che non ne può  più. Penso che due enormi discariche in un piccolo paese non siano sopportabili  per nessuno. A Terzigno come altrove. Questo penso. Ma penso anche un’altra  cosa: occorre assolutamente dare atto alle forze di polizia che, nella  situazione data, stanno operando in un modo straordinario, stanno dimostrando  una straordinaria maturità, assicurando gli sversamenti quando possono,  mostrando i muscoli, ma restando indifferenti a provocazioni e attacchi di tutti  i generi. I danni ai cittadini sono insignificanti, dopo giorni e giorni di  scontri, e questo vorrà dire qualcosa. Ma sapete che questi ragazzi resistono in  piedi anche 24 ore, perché spesso il cambio non riesce a superare gli  sbarramenti? Gli agenti sanno che di fronte hanno gente esasperata e in fondo si  chiedono anche loro "se vivessi qui, cosa farei? "". In questi giorni difficilissimi anche il suo ufficio è chiamato  ad assicurare la presenza dello Stato. "La Procura di Nola è pronta ad assumersi le sue responsabilità  istituzionali. Abbiamo ricevuto i rappresentanti dei sindaci interessati e un  loro documento; li abbiamo sollecitati a costituire quei comitati di cittadini  che la legge prevede: sarebbero nostri interlocutori privilegiati. Il nostro  impegno è vigilare, anche cooperando con loro, sul rispetto delle regole". g.marino@repubblica.it 
ROMA - Nessuna trattativa semmai un "abuso di potere" di due alti ufficiali del Ros, il "servizio segreto dei carabinieri", che volevano "dimostrare che da soli potevano battere la mafia", intervenire sulla strategia delle stragi e magari "fare il colpo grosso". Claudio Martelli, ascoltato stasera davanti la commissione antimafia sulle stragi del '92 e del '93, conferma la deposizione già fatta nel corso del processo al generale Mario Mori. Quella intrapresa dal Ros era una iniziativa che andava al di là dei compiti che la legge all'epoca assegnava alla Dia e non più al Reparto Operativo Speciale (Ros) dei carabinieri. Martelli, ministro della Giustizia dal febbraio 1991 al febbraio 1993, ha detto di avere sull'episodio "singolare" della visita fatta al suo capo di Gabinetto, Liliana Ferraro, una valutazione diversa da quella che dà la magistratura. De Donno spiegò che dopo la morte del giudice Falcone c'erano stati contatti tra Mori e De Donno con Massimo Ciancimino e poi con Vito, il padre. I due chiedevano un "appoggio politico". "Io mi mossi sì ma per far rientrare nei ranghi questi due ufficiali. Il Ros non era più competente in materia di mafia. Avvertii il generale Taormina dei carabinieri e il ministro degli Interni. Visto che tutto ciò avvenne a cavallo di un cambio nella compagine governativa penso di averlo detto sia a Scotti che al suo successore, Nicola Mancino ma nel dubbio certamente l'ho detto, in epoca successiva a Mancino. Fu una libera iniziativa della Dottoressa Liliana Ferraro quella di informare il giudice Borsellino della vicenda perchè "non bisognava essere degli Einstein per sapere che Paolo Borsellino era il logico successore di Falcone". "Io comunque mi arrabbiai molto dopo la prima visita di De Donno e ancor di più quando il capitano venne a chiedere una sorta di autorizzazione a svolgere colloqui investigativi in carcere e la restituzione del passaporto a Vito Ciancimino. Chiamai il Procuratore generale di Palermo per metterlo in allarme e in conseguenza di ciò l'ex sindaco Vito Ciancimino venne nuovamente arrestato". 
