MILANO - Zaccheroni se la prende con l'arbitro Damato, reo di aver espulso in maniera affrettata Sissoko: "La gara è stata caratterizzata dall'espulsione di Sissoko. Non discuto sul secondo, ma il primo giallo non ha fondamenti regolamentari, la gara è dipesa da quello. Di solito degli abitri non parlo mai, ma stavolta bisognava applicare la regola del buon senso". Zaccheroni è comunque soddisfatto della squadra: "La prova della squadra è stata buona, soprattutto nei primi venti minuti in cui abbiamo tolto l'iniziativa all'Inter. Perchè la sostituzione di Del Piero e non di Diego? Uno dei due lo dovevo togliere una volta rimasti in dieci, e comunque il Diego del primo tempo è stato il migliore da quando io sono alla Juventus". Sul gran gol di Maicon, Zaccheroni ha qualcosa da recriminare: "Un nostro attaccante (Amauri, ndr) ha sbagliato la marcatura al limite dell'area". La posizione della Juve sempre più deficitaria: "Il problema maggiore di questa squadra è stata la condizione. Troppi infortuni, gente che rientrava doveva subito sostituire gli infortunati e le partite erano tante. Io in pratica è come se allenassi da due settimane, ma la squadra solo adesso arriva a trovare un po' di continuità. Del resto questa è una stagione nata male e che sta proseguendo male. Purtroppo questa è un'altra brutta botta, difficile da mandar giu, soprattutto per la classifica. Quindi mi devo preoccupare di risollevare ancora una volta il morale della mia squadra. Dobbiamo tirare fuori altre energie e lottare fino alla fine". Anche Chiellini parla dell'espulsione di Sissoko come momento decisivo della gara: "Secondo me ce la saremmo potuta giocare ampiamente, perché nella prima mezzora loro erano sulle gambe, forse per le tante partite giocate, poi l'espulsione di Sissoko ha condizionato la partita: la prima non esiste al mondo - dice il difensore bianconero -. Tanti piccoli episodi che alla fine decidono la partita. Motta mi ha quasi spogliato con il suo intervento, Samuel con tutti i falli che ha fatto. L'Inter è una grande squadra ma oggi senza tante piccole cose non avrebbe vinto la partita". Chiellini, quindi, smentisce problemi all'interno dello spogliatoio. "La squadra è tranquillissima, quello che ci disturba è quello che succede in campo, mentre lo spogliatoio non é condizionato da quello che succede fuori". "La sconfitta di questa sera è dura da digerire e non solo perché l'Inter è la nostra grande avversaria ma perche sentiamo di non meritarla. Le voci su Zaccheroni, su un nuovo allenatore non ci interessano - conclude Chiellini -. Lui ci ha impressionato positivamente tutti. Ci restano ora quattro partite ma una vittoria del Palermo domenica a Cagliari complicherebbe molto le cose". Leggi i commenti I commenti dei lettori 
MILANO - "E' stata una vittoria importantissima e sofferta contro una squadra venuta a S. Siro per fare la sua partita. E infatti è stato un match duro ed equilibrato, ma alla fine siamo riusciti a portare a casa tre punti che ci permettono di essere primi, in attesa di vedere cosa farà la Roma domenica". Così Xavier Zanetti dopo la vittoria dell'Inter sulla Juve ai microfoni di Sky. Ora il Barcellona: "Giochiamo contro la migliore squadra al mondo per continuità di gioco, sarà una grande serata". Capitan Zanetti ha giocato con una fascia celebrativa per le 500 presenze in nerazzurro, denotando una ottima condizione atletica: "Stiamo bene. Ci sono tante partite di seguito, ed in ognuna si spende tantissimo perchè siamo obbligati a vincere per rimanere in cerca degli obiettivi che vogliamo. Quando arriva un pò di stanchezza bisogna essere intelligenti e rimanere compatti". Con Mourinho in silenzio, per la società parla il direttore dell'ara tecnica Marco Branca: "Abbiamo avuto qualche difficoltà, loro si sono chiusi bene e dopo l'espulsione di Sissoko hanno rispettato tutte le distanze, erano molto corti, molto compatti. Non era facile trovare un buco, l'ha trovato Maicon con un gol bellissimo, ha sbloccato la partita con una prodezza, anche se qualche gol l'avevamo sbagliato". Tre punti e sorpasso alla Roma, in campo domenica pomeriggio contro la Lazio. "Noi giochiamo per la nostra maglia, per il nostro stadio, non dobbiamo dare nessun messaggio. Noi nervosi? Nessun nervosismo, c'è tanta concentrazione, tanta voglia di far bene e tanta professionalità". Chiusura sulle parole rilasciate in settimana da Moratti, che si è detto 'un milione di voltè più 'intossicato' del padre che per questo cedette l'Inter a Fraizzoli. Secondo Branca i tifosi nerazzurri non devono preoccuparsi: "credo la stanchezza passeggera ci possa, debba esserci per tutti ma ha due milioni di forze di più". Anche Samuel Eto'o parla di gara sofferta: "È stata una gara difficile, nervosa, ma la cosa importante è che abbiamo vinto e ora aspettiamo la gara di martedì. Più che il mio gol, è stato il lavoro di tutta la squadra che è stato importante, la mia rete ci ha dato solo un po' di tranquillità - dice l'attaccante camerunense - Cosa mi è piaciuto di più della squadra stasera? Il cuore, il cuore che ha messo la squadra è ciò che mi è piaciuto di più stasera: mancano poche gare, dobbiamo continuare a lottare, ce la possiamo fare". Belle parole per Maicon ("il suo è stato il gol più bello del campionato, avere uno come lui è la cosa migliore che ci possa capitare, non dovrebbe mai andare via da qui") ma ora c'é da preparare la sfida al Barcellona. "Dobbiamo prepararla con tranquillita', dobbiamo provare nella nostra testa ad anticipare la gara, sentirla nella nostra testa, perché gare come questa si giocano quasi più con la testa che con i piedi". Leggi i commenti I commenti dei lettori 
Basta rinvii. Basta attese di sponsor che ci mettano i soldi. Da troppo tempo la promessa di restaurare la Galleria Vittorio Emanuele resta lettera morta. Per questo il sindaco ha deciso: «I lavori devono partire al più presto, visto che non c’è lo sponsor faremo da soli, sarà il Comune a pagare». I soldi si troveranno, pur di vedere la pavimentazione della Galleria ripulita e in attesa che un altro progetto prenda forma concreta: quello della manutenzione straordinaria della storica cupola, non più toccata da trent’anni. È stata netta Letizia Moratti con gli assessori e i tecnici che ha visto: dopo due gare andate deserte, dopo che un imprenditore per settimane ha mantenuto accesa la speranza di pagare i lavori attesi da anni per poi defilarsi, con un progetto approvato da tempo e inserito nell’elenco delle priorità non c’è più tempo da perdere. Perché ancora pochi mesi fa il sindaco assicurava che in primavera sarebbero iniziati i lavori — durata stimata, 300 giorni — che avrebbero fatalmente portato la Galleria ripulita e lucidata proprio in vista delle elezioni comunali 2011. Un mese fa, già in ritardo sulla tabella, si sperava ancora su un imprenditore pugliese che sembrava disposto a sborsare come sponsor il milione e 800mila euro necessari per tirare a lucido le tessere colorate, gli stemmi dell’Ottagono, il Toro amato dai turisti e i 256 rosoni di vetro disseminati sui 6.239 metri quadrati di pavimentazione dell’intera Galleria, compresi i portici settentrionali e meridionali. Ma ancora una volta la speranza è svanita. Così la Moratti ha deciso di trasferire sulle casse comunali l’importo dei lavori, pur di poter bandire una gara per i lavori già entro l’estate. L’intero progetto passa sotto la direzione dei Lavori pubblici: i tempi di realizzazione saranno forse dilatati per rispettare le norme di legge delle gare pubbliche (lo sponsor privato, invece, avrebbe avuto procedure più snelle). E se dovesse arrivare in corso d’opera uno sponsor — che a quel punto non avrebbe l’onere della gestione lavori — sarà accolto a braccia aperte. Ma gli uffici di Palazzo Marino stanno già lavorando al passaggio successivo: è pronto, infatti, il progetto preliminare per sistemare la copertura della galleria. Rovinato dagli anni e dallo smog, il tetto in ferro e vetro del salotto buono di Milano sarà tirato a lucido. Gli ultimi interventi in quota risalgono alla metà degli anni Ottanta, ora il biglietto da visita della città attende il via libera definitivo per i lavori, perché mancano alcuni passaggi burocratici. Un’operazione da 2 milioni e 787mila euro, che lievita fino a 3 milioni e 650mila tra accertamenti tecnici e collaudi. Soldi necessari per consentire agli operai di intervenire in massima sicurezza ripristinando la totale funzionalità delle passerelle che corrono lungo i 658 metri del perimetro della Galleria. Da qui l’opportunità, studiata dagli uffici tecnici, di creare un percorso protetto realizzando una sorta di cantiere sempre aperto e visitabile. Per ora un’idea che, sfruttando i lavori di restauro, potrebbe diventare realtà. Una passeggiata mozzafiato a 24 metri di quota per turisti e milanesi. «Faremo le opportune valutazioni: è una possibilità da prendere in considerazione», dice l’assessore all’Arredo, Maurizio Cadeo. Soldi e tempi permettendo, la promenade sui tetti vista Duomo potrebbe arrivare prima di Expo 2015. 
L'Inter è ancora lepre. Almeno fino a domenica pomeriggio. Tiene il servizio, e va al cambio di campo. Insomma batte la Juve come era obbligata a fare e ora torna in testa al campionato, in attesa del derby di Roma. Finisce 2-0 con apoteosi solo nel finale: merito di un balletto brasiliano con magnifico destro da 20 metri di Maicon a un quarto d'ora dal termine, prima del raddoppio di Eto'o su assist di Muntari nel recupero. Decisiva, con ogni probabilità, l'espulsione di Sissoko al 37' del primo tempo, che si fa cacciare per doppia ammonizione dopo un assurdo fallo in ritardo su Zanetti. Senza il maliano la Juve, che aveva tenuto botta fino a quel punto, è costretta a una gara esclusivamente difensiva. L'Inter non brilla, fatica, non è fluida nella manovra d'attacco, ha Sneijder e Milito chiaramente sotto tono, ha Eto'o che pasticcia, ha Pandev che non trova il guizzo. Nella ripresa con Balotelli al posto di Pandev c'è più impeto, più fisico, più genio, più forza. La Juve arretra, si difende bene attorno a Cannavaro e Chiellini, ma crolla sulla gemma di Maicon, che festeggia quasi emozionato, poi fa gesti al pubblico, poi alla tribuna, si mette la mano sul cuore e sembra voler dire "Io resto qui". Si chiude col raddoppio di Balotelli ed Eto'o, Mourinho che entra in campo per esultare, Moratti saltella felice, è andata anche questa. E adesso sotto col Barcellona. E' stata la sfida dei veleni, in uno stadio mezzo vuoto (o pieno per metà) per effetto delle normative di "sicurezza" che hanno impedito ai tifosi juventini di essere presenti e anche a molti interisti di acquistare il biglietto in modo semplice e diretto. Molti striscioni ostili nei confronti della Juve, ovviamente, molte scritte di sostegno a Giacinto Facchetti. Ma prima della partita ecco spuntare il grottesco, anzi la vergogna: durante il minuto di raccoglimento per le vittime del disastro ferroviario di Laces, nel silenzio dello stadio, un "tifoso" ha urlato a squarciagola "Cannavaro vergognati", guadagnandosi l'applauso della folla. Viva l'Italia, viva il calcio in Italia. Poveri noi. Leggi i commenti I commenti dei lettori 
ROMA - Costumone o non costumone (quello bocciato dalla federazione internazionale, detto anche superbody che faciliterebbe i primati) Federica Pellegrini è sempre Federica Pellegrini, numero uno assoluta anche agli Assoluti di Riccione. La campionessa azzurra nella terza giornata di gare dei primaverili si regala una prova da applausi sui 400 stile libero, firmando il miglior tempo mondiale stagionale con 4'04"30 (il primo 100 nuotato in 57"86 al di sotto del passaggio del record del mondo di 3'59"15). Dopo di lei il vuoto, e la dicono lunga i i 9"32 che la separano da Martina De Memme, seconda in 4'13"62. Eppure la regina della piscina non è del tutto soddisfatta: "Nuotare in solitario, senza punti di riferimento, è sempre difficile e senza costumone la gestione della gara cambia radicalmente - dice l'azzurra - Non posso essere contenta del mio ritorno: ho avvertito fatica, abbassato la frequenza. Restano la consapevolezza di aver registrato il miglior tempo dell'anno e di avere ancora ampi margini di miglioramento". Le altre gare. Conferme dalla velocità tra i ventenni dell'Italnuoto: Marco Orsi è campione dei primaverili vincendo i 50 sl in 22"18 e vola nella staffetta mista con un 100 lanciato da 47"86. Primo titolo assoluto della carriera per Cesare Sciocchetti che vince i 400 sl in 3'48"93, davanti a Samuel Pizzetti e Andrea Busato. Fuori dal podio Federico Colbertaldo e Massimiliano Rosolino (rispettivamente quarto e quinto, mentre Emiliano Brembilla eliminato in batteria). Elena Gemo si conferma regina del dorso bissando il successo dei 100 con quello dei 50 in 28"76. Seconda Elisa Apostoli (Rane Rosse Aqvasport) in 29"25. Nella prova maschile successo di Stefano Mauro Pizzamiglio in 25"47, un centesimo meglio del primatista italiano Mirco Di Tora. Silvia Di Pietro, 17 anni, continua a stupire e conquista, con i 100 farfalla, il terzo titolo assoluto con il tempo di 59"36. Leggi i commenti I commenti dei lettori 
ROMA - I clan di tutte le mafie "vogliono il silenzio" e "solo mostrando come stanno le cose si ha la possibilità di fare resistenza": lo scrive Roberto Saviano in una lettera aperta a Silvio Berlusconi, dopo le sue affermazioni sulla pubblicità che farebbero alla mafia fiction come La Piovra e libri come Gomorra , e che domani sarà pubblicata da Repubblica . "Presidente Silvio Berlusconi - scrive Saviano - le scrivo dopo che ha accusato chi racconta i meccanismi criminali di essere responsabile di 'supporto promozionale alle cosche'". "Le chiedo solo di fermarsi un momento a riflettere - scrive fra l'altro l'autore di Gomorra - su cosa le sue parole significano per quanti trovano la forza di raccontare e di esporsi, rischiando. Per i clan che in questi anni si sono visti raccontare, la parola ha rappresentato sempre un affronto perché rendeva di tutti informazioni e comportamenti che volevano restassero di pochi. Ciò che vogliono è il silenzio e solo mostrando come stanno le cose si ha la possibilità di fare resistenza". "Invece di accusare chi racconta avrebbe potuto dire che l'Italia è il paese con la migliore legislatura antimafia del mondo. Di come noi italiani offriamo il know-how dell'antimafia a tutto il mondo. Questo sarebbe stato dare dignità a chi si batte per debellare una piaga, di questo i suoi elettori sarebbero andati fieri. Molti di loro, credo, saranno al contrario rimasti sbigottiti ed indignati dalle sue parole e forse proprio loro potranno aiutarla a smentirle", prosegue lo scrittore. La lettera di Saviano al premier si conclude così: "Io a questi attacchi oramai sono abituato e continuerò a usare la parola per raccontare, per condividere, per aggiustare il mondo, per capire. Sono nato in una terra meravigliosa, purtroppo devastata, la cui bellezza continua a darmi forza per sognare la possibilità di un'Italia diversa". Leggi i commenti I commenti dei lettori 
L'Inter ha sofferto ma alla fine da grande squadra qual è ha conquistato la vittoria che voleva, è ritornata in testa e ha messo una pressione enorme sulle spalle di Ranieri. Ha sofferto perchè davanti si è trovata una delle migliori Juventus della stagione, ma la partita è stata decisa da quella ingenuità di Sissoko: in dieci era chiaro che prima o poi l'Inter sarebbe passata. La squadra di Mourinho,  per la prima volta mi è apparsa stanca, una squadra che comincia ad avvertire il peso della stagione, delle tante partite giocate, della grande pressioine di questo finale di questa stagione, ricco di partite e di pochi allenamenti. Non credo che abbia affrontato la Juventus condizionata dalla partita con il Barcellona di martedì: una grande squadra affronta le sfide una per volta senza guardare avanti. Con la squadra di Zaccheroni, l'Inter si giocava una buona fetta di scudetto e non poteva permettersi di pensare a Messi. Ora Mourinho e i suoi giocatori possono concentrarsi sul Barcellona e trovare la forza di fare una partita importante perchè la squadra vista contro la  Juventus non può bastare contro la formazione al momento più forte del mondo. Intanto l'Inter si gode il sorpasso, lo stress lo ha lasciato alla Roma 
E' morta la donna americana che martedì pomeriggio ha tentato di suicidarsi assieme al marito in una stanza dell'hotel Splendid a due passi da via Veneto. I due avevano ingerito insieme barbiturici e psicofarmaci, ma mentre l'uomo era riuscito ad uccidersi, la 58enne era stata trovata ancora in vita, anche se in gravissime condizioni. I due avevano lasciato un biglietto dove spiegavano di "voler morire nella città eterna". Qualche settimana prima, il marito della donna aveva anche tatuato sul ventre la data della sua morte, che aveva programmato, con a fianco la scritta "crossing over", letteralmente "trapasso". I due avevano anche lasciato altri bigliettini dove avevano scritto le loro indicazioni sul trasporto delle proprie salme e dei compensi per il personale medico. 
