Port-au-Prince - Ad un mese dal catastrofico terremoto che ha sconvolto Haiti , l'isola è ancora alle prese con il caos dei soccorsi. E da Port-au-Prince, "teatro di  una delle più grandi disorganizzazioni umanitarie" arriva la proposta rivolta all'Onu e al segretario generale Ban-Ki-Moon, della creazione dei  Caschi rossi, "fratelli umanitari dei Caschi blu", i quali "avranno la legittimità di coordinare l'aiuto internazionale". Secondo Renè Préval, presidente della Repubblica di Haiti e Nicole Guedj, ex-ministro francese e Presidente della Fondazione Caschi Rossi, "l'obiettivo è radunare un gruppo di esperti, dottori, ingegneri, pompieri, tutti capaci di definire una strategia per la gestione nell'urgenza delle catastrofi". Préval e Guedj ricordano le cifre del disastro: "Più di 200.000 morti e 300.000 feriti. Migliaia di campi (profughi ndr ) improvvisati fanno adesso parte del paesaggio dell'isola", ma allo stesso tempo nell'appello si ricorda lo sforzo umanitario della comunità internazionale: "In meno di 24 ore 74 aerei sono atterrati" ma, e questo è un punto messo in evidenza, "lo scalo della capitale è immediatamente stato saturato e alcune Ong sono rimaste bloccate per giornate intere senza potere uscire dall'aeroporto e aiutare le vittime ancora sepolte sotto le rovine". Insomma "Haiti non era pronta per accogliere quest'affluenza di buona volontà!". Nell'appello si ricorda ancora che "Americani, Europei, Cinesi hanno tutti fatto prova di una generosità senza precedenti. Portaerei, ospedali di urgenza, razioni alimentari, tende, elicotteri" vennero mandati da tutto il mondo, però a causa della "mancanza di organizzazione e di coordinazione, abbiamo perso molto tempo e troppe vite umane". Préval e Guedj auspicano la creazione di uno "stato maggiore dell'umanitario", una struttura che di fronte all'emergenza individui i bisogni e analizzi le risorse disponibili. "Con una forza di reazione rapida, avremmo potuto cambiare la situazione, decidersi su una linea da seguire e coordinare l'azione delle squadre operative", dicono. "Haiti è stata la catastrofe di troppo. Ci siamo rapidamente resi conto che non abbiamo imparato niente dalle lezioni dello Tsunami". Nell'appello si sottolinea che "la comunità umanitaria non è abbastanza forte da affrontare da sola la natura scatenata. Non abbiamo bisogna di un attore in più: le Ong e le agenzie intergovernative fanno già un lavoro colossale. Non abbiamo nemmeno bisogno di una nuova filosofia; l'unica che dobbiamo seguire è la volontà di salvar vite. Il mondo dell'umanitario deve dotarsi di nuovi principi: coordinazione, regolazione, strutture e vigilanza. Insomma, bisogna creare una "intelligence umanitaria", una struttura "per anticipare e unificare la nostra azione". L'appello si conclude con l'augurio che "alla vigilia della conferenza internazionale di ricostruzione di Haiti, i Caschi rossi siano creati alle Nazioni Unite". 
TORINO - Ancora tensione, questa sera in Val Susa, per i sondaggi della Torino-Lione. Numerosi manifestanti, circa trecento, hanno assediato la trivella che dalla mattina stava scavando in località Coldimosso. Ci sono stati scontri tra i No Tav, tra cui un centinaio di antagonisti, e le forze dell'ordine, che hanno caricato. Negli scontri sono rimasti feriti due poliziotti e due manifestanti, un uomo e una donna. A preoccupare sono soprattutto le condizioni di Simone P., un giovane che nei tafferugli ha riportato un ematoma cerebrale post-traumatico. Dopo le prime cure all'ospedale di Susa, è stato trasferito in prognosi riservata alle Molinette di Torino. Meno grave, invece, l'altra manifestante ferita, una donna di Villarfocchiardo di circa 40 anni. I sanitari dell'ospedale di Susa, dove è stata ricoverata nel reparto di chirurgia, parlano di traumi multipli alla testa e al naso. Quelli di stasera sono stati i primi scontri di una certa gravità, tra forze dell'ordine e No Tav, da quando nel mese di gennaio sono iniziate le trivellazioni genognostiche propedeutiche alla realizzazione della nuova linea ferroviaria Torino-Lione. La tensione è salita dopo le 19, quando i manifestanti hanno lasciato il loro presidio permanente di Susa per raggiungere il cantiere di sondaggio S72, in località Coldimosso, tra Susa e Bussoleno. I dimostranti hanno cercato di forzare lo sbarramento delle forze dell'ordine, poste a protezione della trivella, che li hanno dispersi con alcune cariche e il lancio di lacrimogeni a mano. La trivella ha così terminato in modo regolare lo scavo, mentre i No Tav si riunivano prima a Susa e poi a Chianocco, dove hanno bloccato l'autostrada A32 Torino-Bardonecchia, in direzione Torino, impedendo il passaggio ad alcuni mezzi delle forze dell'ordine. La protesta - interrotta solo per far passare l'ambulanza con a bordo il manifestante ferito - si è poi estesa alle statali 24 e 25, che ancora risultano bloccate dai manifestanti come l'autostrada. La Val Susa, di fatto, è isolata. E per domani mattina i manifestanti hanno indetto un presidio davanti alla Rai di via Verdi. 
WHISTLER - Quinto posto per Magda Genuin nella finale della gara sprint di fondo a tecnica classica. La trentenne bellunese, che ha disputato una gara splendida e ha superato brillantemente i primi tre turni, si è inchinata soltanto alle migliori del mondo: l'oro è andato alla norvegese Marit Bjorgen, che ha preceduto la polacca Justyna Kowalczyk, argento (+1"1), e la slovena Petra Majdic, bronzo (+1"8). ''Ero un po' stanca alla fine ma per me è stata una prestazione meravigliosa, era la mia prima finale", ha detto la Genuin. "Ho provato a vincere ma ero troppo stanca ed era difficile stare dietro alle altre. Ho dato tutto quello che avevo in corpo e sono davvero felice. Adesso penso alla prova a squadre ma stasera mi concederò una piccola festa". OTTIMISMO ROSA - La prestazione della squadra italiana fa ben sperare in vista della team sprint, la staffetta di velocità che è in programma lunedì prossimo, in cui le azzurre con la prestazione della Genuin appaiono a questo punto addirittura come favorite. Sulle nevi di Whistler Magda Genuin è apparsa in condizioni ottimali, decisamente più a suo agio rispetto alle compagne di squadra Karin Moroder e Elisa Brocard, che non hanno superato le qualificazioni, mentre Arianna Follis, in accordo con il tecnico Silvio Fauner, ha preferito rinunciare alla gara per concentrarsi sulle distanze a tecnica libera, a lei più congeniali. AZZURRI IN OMBRA - In campo maschile, invece, l'azzurro è stato molto pallido. Nessun italiano è andato al di là dei quarti di finale. Non era peraltro da questa prova che la squadra azzurra si attendeva risultati. Anche a Torino 2006 non arrivarono medaglie in questa disciplina. Così è stato anche in Canada: alla fine il migliore degli azzurri è risultato Renato Pasin, 4/o nella sua batteria dei quarti. Come lui, però, sono stati eliminati anche Fabio Pasini e Loris Frasnelli, mentre David Hofer era stato eliminato già nelle qualificazioni. Con uno sprint sul filo dei millesimi, l'oro è stato vinto dal russo Nikita Kriukov, davanti al connazionale (e favorito) Alexander Panzhinskiy. Terzo il norvegese Petter Northug. 
NEW YORK - Tiger Woods torna ad apparire in pubblico per la prima volta dopo tre mesi. Secondo la stampa Usa, Woods farà un mea culpa e illustrerà i suoi piani per il futuro. La prima conferenza stampa dopo l'incidente della notte di Thanksgiving lo scorso novembre che ha portato a una raffica di rivelazioni sulla sua vita sessuale è stata fissata al quartier generale della Professional Golf Association, alla Sawgrass Clubhouse di Ponte Verde, in Florida, venerdì alle 11 ora locale, le 17 in Italia. Secondo le indiscrezioni parteciperà un numero ristretto di giornalisti, ma non saranno consentite domande. Intanto sembra che la moglie non abbia alcuna intenzione di perdonarlo. Elin Nordegren addirittura "non riesce neanche a guardarlo negli occhi", scrive "The Sun" citando un amico dell'ex modella svedese. Chiuso il periodo di ricovero nella clinica "Pine Grove" di Hattiesburg, nel Mississippi, dove si è sottoposto a un programma intensivo di sei settimane per "guarire" dalla sua ossessione per il sesso, il numero 1 del golf mondiale sperava di salvare il proprio matrimonio; speranza che però, sarà destinata a infrangersi contro la volontà della donna. Leggi i commenti I commenti dei lettori 
MILANO - Balotelli che va a vedere il Milan al Meazza? Massimo Moratti non ci trova nulla di particolarmente strano e chiude l'ennesima polemica sui comportamenti del giovane attaccante, visto martedì sera allo stadio per la sfida di Champions League tra i rossoneri e il Manchester United. "Non ci vedo niente di scandaloso", ha tagliato corto Moratti a margine di un'asta di beneficenza organizzata dal suo club in favore dei bambini orfani della Romania. Caso chiuso quindi. Moratti è con la testa alla sfida con il Chelsea della prossima settimana. "Noi siamo prudenti a dare giudizi - ha detto il presidente dell'Inter - di sicuro le partite contro le squadre inglesi sono difficilissime. Si è visto ieri sera fra Milan e Manchester e anche noi affronteremo una squadra fortissima". Per la sfida contro la squadra allenata da Ancelotti Moratti si aspetta che Samuel Eto'o torni al top della forma: "E' importante che lui voglia ritrovare la condizione in modo che esploda e faccia vincere l'Inter". Leggi i commenti I commenti dei lettori 
