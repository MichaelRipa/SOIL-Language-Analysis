ROMA - "Convertire il nostro cuore, vivendo ogni giorno lo stesso amore, l'unica forza capace di cambiare il mondo". Sono queste le parole scelte dal Santo Padre per chiudere il tradizionale rito della "Via Crucis", cominciato poco dopo le 21 al Colosseo di Roma. L'autore delle meditazioni di questo Venerdì Santo è il cardinale Camillo Ruini, ex presidente del Comitato Cei e per quasi 17 anni vicario del Papa per la diocesi di Roma. Sono quattordici le stazioni della Via Crucis. Il percorso classico tracciato per ricordare il Calvario di Cristo e per ripercorrere le ultime ore di vita di Gesù, la sua crocifissione e infine la resurrezione che grazie alla sua "luce sfolgorante tutto avvolge e trasforma", ha detto il Papa. Per ogni stazione del percorso, è stata letta una breve meditazione preparata da Ruini. Una tra tutte: "Guardare al male e al peccato che abitano dentro di noi e che troppo spesso fingiamo di ignorare". Un'occasione, questa, colta dal cardinale per ribadire che la ferocia subita da Gesù è la stessa che si ripropone nei fatti di cronaca del nostro periodo: "Il cuore dell'uomo è capace di tutto". A portare la croce nelle 14 stazioni si sono susseguite personalità della Chiesa e fedeli. Ad aprire la processione, l'attuale cardinale vicario Agostino Vallini, il primo a trasportare la croce seguito da una serie di "cirenei": due fedeli haitiani, due iracheni, uno della Repubblica Democratica del Congo, uno del Vietnam, due frati francescani della Custodia di Terra Santa, tre rappresentanti dell'Unitalsi (tra cui un malato) e una famiglia della Diocesi di Roma. Benedetto XVI ha presieduto la cerimonia, per la quinta volta dall'inizio del suo pontificato. Il Papa è parso assorto quasi più del solito e particolarmente commosso forse perché la Via Crucis di quest'anno coincide con il quinto anniversario della morte di papa Giovanni Paolo II. Accanto al pontefice anche la neo presidente della Regione Lazio Renata Polverini e il sindaco di Roma Gianni Alemanno, che dopo aver accolto il Santo Padre, sono rimasti in piedi dietro al palco a baldacchino allestito alle spalle del Palatino e di fronte al Colosseo, dove sedeva Benedetto XVI. Al termine della processione il Papa, dal palco allestito sul Palatino, ha preso tra le sue mani il crocefisso e ha benedetto, nel silenzio della notte, i fedeli raccolti ai piedi del Colosseo. 
L’obiettivo è preciso: incassare almeno 40 milioni di euro entro l’anno. Soldi necessari per far quadrare un bilancio, quello del 2010, di tagli e sacrifici. E che il Comune vuole recuperare spedendo ai milanesi il saldo del condono edilizio del 2004 finora mai riscosso. Quasi 6.500 avvisi di pagamento che, a partire dall’estate, cominceranno ad arrivare nelle case. Con una sorpresa: un conto più alto di quello fatto all’epoca della presentazione della domanda per sanare gli abusi. Perché adesso Palazzo Marino presenterà il conto finale calcolando anche l’aumento degli oneri di urbanizzazione scattato nel 2008. E lo farà forte di una sentenza della Corte costituzionale arrivata nelle scorse settimane che, di fatto, ha dato il via libera e l’ultima accelerazione al progetto della giunta. Ampliamenti, ristrutturazioni, magazzini trasformati in uffici o anche semplici lavori interni: il risultato del condono del 2004 — l’ultimo deciso dal governo — portò negli uffici edilizi del Comune quasi 13.600 domande di altrettanti proprietari che colsero l’opportunità per sanare gli abusi commessi. Solo una parte delle domande, però, prevedevano il pagamento degli oneri di urbanizzazione. Sono quelle fatte per gli interventi maggiori, dagli ampliamenti ai lavori più rilevanti: circa 7.500 di cui, 6.500, quelle che devono essere ancora chiuse nei prossimi mesi. All’epoca del condono, infatti, chi presentava richiesta per mettersi in regola, doveva versare la metà dell’importo. Adesso l’amministrazione chiede l’altra metà. E qualcosa di più. Nel frattempo, infatti, Palazzo Marino ha ritoccato all’insù gli oneri di urbanizzazione. E ha deciso, applicando una legge regionale, di calcolare in base alle nuove cifre anche il saldo finale delle domande del condono. Una sorpresa che non era piaciuta a quanti, nel 2008, avevano già chiuso la pratica. Si erano visti presentare i bollettini rincarati e, molti, avevano fatto ricorso al Tar. Il Comune aveva vinto una prima battaglia, ma la vicenda è finita fino alla Corte costituzionale, che adesso, appunto, ha dato il via libera definitivo: si può procedere sulla strada tracciata. Non sono brevi i tempi di un condono. La maggior parte delle domande presentate all’epoca, infatti, non era stata completata con tutti gli aggiornamenti necessari. Pratiche per cui l’amministrazione, in difficoltà di bilancio, ha deciso di procedere con gli accertamenti d’ufficio. Mettendo la parola fine all’operazione condono. In tutto, visto che per ogni domanda si parla di una media di 10mila euro, la cifra totale da incassare potrebbe arrivare a 70 milioni di euro. Quelli messi a bilancio già quest’anno sono almeno 40 milioni. Le tappe sono forzate: entro fine maggio dovrebbero terminare tutti gli incroci tra le diverse banche dati: da quella catastale a quella dell’Ici fino a quella della Tarsu. Sono i passaggi fondamentale necessari, appunto, per concludere la documentazione. Poi, i tecnici passeranno alle verifiche sulle singole domande di condono, con i primi avvisi di pagamento che dovrebbero essere spediti già in estate. 
Mario Resca, direttore generale per la Valorizzazione dei Beni Culturali, ha chiuso la trattativa con i sindacati ieri ma sta lavorando ad una partita più impegnativa, fondamentale per la Grande Brera: garantire all’Accademia spazi più ampi nella ex caserma di via Mascheroni. È stata dura la trattativa per evitare le chiusure di Brera e Cenacolo a Pasquetta? «Sette ore di lavoro insieme. Abbiamo rassicurato i lavoratori garantendo che useremo fondi direttamente da Roma per i fornitori, le bollette e per le prossime aperture straordinarie. Per esempio durante la Settimana della Cultura, tutti i musei di Stato gratis per nove giorni. E il pregresso verrà pagato immediatamente». Avete ceduto a un ricatto? «No, assolutamente. C’erano arretrati da pagare, i compensi accessori, e giustamente li abbiamo concordati con loro. Io ritengo che in sette giorni sarà sbloccato l’ignobile pignoramento delle risorse del Mibac in Lombardia. E c’era anche il problema che i sindacati non hanno avuto un interlocutore, visto che il sovrintendente Turetta si è trasferito e che l’insediamento di Caterina Bon Valsassina sarà il 12». I sindacati dicono che, se non avessero forzato la situazione, la storia del pignoramento, e della causa che lo ha provocato, non sarebbe emersa in maniera così eclatante. È così? «Questo è vero. Non c’è stata molta comunicazione, ma il ministero è intervenuto tempestivamente con gli avvocati per risolvere la situazione, anche se in silenzio. Il mio ruolo non è avere rapporti con i sindacati, ma questa chiacchierata, in cui ho trovato gente brava e un buon clima, mi è servita per conoscere meglio i problemi della Lombardia. Una regione importante nel programma di grande crescita che abbiamo in campo con il ministero: fare dei beni culturali l’asse portante dello sviluppo economico del paese». A questo proposito a che punto siamo con il trasferimento dell’Accademia di Brera? «Lo spazio trovato per l’Accademia, la ex caserma di via Mascheroni, concordato con tre ministeri, è in una zona splendida ma non è sufficiente. Hanno ragione gli studenti e il direttore Mariani. Ho rivisto il luogo più volte e abbiamo fatto molti rilievi». Quindi? «È necessario trovare qualcosa di adeguato per l’Accademia, alla quale io tengo tanto quanto mi sta a cuore la Pinacoteca. Entrambe devono avere sedi importanti, quindi sto negoziando e lavorando proprio su questo: trovare, sempre all’interno della ex caserma, dimensioni maggiori per l’Accademia. Mancano parecchie migliaia di metri quadrati, ci sono tre ministeri da mettere d’accordo e questo è il nodo cruciale. Superato il quale tutto diventerà molto facile». Altre iniziative? «A breve spero di annunciare l’apertura gratuita dei musei del Mibac ogni ultimo martedì del mese, dalle 19 alle 23. La domanda di cultura è enorme, bisogna continuare a investire e a crederci. Anche Milano ha tutte le caratteristiche per diventare una città d’arte. Deve solo svegliarsi sulla valorizzazione dei propri beni culturali, un circuito che porta enorme ricchezza». 
CITTA' DEL VATICANO -  Ha detto di non voler parlare degli abusi  sui bambini, perchè già i media ne trattano abbastanza. Ha denunciato invece con forza gli orrori delle violenze sulle donne, ed ha chiesto agli uomini di fare un "mea culpa" collettivo. Poi però alla fine della sua omelia pronunciata davanti al Papa, durante il rito in San Pietro della 'Passione del Signore', padre Raniero Cantalamessa, il frate cappuccino predicatore della Curia, ha letto il passaggio di una lettera di un suo amico ebreo, in cui si paragona l'attacco "violento e concentrico" contro la Chiesa e il Papa agli "aspetti più vergognosi dell'antisemitismo". Parole forti, che il religioso cattolico non ha pronunciato in prima persona, scegliendo la via trasversale di citare dal testo di una persona a lui cara, di origini giudaiche, senza aggiungere alcun commento. Parole che, in serata, hanno suscitato reazioni stupite e anche rabbiose nella comunità ebraica internazionale. Il sermone di Cantalamessa ha conquistato le home page di Haaretz e del Jerusalem Post in Israele, del sito della BBC e del New York Times. E' quest'ultimo, che nei giorni scorsi aveva chiamato in causa Joseph Ratzinger nel caso del prete pedofilo Lawrence Murphy, a raccogliere il disappunto del portavoce vaticano, padre Federico Lombardi, per quanto affermato dal predicatore pontificio. Lombardi, scrive il NYT, ha sottolineato che le opinioni di Cantalamessa non sono da intendere come una "dichiarazione ufficiale" del Vaticano e che è sbagliato interpretarle come un paragone con l'antisemitismo. Si tratta, invece, di un messaggio di "solidarietà" inviato a padre Cantalamessa da un amico ebreo. "Non credo sia un paragone appropriato", sono le parole di Lombardi riportate dal NYT, "ecco perchè la lettera va intesa come la solidarietà espressa da un ebreo". "E non è un attacco al mondo ebraico", ha voluto ribadire Lombardi al NYT, che ha escluso un coinvolgimento del papa nella redazione del sermone di Cantalamessa. La reazione del mondo ebraico, però, va dall'ironia alla furia. Se, secondo quanto scrive ancora il NYT, il rabbino della Comunità di Roma, Riccardo Di Segni, ha sorriso quando gli è stato chiesto un commento sul sermone e ha pregato Dio che "illumini i loro cuori" nel giorno in cui "loro pregano che il Signore illumini i nostri affinchè riconosciamo Gesù", Elan Steinberg, vice presidente dell'Associazione americana di sopravvissuti all'Olocausto, intervistato dalla Reuters, ha invitato Cantalamessa a "provare vergona". "Il paragone è offensivo e insostenibile", ha detto. Il Centro Simon Wiesenthal ha tirato in ballo Ratzinger: "Queste affermazioni ingiuriose sono state fatte in presenza del Papa e il Papa stesso deve chiedere scusa". Il Consiglio ebraico della Germania ha trovato il sermone di Cantalamessa "insolente, osceno e offensivo verso le vittime degli abusi e verso le vittime dell'Olocausto". "Il Vaticano", ha detto il Segretario generale, Stephan Kramer, "tenta di trasformare in vittime coloro che hanno perpetrato gli abusi". All'ira del mondo ebraico si è unita l'indignazione delle vittime dei preti pedofili. Il Network americano delle vittime di abusi da parte dei preti (Snap, nell'acronimo inglese) è durissimo: "Spezza il cuore vedere un esponente di alto rango del Vaticano fare affermazioni insultanti sia per le vittime di abusi sia per il popolo ebraico", ha detto un portavoce. Benedetto XVI aveva ascoltato Cantalamessa con occhi socchiusi. Poi, al momento dell'adorazione della Croce, il Papa si è voluto togliere i paramenti sacri e le scarpe, in un "atto penitenziale" e di "umiltà", come ha spiegato il cerimoniere pontificio, mons. Guido Marini. "Per una rara coincidenza, quest'anno la nostra Pasqua cade nelle stessa settimana della Pasqua ebraica che ne è l'antenata e la matrice dentro cui si è formata", aveva ricordato padre Cantalamessa nella predica. "Questo - aveva aggiunto il frate - ci spinge a rivolgere un pensiero ai fratelli ebrei. Essi sanno per esperienza cosa significa essere vittime della violenza collettiva e anche per questo sono pronti a riconoscerne i sintomi ricorrenti"."Ho ricevuto in questi giorni - ha proseguito - la lettera di un amico ebreo e, con il suo permesso, ne condivido qui una parte. Dice: 'Sto seguendo con disgusto l'attacco violento e concentrico contro la Chiesa, il Papa e tutti i fedeli da parte del mondo intero. L'uso dello stereotipo, il passaggio dalla responsabilità e colpa personale a quella collettiva mi ricordano gli aspetti più vergognosi dell'antisemitismo. Desidero pertanto esprimere a lei personalmente, al Papa e a tutta la Chiesa la mia solidarietà di ebreo del dialogo e di tutti coloro che nel mondo ebraico (e sono molti) condividono questi sentimenti di fratellanza" Con la citazione della lettera dell'amico ebreo,  padre Cantalamessa ha finito per riportare in primo piano un tema di cui aveva precedentemente  affermato di non voler trattare, ovvero della violenza sui bambini, "di cui si sono macchiarti sciaguratamente anche elementi del clero".  "Di essa - ha osservato - si parla già abbastanza fuori di qui". 
Sono gli immobili fantasma. Quelli mai dichiarati al catasto e invisibili al fisco: case, villini, magazzini, capannoni e garage. Costruzioni venute su ai margini della città e, soprattutto, nei comuni dell’hinterland dove i terreni liberi, in campagna, sono più numerosi. E dove si passa inosservati più di quanto avvenga nel pieno centro di Milano. Edifici reali, dove abitare o lavorare. Per cui non venivano pagate, però, imposte, dall’Ici fino all’Irpef o alla tassa sui rifiuti. Anche da anni. Ma che, per essere scovati ufficialmente, hanno avuto bisogno della tecnologia e di foto scattate dall’alto. È così, sovrapponendo le immagini rilevate dal cielo con i disegni delle mappe catastali, che i tecnici dell’Agenzia del territorio hanno scoperto i fabbricati che non sarebbero dovuti esistere. Poco più di 41mila in Lombardia, quelli già controllati; oltre 8mila in tutta la provincia di Milano. «Oggi nessun fabbricato può rimane invisibile al Catasto». È con questo slogan che, nel 2007, è partita l’operazione per far uscire dall’ombra le case fantasma. E convincere i proprietari che si erano “dimenticati” di dichiarare una nuova costruzione o l’ampliamento di un edificio a mettersi in regola. Non tutti gli edifici finiti nel mirino dell’Agenzia del territorio corrispondono ad abusi edilizi. Una parte — sostengono gli esperti — lo sarà. Ma tecnicamente dovranno essere i singoli Comuni, adesso, a capire se quelle abitazioni o quei capannoni avevano i titoli per essere davvero costruiti e se potevano venire su proprio lì dove sono stati trovati. Di sicuro, i proprietari non avevano denunciato al Catasto la loro esistenza e per quelle mura non pagavano tasse. È un lavoro complesso, quello per rintracciare le case fantasma. Che in provincia di Milano è quasi concluso: il 75 per cento delle costruzioni “anomale” individuate dal cielo è stato controllato. Permettendo al fisco di passare all’incasso. Un’operazione di vastissima scala, molto diversa, ad esempio, da quella fatta in zone centrali della città, da San Babila a Pagano, per far emergere il lusso nascosto all’interno dei condomini. In quel caso si è lavorato sul singolo appartamento, numero civico dopo numero civico, per aggiornare i dati delle vecchie mappe del Catasto - fermi da decenni - con quelli reali, frutto di ristrutturazioni e valori di mercato cresciuti nel tempo. In questo caso, invece, l’obiettivo era più grande: trovare intere costruzioni “invisibili”. Un fenomeno maggiore nelle aree aperte fuori Milano. È iniziato tutto sugli aerei dotati di particolari strumentazioni che hanno fotografato dall’alto i territori dei comuni. Ogni scatto rappresenta un fotogramma preciso di quello che esiste ed è stato confrontato con altre immagini, quelle del Catasto. È qui, seguendo la traccia di “mappali” e “particelle” che le prime differenze sono state colte. Da quel momento è stata data la possibilità ai proprietari di mettersi in regola o, semplicemente, di segnale gli errori fatti a tavolino. Sette mesi dopo i quali gli obiettivi aerei sono stati sostituiti dagli occhi dei tecnici, che hanno battuto palmo a palmo le aree segnale per capire che cosa rappresentavano realmente le sagome degli edifici che in teoria non sarebbero dovuti comparire. Nella provincia di Milano, l’indagine è quasi conclusa: da controllare rimane il 25 per cento delle “particelle” segnalate dove può comparire più di un immobile. Quegli 8mila fabbricati, quindi, che corrispondono a una rendita di quasi 9 milioni di euro finora inesistente, potranno ancora crescere. Così come a salire potrà essere il totale regionale (41mila con una rendita di 31 milioni di euro): per province come Como, Lecco, Bergamo o Mantova, l’indagine è iniziata lo scorso anno. A finire nella rete, sono stati soprattutto immobili fuori città: a Milano, le costruzioni fantasma sono qualche decina, localizzate in zone ai margini come il Cimitero Maggiore o San Donato. Quasi 400 ville e 2.600 case disseminate per tutta la provincia. Nella lista c’è di tutto: dai garage ai capannoni delle periferie industriali fino, magari, ai vecchi ruderi dimenticati per anni. E adesso ci sono anche gli avvisi spediti dall’Agenzia del territorio (con tanto di sanzioni) a chi non si è messo in regola. Degli 8mila immobili, solo una minima parte (mille) è stato dichiarato spontaneamente. Il resto, ovvero 7mila fabbricati, è finito nelle banche dati d’ufficio, dopo gli accertamenti dei tecnici. 
MIAMI - Lo statunitense Andy Roddick, testa di serie numero 6, è il primo finalista del torneo di Miami, secondo Masters 1000 della stagione. In semifinale Roddick ha battuto in tre set lo spagnolo Rafael Nadal, numero 4 del tabellone, con il punteggio di 4-6, 6-3, 6-3. In finale Roddick affronterà il ceco Tomas Berdych, sedicesima testa di serie, giustiziere negli ottavi di Roger Federer (al quale ha anche annullato un match point), che ha sconfitto con un doppio 6-2 lo svedese Robin Soderling, quinto favorito del seeding. Per Roddick si tratta della seconda finale consecutiva (quarta in stagione) dopo quella persa a Indian Wells contro Ivan Ljubicic. A Key Biscayne Roddick andrà a caccia del secondo successo dopo quello del 2004. Dopo aver vinto il primo set, Nadal, che dalla prossima settimana tornerà terzo giocatore del mondo scavalcando Murray nel ranking Atp, ha ceduto il servizio nel secondo sotto 4-3 con Roddick implacabile nei propri turni di battuta (15 aces in totale) in cui ha ceduto appena cinque punti. Nella terza e decisiva partita lo spagnolo, che non vince un torneo da un anno (ultimo successo a Roma), ha avuto l’occasione di centrare il break nel secondo game, ma Roddick si è salvato per poi strappare ancora la battuta al rivale anche grazie ad un errore di diritto di Rafa. Leggi i commenti I commenti dei lettori 
La Procura interviene per placare gli schiamazzi notturni che rubano il sonno ai residenti di via Vetere. E lo fa addossando la responsabilità penale del rumore ai gestori dei bar affacciati sulla strada, ora indagati per «disturbo delle occupazioni o del riposo delle persone». Le comunicazioni giudiziarie che hanno raggiunto almeno sette locali, ma potrebbero esserne coinvolti anche di più, pongono un aut aut ai titolari: o riusciranno a dimostrare, entro trenta giorni, di potere contenere l’esuberanza dei ragazzi che bevono di fronte alle loro vetrine (e in questo caso se la caveranno pagando 154 euro “a scopo di oblazione”), oppure dovranno affrontare un processo, in cui rischiano una multa o la condanna a tre mesi di carcere. E i gestori, preoccupati, si attrezzano. All’Open Space, pub con musica diffusa, hanno appeso alla porta un cartello: «Si prega la gentile clientela di evitare schiamazzi, per non disturbare la quiete pubblica». Alessandro Nicapilli, che spina birra dietro al bancone, spiega: «Non mi illudo che la scritta possa tenere buoni i giovani che parlano ad alta voce in strada, e che in maggioranza non sono nemmeno miei clienti. La ho messa nella speranza che il giudice riconosca che ce la abbiamo messa tutta». Ma evitare la condanna potrebbe non essere così facile. I decreti di “invito all’oblazione”, comunicati dall’ufficio del sostituto procuratore Francesca Celle e recapitati negli scorsi giorni anche allo storico bar Rattazzo e al venditore di birre da asporto Paladin in corso di Porta Ticinese, parlano chiaro. A ciascun titolare, la Procura fa presente che «emerge nei suoi confronti responsabilità personale nella violazione dell’articolo 659 del codice penale», in quanto «manteneva il volume della musica amplificato all’intero del locale». E in questo caso basta abbassare lo stereo. Oppure, perché «non impediva il vociare della numerosa clientela ubicata sia all’interno sia all’esterno del locale». E qui viene il problema. Il barista, per evitare l’udienza, dovrà fornire al giudice «prove dell’eliminazione delle conseguenze dannose con idonea documentazione», ad esempio «capitolati tecnici e fotografie dei luoghi, a riprova delle bonifiche effettuate». Ma valli tu a “bonificare” cinquecento ragazzi che bevono birra per strada. Il provvedimento del pubblico ministero, che ha nominato difensori d’ufficio per i gestori dei locali che non hanno un legale di fiducia, segue un sopralluogo fatto dai vigili urbani nella notte fra il 4 e il 5 ottobre scorsi. I ghisa, chiamati dagli abitanti degli appartamenti con finestre affacciate sulla strada, rilevarono soglie di rumore elevate al punto da «arrecare disturbo alle persone residenti». Residenti che, per spegnere la movida sotto casa, in questi mesi si sono dati da fare. Dopo avere fatto innumerevoli lettere al Comune e un esposto in Procura, il mese scorso un “Gruppo di mamme del parco delle Basiliche” ha appeso di fronte alle scuole della zona un volantino in cui chiama il quartiere alla rivolta contro «alcuni bar famigerati che radunano davanti alle vetrine spacciatori arabi, balordi, vandali violenti». Per Piero Rattazzo, da sempre gestore del bar che porta il suo cognome, «la speranza è che il giudice accetti con buon senso le nostre richieste di oblazione e che i residenti, che pure hanno tutte le loro buone ragioni, capiscano che non è colpa nostra se la gente fa casino in strada». Se Rattazzo spera di risolvere la questione pagando i 154 euro, e dando prova di buona volontà, altri gestori temono la fregatura. «Dimostrare di avere risolto il problema degli schiamazzi fuori dal locale è impossibile - dice l’avvocato che difende il titolare di un altro bar - significa dovere chiamare i tecnici acustici dei Vigili o dell’Arpa per rilevare il rumore di sera, e c’è un rischio: visto che il vociare non sarà mai entro le soglie consentite, a quel punto la richiesta di oblazione sarà negata e rischieremo di prendere un’altra multa». Una prospettiva catastrofica? Forse no. Alberto Parisi, tecnico dell’acustica specializzato in locali notturni, spiega: «La regola è che, dopo le ore 22, una sorgente sonora si considera tollerabile se innalza la soglia di rumore di massimo tre decibel. Ma nelle notti di primavera in via Vetere il rumore antropico, cioè il chiacchiericcio della gente, difficilmente sarà contenuto entro quella soglia». 
