GENOVA - Rottura tecnica con Delneri, ma anche problemi seri con i compagni di squadra. A Genova, la cessione di Cassano alla Fiorentina la spiegano così. Fantantonio ha messo la testa a posto sul campo, ma dietro, nello spogliatoio blucerchiato qualcosa è successo per arrivare a una decisione drastica e, per ora, definitiva. La Samp con questa decisione ha cercato di risolvere almeno tre problemi: salvaguardare la ritrovata serenità della squadra tornata alla vittoria a Udine dopo una serie di prove insufficienti, dare tranquillità all'allenatore che deve almeno concludere la stagione e salvaguardare il patrimonio rappresentato da una stella della grandezza di Cassano. Insomma, la famosa "vena" del genietto barese non si è più chiusa sul campo dopo la sceneggiata di due anni fa col Torino che gli costò cinque giornate di squalifica, ma avrebbe ricominciato a funzionare male nei confronti dei compagni di squadra. Si parla di liti con il lituano Stankevicius (che infatti, a gennaio, è stato ceduto al Siviglia), ma anche e addirittura di forti tensioni con il capitano, Angelo Palombo (si dice, addirittura, che i due siano quasi venuti alle mani). E Palombo, della Samp è una bandiera, come e persino più di Cassano. Ed è chiaro che, nello scontro società, allenatore e compagni si sono schierati con Palombo. Tutto avrebbe avuto inizio quando Cassano ha capito che Lippi non l'avrebbe mai convocato per i mondiali sudafricani. Fantantonio l'ha presa malissimo ed è piombato nello sconforto. La squadra gli è stata vicina, ma lui ha cominciato a giocare con meno impegno: qualche colpo geniale, è vero, l'ha messo in mostra in ogni partita, ma la continuità e la dedizione di inizio campionato sono diminuite. La cosa, a poco a poco, sarebbe diventata oggetto di discussioni all'inizio piccole in campo e, soprattutto fuori. Poi, nello spogliatoio, la rottura e lo scontro con Palombo. Dieci giorni fa, dopo il pari interno col Catania, il faccia a faccia con Gigi Delneri e la decisione del tecnico di mandare Cassano in tribuna. A Udine è andata come è andata: la squadra ha tirato fuori gli attributi e Delneri, forte del risultato, ha potuto fare la voce grossa e reso noto che il fantasista starà fuori finché lo deciderà lui. La società ha deciso di non prendere le difese di Cassano. I conti si faranno a fine campionato. Delneri (che ha un anno di contratto) potrebbe andar via e, in questo caso, Cassano potrebbe tornare. Forse, però, solo per essere venduto a titolo definitivo per una cifra intorno ai venti milioni della clausola rescissoria. Leggi i commenti I commenti dei lettori 
ROMA - Dopo il No B-Day dello scorso 5 dicembre, torna in piazza il Popolo Viola, movimento nato su internet per opporsi al presidente del Consiglio Silvio Berlusconi. Attivisti - ed anche esponenti politici di Idv, Verdi e sinistra - si sono radunati in tante città italiane ed anche estere per manifestare a difesa della Costituzione. Dal sito del popolo viola è partito l'invito alla mobilitazione contro l'"ennesimo tentativo di saccheggiare la Costituzione, che si concretizza principalmente nelle manovre del Governo per garantire impunità a Berlusconi (a partire dal nuovo Lodo Alfano) e nei proclami irresponsabili di qualche ministro che chiede addirittura la cancellazione dell'Art. 1 ("L'Italia è una Repubblica fondata sul lavoro"). L'appello è stato raccolto da centinaia di persone in tutta Italia ed anche da connazionali residenti in grandi capitali estere, come Londra e Parigi. Per Emanuele Toscano, referente del Popolo Viola e membro del coordinamento nazionale, 120 sono state le città coinvolte con un unico obiettivo: "difendere la Costituzione dagli attacchi del Governo e attuarne i principi laddove oggi non viene fatto". Al sit-in di Roma, davanti alla prefettura, hanno partecipato diverse centinaia di persone e sono state distribuite 500 copie della Costituzione. "Berlusconi dimissioni" e "Il popolo viola prende la parola", gli slogan della protesta, scandita da letture e interventi di esponenti della società civile, professori universitari e personaggi dello spettacolo. A Milano si sono riuniti in circa 400 nella centrale via Mercanti. Tra bandiere viola, dell'Idv e di Rifondazione comunista e cartelli, molti i rappresentanti locali dei partiti del centrosinistra. Non è intervenuto il leader dell'Idv, Antonio Di Pietro, bloccato da un attacco febbrile. A Genova presidio di 200 persone davanti alla prefettura con un grande striscione inneggiante alla "Sana e robusta Costituzione". A Firenze raduno per 150 davanti alla sede della prefettura. "Giù le mani dalla Costituzione", "Processo breve: giustizia morta" e "La legge è uguale per tutti. No eccezioni" le scritte su alcuni del cartelli esposti. E non sono mancati i sit-in all'estero. A Parigi una ventina di attivisti anti-premier hanno organizzato 'flash mob' in luoghi simboli della capitale francese, come la scalinata del Sacre Coeur a Montmartre o la piazza con la piramide del Louvre. A Londra la protesta si è invece svolta davanti all'ambasciata italiana per esprimere, ha spiegato uno degli organizzatori, "l'imbarazzo degli italiani che vivono all'estero causato all'immagine che i politici offrono del nostro paese; un'immagine che non ci rappresenta". Leggi i commenti I commenti dei lettori 
DAVOS - Banchieri centrali, governi, organizzazioni economiche internazionali, lavorano ad una "riforma su tre pilastri" per mettere il sistema finanziario mondiale al sicuro dal rischio di fallimenti di grande banche, una lezione che ci ha dato la crisi. Mario Draghi, il governatore di Bankitalia, sintetizza così i perni del "progetto del Financial Stability Board che va avanti da 5-6 mesi", e su cui a Davos, in un serrato programma di riunioni ai massimi livelli a margine del World Economic Forum, si è tentato di definire una soluzione: "Ridurre il rischio di fallimenti di grande dimensione; ridurre la probabilità di questi fallimenti; mettere in campo dei meccanismi che permettano una gestione ordinata di questi fallimenti". Tra i possibili strumenti emerge l'ipotesi forte di una authority "che abbia il potere, i fondi, il budget, e la competenza per gestire i fallimenti in maniera ordinata", dice Draghi; così come quella di una soprattassa "per gli istituti che sono troppo grandi per fallire o che sono sistemicamente importanti". Obiettivi chiari, confronto ancora aperto sulle soluzioni. Sul tavolo del confronto a Davos (oggi anche con il consigliere economico della Casa Bianca Larry Summers, ed i ministri delle Finanze francese, Christine Lagarde, e inglese, Alistair Darling, ma anche politici e banchieri) non sarebbe arrivata la proposta di far pagare alle banche un "gettone", una sorta di assicurazione per alimentare un fondo anti-fallimento che consentirebbe di non far pesare sulle risorse pubbliche il costo di eventuali collassi delle banche "too big to fail". "Di questo non se ne è discusso", dice Draghi. Ma c'è comunque, indica il governatore di Bankitalia, l'ipotesi di creare in qualche modo "un capitale di emergenza". Mentre il presidente della Bce Jean Claude Trichet incalza: "Serve un insieme globale di regole che siano coerenti e consistenti. Se non avremo un sistema di regole globale, correremmo il rischio di una catastrofe". La strada, da quanto trapela dalle riunioni a porte chiuse di Davos, potrebbe essere quella di far "pagare" alle banche i rischi di eccesso di esposizione, di rapportare quindi una eventuale tassa al rapporto indebitamento e solidità patrimoniale. La difficoltà è quella di arrivare a regole universali, dagli Usa all'Europa, valide in Paesi, viene fatto notare, "che hanno sistemi molto diversi, basta pensare alle "robin hood tax" dell'Italia. L'economista Nouriel Roubini, che ha partecipato agli incontri a porte chiuse di Davos, dice di aver assistito ad "un dialogo che va avanti, molto costruttivo e utile", le banche su un fronte, il pressing di governi e regolatori dall'altro, con l'obiettivo "di raggiungere entro la fine dell'anno" un accordo. La "volontà di tutti" nell'andare avanti c'è, ed è già un importante risultato raggiunto a Davos. Lo sottolinea Draghi: è emersa, dice, "una volontà condivisa di portare avanti una riforma del sistema finanziario, nell'impegnarsi in questa direzione" espressa da "governi, politici, economisti, banchieri, regolatori, da parte di tutti" gli intervenuti al tavolo dei confronti a porte chiuse a margine del forum sulle alpi svizzere. 
NAPOLI - Per il Napoli, lo 0-0 con il Genoa mescola dolce ma soprattutto amaro. Quindicesima partita utile dell'era Mazzarri, imbattibilità di De Sanctis prolungata a 540', miniallungo sul Palermo nella lotta al quarto posto. Non viene però sfatato il tabù Genoa (questo è il primo punto partenopeo dal ritorno in A), e soprattutto non viene vinta una gara dominata per lunghi tratti. Punto buono per il Genoa. La squadra veniva da 4 ko esterni in fila, ed aver gestito bene la fase difensiva è un dato incoraggiante. Un accenno anche alla direzione di Morganti: il Napoli recrimina per un tocco di braccio in area di Dainelli (a nostro avviso involontario), ma se la gara è stata molto godibile dal punto di vista agonistico è anche merito dell'arbitraggio molto 'inglese'. IL PRUDENTE GASPERINI - Mazzarri presenta il modulo che gli è più caro: Denis fa la prima punta, Hamsik e Quagliarella gli girano intorno, una mediana abbastanza muscolare li protegge. Di Gasperini segnaliamo la 'spregiudicata prudenza': al tridente non si rinuncia, anche se la scelta di Mesto a destra è segno di una scelta difensiva. Indicativo anche l'impiego di Papastathopoulos in mediana  - sempre a destra -, con lo spostamento di Rossi al centro. I LEGNI DEL NAPOLI - Nella prima frazione, difese in vantaggio sugli attacchi. Discorso valido soprattutto per il Napoli: De Sanctis rischia su qualche mischia e su una punizione di Criscito, per il resto Suazo non la becca mai contro Cannavaro. Più vivaci i partenopei. Due pali all'attivo (un tentativo di autorete di Dainelli e una legnata terrificante di Cannavaro dalla media distanza), ma anche una maggiore ricerca della manovra: bella quella in verticale sull'asse Hamsik-Denis, con l'argentino che alza la mira da buona posizione. PRESSIONE COSTANTE - Nella ripresa, praticamente solo Napoli. Grande chance in apertura per Denis, che  si fa neutralizzare da Amelia in uscita. E' l'inizio di un assedio del Napoli, che però pecca di lucidità. Hamsik, Gargano, Denis di testa, Cigarini con un tiro cross: i tentativi si susseguono, ma i liguri si salvano. Sulla testa di Quagliarella (stupenda deviazione, palla fuori di poco), la più bella occasione nel finale. In mezzo il citato tocco di braccio di Dainelli. "MORGANTI DA ESAMINARE" - Mazzarri polemico su Morganti: "Sarebbe il caso di esaminare il suo operato. Siamo stai poco concreti, mi brucia non vincere una gara dominata con tante occasioni da rete sbagliate". Nel complesso però sono complimenti alla squadra: "Ho detto ai ragazzi che se giochiamo sempre così, delle partite che restano ne vinceremo parecchie" "ABBIAMO SOFFERTO TROPPO" - Gasperini soddisfatto della concretezza mostrata dalla squadra: "Ho scelto una squadra muscolare che nel primo tempo ha fatto bene. Nella ripresa invece abbiamo sofferto troppo. Il punto è buono, ma dobbiamo crescere parecchio". Sulla tattica, Gasperini ammette di aver avuto la tentazione di vincere la partita: "Si poteva inserire Palladino, ma Moretti aveva un problema e sinceramente tre punte non erano sopportabili" Napoli e Genoa 0-0 (0-0). Napoli (3-4-3): De Sanctis, Campagnaro, Cannavaro, Grava (15' st Dossena), Maggio (5' st Zuniga), Gargano, Cigarini, Aronica, Hamsik, Quagliarella, Denis (35' st Bogliacino). (1 Iezzo, 77 Rinaudo, 33 Rullo, 34 Insigne). All.: Mazzarri 6. Genoa: (3-4-3): Amelia, Biava, Dainelli, Moretti, Papastathopoulos, M. Rossi, Milanetto, Criscito, Mesto (29' st Juric), Suazo (11' st Sculli), Palacio (11' st Acquafresca). (73 Scarpi, 26 Bocchetti, 21 Zapater, 10 Palladino). All.: Gasperini 6. Arbitro: Morganti di Ascoli Piceno Angoli: 6-1 per il Napoli. Recupero: 2' e 4'. Ammoniti: Aronica, Quagliarella, Suazo, Dossena, Cannavaro, Campagnaro e Criscito per scorrettezze; Acquafresca per proteste. Spettatori: 60 mila. Leggi i commenti I commenti dei lettori 
ROMA - Questa la combinazione vincente del concorso odierno (il tredicesimo dell'anno) del Superenalotto: 4 - 17 - 52 - 55 - 56 - 67. Jolly: 26; SuperStar: 13. Anche stavolta, però, nessun giocatore ha centrato il "6". E nessuno il "5" SuperStar. C'è stato però  un "5+1", a Giugliano in provincia di Napoli: il possessore della schedina - acquistata al bar John Play, in via Oasi Sacro Cuore 143 - si aggiudica oltre un milione e 285 mila euro. Con l'estrazione di questa sera, il jackpot per il "6" sale a 133 milioni e 800 mila euro. 
ROMA - La notizia più clamorosa del calcio mercato è arrivata questa sera improvvisa e inattesa: Cassano alla Fiorentina al posto di Mutu. Accordo raggiunto tra le due società per prestito senza diritto di riscatto sino a giugno. Per il buon esito della trattativa si dovrebbe però attendere anche il benestare del Real Madrid, che vanta ancora diritti sul cartellino ma che sembra non abbia nessun problema a concedere il nulla osta per il prestito. Cassano, attualmente infortunato, da un paio di settimane è stato messo ai margini della rosa dall'allenatore blucerchiato Gigi Delneri che però ieri ha dichiarato "non lo convoco neanche se sta bene". Rottura completa. Con Delneri, arrivato alla Samp questa estate, l'attaccante aveva avuto un ottima ripresa di relazione dopo un passato burrascoso alla Roma, ma è durata poco. A Firenze ritrova Cesare Prandelli che aveva come allenatore per pochi mesi alla Roma prima che il tecnico abbandonasse per i problemi di salute della moglie. Gran colpo del ds Corvino che era stato costretto, per la vicenda doping-Mutu, a ritornare sul mercato per trovare una punta affidabile anche in vista della Champions League. Deve quindi tornare sul mercato anche la Sampdoria per cercare un attaccante che possa sostituire Cassano: si fa il nome di Rocchi della Lazio. LEDESMA-INTER PIU' VICINI - Ledesma è nuovamente vicino all'Inter. Il club nerazzurro ha ripreso le trattative per strappare l'argentino alla Lazio e nelle prossime ore potrebbe arrivare anche la stretta finale. La conferma arriva dall'agente di Ledesma, Vincenzo D'Ippolito. "I presidenti hanno nuovamente parlato. Con buon senso da parte di tutti, penso quindi che la trattativa si possa concludere", dice il procuratore a calciomercato. it. Le parti sarebbero vicine ad un'intesa dopo l'ultima offerta della società di Moratti, pronta a mettere sul tavolo circa 8 milioni di euro e una contropartita tecnica, in particolare si parla del trequartista della Primavera Stevanovic. SALTA MANUEL FERNANDES - Salta invece il trasferimento in maglia nerazzurra del centrocampista portoghese Manuel Fernandes. Il giocatore, arrivato ieri a Milano, non ha superato le visite mediche di rito. Secondo quanto scrive "AS" i medici del club nerazzurro hanno riscontrato una tendinite rotulea che ne ha sconsigliato l'ingaggio. L'accordo tra l'Inter e il Valencia era totale: Manuel Fernandes sarebbe approdato alla corte di Mourinho in prestito fino a giugno con un'opzione con diritto di riscatto fissata a 12 milioni di euro. Adesso invece il centrocampista lusitano farà ritorno a Valencia, dove fin qui ha trovato pochissimo spazio. EDERSON E HITZLSPERGER ALLA LAZIO  - La Lazio sta perfezionando l'arrivo del brasiliano Ederson, trequartista dal Lione. Il club capitolino deve però superare la concorrenza del Rennes che avrebbe già presentato un'offerta di 10 milioni di euro per il 24enne giocatore carioca, sotto contratto fino al 2014 ma poco impiegato da Claude Puel. Secondo l'agente di Ederson, Antonio Caliendo, la volontà del brasiliano è comunque quella di trasferirsi alla corte di Ballardini. La Lazio è ormai vicina anche all'acquisto del centrocampista dello Stoccarda Thomas Hitzlsperger. Mentre non andrà in porto, come confermato dal procuratore del difensore, l'arrivo di Biava dal Genoa. PALERMO SU BEHRAMI - Potrebbe concretizzarsi nei prossimi giorni la possibilità di vedere al Palermo l'esterno della Lazio, Valon Behrami, in forza ora al West Ham. La Sampdoria avrebbe fatto un sondaggio con la Roma per provare ad ingaggiare il laterale brasiliano Cicinho. Lunedì potrebbe arrivare l'ufficialità sul passaggio del giovane attaccante della Roma Okaka al Fulham. Domani intanto potrebbe arrivare l'ufficialità al ritorno al calcio di Stefano Bettarini che, a quasi 38 anni, dopo un'assenza di cinque anni, firmerà un contratto con il Gallipoli. Il Bari, invece, potrebbe avanzare un'offerta alla Reggina per il cartellino di Brienza. L'Udinese in attacco avrebbe individuato in Calaiò un possibile obiettivo. Il Chievo è a caccia di un centrocampista e avrebbe puntato sull'esterno Jokic, in forza al Sochaux. NAPOLI, LAVEZZI RINNOVA - "Sì, è vero abbiamo rinnovato il contratto di Lavezzi, ne avevamo firmato uno di 5, adesso lo abbiamo reintegrato con un accordo raggiunto due mesi fa. Le firme le abbiamo messe giovedì scorso prima che Lavezzi volasse in Argentina, adesso lo aspettiamo, tornerà in splendida forma contro". Questo l'annuncio di Aurelio de Laurentiis nel pre-partita di Napoli-Genoa, anticipo serale della terza giornata di ritorno. Il numero 1 del club azzurro non ha chiarito la durata del contratto. VALIANI AL PARMA - Il Parma, che oggi ha presentato il nuovo rinforzo per l'attacco, l'ex Genoa e Inter Hernan Crespo, mette a segno un altro acquisto. Arriva in comproprietà dal Bologna Francesco Valiani. Il centrocampista, ha totalizzato 53 presenze in serie A con il Bologna e segnato due gol.  Lo stesso Bologna ha perfezionato l'ingaggio dal Parma in compartecipazione del centrocampista Andrea Pisanu, classe 1982, ha vestito anche le maglie di Cagliari, Siena, Verona e Varese. Visite mediche superate e acquisto perfezionato. MARIGA VERSO IL CITY - E sempre il Parma dovrà, in tutta probabilità, fare a meno di McDonald Mariga. Il Manchester City di Roberto Mancini è fortemente interessato al centrocampista keniano per il quale sarebbe disposto a sborsare 8 milioni di euro o, in alternativa, tre milioni e il cartellino di Valery Bojinov, attualmente in prestito ai gialloblù. Una soluzione che Ghirardi sarebbe felice di accettare. "Questa mattina Mariga  ha sostenuto le visite mediche in Inghilterra con esito positivo e lunedì ci troveremo per definire il tutto - ha spiegato l'ad dei ducali Leonardi - L'offerta è di una certa rilevanza, di un grandissimo club, e non potevamo rischiare di tenere un giocatore scontento". Per Jimenez, arrivato dal West Ham ma di proprietà dell'Inter "manca invece solo un passaggio burocratico". (continua) Leggi i commenti I commenti dei lettori 
ROMA - Il maltempo non lascia la nostra penisola. Anzi. Dall'alba di domenica - causa una perturbazione proveniente dalla Scandinavia - si prevedono temperature in diminuzione e neve anche in pianura. E poi precipitazioni sparse, anche a carattere di rovescio o temporale sulla Sicilia, con venti forti estesi anche alle altre regioni meridionali dove dalla serata di domenica sono previste nevicate in estensione dal Centro-Nord fino alle quote più basse. Neanche lunedì le condizioni del tempo miglioreranno: secondo la Protezione civile, in seguito ad un'ulteriore diminuzione delle temperature, si prevedono gelate estese in tutte le regioni centro-settentrionali. Veneto imbiancato . Tra le regioni più colpite il Veneto, da sabato sotto la neve. Venezia, Padova, Vicenza e tutte le altre città sono imbiancate. La temperatura è intorno allo zero. Lo spessore del manto bianco non supera i 5 centimetri e strade e autostrade sono state regolarmente percorribili. Così pure gli aeroporti della regione che hanno funzionato regolarmente salvo qualche lieve ritardo nei decolli all'internazionale "Marco Polo" di Tessera (Venezia) per via delle operazioni di sghiacciamento degli aeromobili. Neve in Trentino . Anche parte del Trentino è sotto la neve fino nel fondovalle. In media sono caduti non più di dieci centimetri di neve. Traffico regolare su tutte le strade, anche quelle di montagna. Possibili in serata nevicate per il passaggio di un'altra perturbazione. Domenica dovrebbe esserci un miglioramento. Da lunedì è atteso un ulteriore abbassamento delle temperature con minime fino a -10 in montagna. Allarme maltempo in Lombardia . In Lombardia è allarme maltempo fino a domenica con rischi di vento forte e neve. Dalla serata di oggi e per tutta la mattinata di domani sono previste deboli nevicate nei settori centro orientali di pianura, fascia prealpina e alpina, con possibile interessamento anche della bassa pianura occidentale e dell'Oltrepo. Weekend di gelo in Emilia-Romagna . La Protezione Civile regionale ha diramato lo stato d'allerta fino alle 13 di lunedì 1 febbraio. Previste nevicate leggere nella serata di oggi da Piacenza a Bologna e Ferrara, con 10 cm. in montagna e 2-4 cm in pianura. Domani mattina previste precipitazioni nevose deboli per lo più in Romagna, dove le nevicate si intensificheranno dal pomeriggio per poi estendersi al resto della regione. Neve anche domani da Cesena a Piacenza, con accumuli di 20 cm su Appennino romagnolo e 5-10 cm sull' Appennino centro-occidentale. Sulla fascia costiera le precipitazioni potrebbero essere di acqua mista a neve. Per le temperature, nella notte tra domenica e lunedì il cielo sereno e il suolo innevato porteranno a livelli anche di -8 gradi su tutto il territorio regionale. Allerta meteo in Toscana . In Toscana è allerta meteo fino alle 18 di domani nelle province di Firenze, Arezzo, Prato e Pistoia: nevicherà abbondantemente non solo in montagna, ma anche a quote collinari. In particolare, le zone interessate dall'allerta sono Sieve, Casentino, Tevere, Reno-Santerno. Pioggia al Sud . Sempre a partire dal pomeriggio di domani sono previste, sulla parte meridionale della penisola ed in particolare sulla Calabria, precipitazioni a carattere nevoso con intensità da debole a moderata che interesseranno le zone poste al di sopra dei 600-800 metri, in calo dalla serata fino a 300-500 metri. Sempre per la giornata di domani sono previste, sul versante Tirrenico, precipitazioni sparse. 
None 
ROMA  - Vittorie per Caserta e Treviso nei due anticipi della 16esima giornata di serie A di basket. Nella prima partita giocata stasera la Pepsi ha espugnato Biella per 84-67. Grazie a questa vittoria la formazione campana, trascinata da Ere (24 punti), sale momentaneamente al secondo posto solitario con 22 punti (l'AJ Milano è a 20), 8 in meno della corazzata Siena. L'Angelico invece resta a quota 16 in compagnia di Montegranaro. CANTU' CADE A TREVISO - Nel secondo anticipo, la Benetton Treviso ha superato 96-92 la NGC Medical Cantù. La formazione veneta sale a quota 16 raggiungendo proprio Biella e Montegranaro. Per Treviso prestazione super del croato Davor Kus, che ha messo a referto 34 punti. Cantù, con Green top scorer (21 punti), resta comunque con due lunghezze di vantaggio sulla Benetton. Angelico Biella-Pepsi Caserta 67-84 (17-18, 34-40, 54-64, 67-84): Angelico Biella: Soragna 9, Lombardi ne, Maggiotto ne, Ona Embo 12, Garri 4, Plisnic 14, Chessa 4, Smith 4, Aradori 10, Achara 4, Pasco 6. Allenatore: Bechi. Caserta: Cardinale ne, Koszarek 2, Parrillo ne, Di Bella 19, Michelori 6, Zamo ne, Doornekamp 2, Marquis 8, Ere 24, Hite 15, Martin 0, Jones 8. Allenatore: Sacripanti. Arbitri: Enrico Sabetta, Marco Giansanti, Alessandro Martolini. Note - Tiri da due: Angelico 18/40, Caserta 18/31. Tiri da tre: Angelico 4/21, Caserta 10/25. Totale tiri: Angelico 22/61, Caserta 28/56. Tiri liberi: Angelico 19/25, Caserta 18/24. Rimbalzi: Angelico 34, Caserta 40. Usciti per falli: nessuno. Spettatori: 3.860. Incasso: 46.872. euro. Leggi i commenti I commenti dei lettori 
