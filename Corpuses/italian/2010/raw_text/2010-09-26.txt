CESENA – Due gol in mezz'ora,  belli e decisivi per la vittoria del Napoli. “Ma non è vero che sono  indispensabile, anche se questa doppietta mi rende davvero felice. Non era  facile ribaltare il risultato, ora siamo sulla strada giusta per diventare una  squadra di alto livello, in campionato e in Europa”. Edinson Cavani è stato il  protagonista del successo azzurro sul campo del Cesena, diventato un trionfo nei  minuti finali di gara. L’uruguaiano, entrato nel secondo tempo, ha trascinato i  compagni e raggiunto Eto’o a quota 5 nella classifica dei cannonieri. “Ringrazio  Dio, la dedica è come sempre per lui. Ce la sto mettendo tutta per migliorare,  il Mondiale è stato una grande esperienza e mi ha aiutato a diventare un uomo e  un calciatore migliore. Però è solo l’inizio, per me e per i miei compagni.  Giovedì ci aspetta la  Steaua, dobbiamo ripeterci pure lì…”. Determinante l’ingresso di Cavani, rimasto  in panchina per un’ora esatta, causa turn over. Come Gargano, altro artefice  della rimonta azzurra. Mazzarri, però, non rinnega le scelte fatte all’inizio di  partita. “Colgo anzi l’occasione per dire a tutti che abbiamo preso dei bravi  giocatori come Cribari, Yebda e Sosa, che oggi hanno dimostrato tutto il loro  valore. In settimana non avevo sentito molte belle parole nei loro confronti…”. Benevola, scampato il pericolo e con i  tre punti in tasca, l’analisi dell’allenatore sulla prova della sua squadra.  “Nel primo tempo non abbiamo concesso niente al Cesena e nella ripresa chiuso il  conto con i titolari. Sono contento di tutti, specialmente dei tre giocatori  nuovi. Siamo venuti a giocare a calcio, c’era mancato solo il gol. Dobbiamo  prima subirne uno per concretizzare”. Il tecnico toscano, espulso per proteste  dopo il vantaggio dei padroni di casa, si è unito al coro di proteste per il  pessimo arbitraggio di Damato. “Avevo ragione io, quando un difensore è in  anticipo non può cadere da solo. Ero certo dell’errore del direttore di gara e  comunque non l’ho offeso. E c’era il rigore per noi. La trattenuta parte fuori  dall’area, ma il piede di Zuniga è già dentro”. Mazzarri non vuole ombre sulla vittoria del  Napoli, anche se gli azzurri hanno fatto fatica in zona gol e concesso troppo in  fase difensiva, prima del travolgente finale di gara. “La squadra mi è piaciuta  per tutti i 90’ ,  non solo nel secondo tempo. Cavani e Gargano indispensabili? Infatti non avevano  saltato un minuto fino a oggi, però dopo 5 partite ogni tre giorni anche loro  hanno bisogno di rifiatare. Abbiamo reagito molto bene per le critiche dopo il  ko con il Chievo. Sappiamo che la nostra è una piazza tra le più esigenti, ma  abbiamo iniziato un progetto e chi ha sangue nelle vene si esalta in queste  situazioni”. Della stessa opinione Aurelio De Laurentiis. “Bella prestazione, la  nostra vittoria è meritata. Acquistare Cavani è stata la scelta giusta. Adesso  sotto con la Steaua,  vogliamo andare avanti anche in Europa League”. 
L’ultimo allarme è stato lanciato dal consiglio di amministrazione della società di gestione. È lì, sul tavolo del board del 2015, che è arrivata la preoccupazione per una vicenda, quella dei terreni di RhoPero, ancora senza una soluzione. Dopo 909 giorni dalla vittoria di Parigi. Tanto che, adesso, i consiglieri di Expo 2015 spa hanno deciso di chiedere risposte ufficiali a Comune, Provincia e Regione. Con una lettera che verrà inviata ai tre enti. Ma anche, se dovesse essere necessario, con la convocazione di un’assemblea dei soci. Il tempo sta per scadere: il 19 ottobre, Milano dovrà presentarsi di fronte al Comitato esecutivo del Bie dimostrando di poter fare affidamento su quel milione di metri quadrati. Dopo mesi di incontri e scontri, però, non c’è ancora un accordo. E anche l’ultima strada, l’acquisto da parte di Fondazione Fiera della quota del gruppo Cabassi, sembra finita su un binario morto. È diventato l’ultimo nodo per decidere il futuro di Expo, quello delle aree. Anche l’amministratore delegato Giuseppe Sala non ha potuto far altro che ricordare, nei giorni: «Il dossier è ben fatto: dalle notizie che ci arrivano da Parigi i Paesi non stanno facendo osservazioni rilevanti sul nostro progetto, segno che piace. Il tema rimane quello dei terreni». Un nodo sempre più politico, ormai, che soltanto Letizia Moratti, Roberto Formigoni e Guido Podestà, possono sciogliere. Una riunione fissata in agenda ancora non c’è, ma le rispettive diplomazie sperano in un vertice già questa settimana. I tecnici, infatti, continuano a riunirsi, ma le posizioni non sembrano avvicinarsi. Siamo sempre lì, al punto di partenza. Da una parte c’è il Pirellone che insiste sulla necessità di creare una società, aperta anche agli attuali proprietari privati, per gestire le aree e, soprattutto, il business futuro. Dall’altra Comune e Provincia che, in una situazione di crisi economica e, soprattutto, dopo il veto del ministro dell’Economia Giulio Tremonti contrario all’ipotesi acquisto, credono che l’unica via sia quella del comodato d’uso con diritto di superficie. Ma la paralisi sui terreni sta congelando anche le decisioni operative della società. Per questo il cda, che è tornato a riunirsi con questo punto interrogativo troppo grande per poter far partire gare o assumere personale che si occupi della progettazione, ha espresso la propria preoccupazione. «Risolveremo tutto entro ottobre», ha assicurato Roberto Formigoni qualche giorno fa. Ma, con la festa nazionale del Pdl in corso in città e, con Letizia Moratti che spera in un’incoronazione da parte di Berlusconi, nessuno sembra voler far esplodere nuovamente anche la guerra di Expo. 
Una banale lite tra bambini si trasforma in un raid punitivo contro il padre di uno dei piccoli, in un ristorante di Cercola, nel Napoletano, dove sconosciuti hanno fatto irruzione, armati di pistole, seminando il panico tra gli avventori del locale. L'uomo, che era a pranzo con la famiglia, è stato colpito con un casco al capo da uno dei malviventi. Sul fatto indagano i carabinieri della locale tenenza. Stanno raccogliendo le testimonianze delle persone che nel pomeriggio si trovavano nel ristorante, molte delle quali, spaventate ed impaurite dall'irruzione armata, hanno lasciato anzitempo il locale. Secondo quanto si è appreso, il raid sarebbe scaturito dopo l'intervento di due genitori in difesa dei rispettivi figli, che stavano litigando. Il padre di uno dei bambini ha lasciato il locale ed è andato via con il figlio. Pochi minuti dopo sul posto sono giunte alcune motociclette con diversi uomini a bordo. In tre sono entrati nel ristorante e si sono diretti verso il genitore dell'altro bambino, incuranti della presenza di moltissime famiglie sedute ai tavoli del locale, dapprima minacciandolo e poi colpendolo con il casco al capo. L'uomo ha perso i sensi mentre gli sconosciuti si sono dati alla fuga. 
TORINO - Pierpaolo Bisoli non ha riconosciuto il suo Cagliari nella secca sconfitta di Torino con la Juventus: "E' stata una gara strana nella quale è mancata la cattiveria che di solito abbiamo mostrato in campo. E' stata questa la differenza. Poi la gara è stata combattuta e piacevole. Sul piano del gioco siamo stati bravi, meno sul piano difensivo". Ai microfoni di Sky la rilettura del match: "Non si può venire a Torino e concedere rimpalli. E' stata una mia colpa non trasmettere la cattiveria nelle gare. Ci può stare perdere a Torino. Dobbiamo ripartire sfruttando le nostre qualità. Manca equilibrio? Abbiamo un buon equilibrio, anche negli 0-0 i nostri avversari hanno creato poco contro di noi. Sulle palle inattive abbiamo concesso ma fa parte del gioco. Ci sta perdere a Torino contro una squadra con maggiore fisicità. La squadra è concentrata e ha voglia di fare bene. Sono ottimista per il cammino in campionato. Daniele Conti? Sta benino, in settimana rintrerà in gruppo. Non possiamo però attaccarci a chi manca ma guardare al fatto che non dobbiamo concedere palle inattive. Siamo consapevoli di aver fatto errori ma piano piano miglioreremo". Leggi i commenti I commenti dei lettori 
La scuola è una galassia di micro-storie, con situazioni e condizioni che cambiano da un'aula all'altra: c'è l'insegnante motivato e quello frustrato, la classe modello e quella con il bullo, il quartiere-bene e quello disagiato. Ma mai come quest'anno - grazie ai mille racconti arrivati a Repubblica.it - abbiamo la percezione di un'emergenza. Un'emergenza grave che non va sui telegiornali, che non scuote le coscienze, che tocca poco i partiti. Passata l'ansia per lo zainetto pesante, comprato l'ultimo gadget, deleghiamo il futuro dei nostri figli e del nostro paese a un'istituzione in crisi grave: abbandonata, senza soldi, con una incredibile schizofrenia nei programmi. Si può togliere la geografia al Nautico, la storia dell'arte al classico? Si può. C'è una classe, a Torre Annunziata, con 54 alunni. Ce ne sono altre che hanno cambiato l'intero corpo docente. Non è tutta colpa della Gelmini, troppo semplice. Pensate alla differenza fra le scuole del Nord e quelle del Sud, ad esempio. Quella sì storica. Ma le belle realtà del Nord reggono grazie agli insegnanti del Sud, quelli che Bossi vorrebbe rimandare indietro. Possiamo dare a questo governo la colpa della mancata diffusione dell'inglese? Possiamo solo lamentarci delle promesse non mantenute. La scuola è un passaggio di due sillabe nel discorso di Berlusconi alla Camera: "Abbiamo raggiunto risultati positivi". Prego, farsi un giro sul territorio. Abbiamo via via pensato che la scuola non fosse importante, fino a distruggere il modello delle elementari, quello sì portato ad esempio in tutta Europa. Un taglio dei costi al buio, i precari buttati via, un sistema che si basa incredibilmente sul volontariato: presidi e direttori che cercano di tappare i buchi, docenti che insegnano materie di altri, supplenti che aspettano alla stazione una chiamata last minute. Gli effetti sono titoli di cronaca e di costume. Una cattiva scuola produce cattivi ragazzi, disadattamento, abbandono. Magari l'adolescenza dava gli stessi sconquassi trent'anni fa, ma forse quella di oggi ha bisogno di una maggiore protezione e attenzione. Le scuole private sold out, le scuole alternative che cercano di sopperire alle carenze della scuola pubblica. I genitori che si organizzano . I racconti incredibili: maestri che finito il turno vengono trattenuti in servizio - gratis  naturalmente - perchè il\la supplente che doveva arrivare a Roma da Aversa, Napoli, Caserta  ecc. non fa in tempo. I titolari stanno anche 8 ore con i  bambini. Mentre i sindacati hanno firmato un accordo in base al quale i supplenti  possono coprire anche un raggio di 200 chilometri. E quando il supplente arriva, se arriva, è talmente stravolto - come scrive Ludovica Muntoni - che tutto ha in mente tranne che intrattenere un  rapporto educativo con i bambini. Fra l'altro se un  supplente spunta a mezzogiorno, fa un'ora di servizio e gli viene pagata tutta la giornata. Intanto le titolari in servizio hanno dovuto fare  scuola anche con 40 alunni. Sotto l'ombrello scuola quindi ci sono i posti che mancano alla materna, o scuola dell'infanzia, come tanti illuminati avrebbero voluto chiamarla. Le elementari con i maestri a intermittenza, le medie che accorpano l'orario, i licei smembrati, l'università. E per fortuna, nonostante tutto, tanti istituti che funzionano. E l'eterno dialogo fra sordi sulla meritocrazia e sulla formazione. Se si tagliano solo i costi, il massimo in cui posso sperare è che ci sia una maestra di ruolo. Un corpo docente motivato che non cambi ogni anno. E se ho due soldi da parte, scelgo per mio figlio l'Università privata che sembra Harvard o quella pubblica bloccata dalle proteste dei ricercatori? Scelgo il privato che ormai ha corsie preferenziali nel mondo del lavoro, o il pubblico spesso in mano ai baroni e alle parentele? E' questo il maggior pericolo che stiamo correndo, lasciando la scuola sola con i suoi guai: una società bloccata, senza ascensore sociale. Una società profondamente ingiusta. Leggi i commenti I commenti dei lettori 
TORINO - Gigi Delneri è soddisfatto della vittoria e del gioco espresso dalla Juve contro il Cagliari, ed ai microfoni Sky spiega le sue scelte: "Abbiamo fatto questa scelta un po' per turn over, un po' perché la fisicità è una dote importante in questo campionato. Aquilani in mezzo al campo ha grosse qualità di geometria, quindi la scelta è stata fatta in quel contesto. Abbiamo bisogno di lavorare molto, andiamo avanti domenica dopo domenica, o giovedì dopo giovedì, con serenità, sapendo che c'è molto da fare. Secondo me abbiamo ancora margini di miglioramento, dobbiamo sfruttare quelle che sono le nostre caratteristiche in questo momento". Qualcosa però in difesa non ha funzionato nelle marcature: "Siamo una squadra che deve imparare a difendere, che deve imparare a stare molto più attenta, però vincerei sempre 4-2". Krasic può diventare il leader di questa squadra? "Mi era stato chiesto se fossimo dipendenti da Del Piero e io ho detto no, come si può dire che potevamo essere dipendenti da Krasic, ma noi vogliamo essere dipendenti dalla Juventus, non singolarmente. I giocatori devono pensare a lavorare e a dare il massimo fisicamente sul campo, poi la qualità dei giocatori nessuno la discute, bisogna diventare squadra. Lui è un componente importante, si è inserito molto bene. Sono contento di questi miglioramenti, ma bisogna lavorare ancora molto per ottenere i risultati che tutti si aspettano da noi". Nel complesso comunque Delneri fa un bilancio soddisfacente di questa prima parte stagionale: "La squadra produce azioni da gol in quantità e quando ha perso contro il Palermo ha fatto almeno 29 tiri in porta. Io guardo il bicchiere mezzo pieno: dobbiamo migliorare dove ancora siamo deficitari, nell'attenzione, ma penso che la Juventus in questo momento sia l'unica squadra che conclude molto, ha questa caratteristica che a volte paga. Non ho detto che siamo perfetti, ma rifarei tutto. Devo ricreare una squadra di calcio che possa ambire a posizioni importanti. Il campionato è molto difficile, molto duro, siamo tutti molto corti e quindi ogni domenica è una battaglia. Questo campionato si vincerà a marzo, quando verranno fuori i valori importanti delle squadre importanti. Noi speriamo di esserci a marzo a combattere con gli altri". Infine, Delneri usa una metafora per definire il livello dei lavori in cantiere: "Piove poco adesso, diciamo, abbiamo ancora qualche finestra aperta. Spero di chiudere anche le finestre. Io ho fiducia nei miei giocatori, la Juventus è sempre sotto esame". Leggi i commenti I commenti dei lettori 
