PER le donne, il picco della soddisfazione sessuale arriva dopo i quarant'anni. E il sesso sembra essere un problema per quasi due terzi della popolazione femminile. A dirlo è uno studio americano pubblicato sulla rivista British Journal of Urology ( BJUI ) che ha analizzato il rapporto con il sesso in quasi 600 donne di tutte le età. I risultati mostrano che per lei la felicità tra le lenzuola rappresenta spesso un traguardo difficile da raggiungere, al quale ci si avvicina solo verso i quarant'anni. E' dunque nella fascia della mezza età, sostengono i ricercatori, che una maggiore autostima e relazioni più mature consentono alle donne di trarre il massimo beneficio dalle esperienze sessuali. La ricerca, condotta dallo Hackensack University Medical Center del New Jersey, si è svolta su 587 donne di età compresa tra i 18 e i 95 anni. Lo scopo, spiega la ricercatrice capo, Debra Fromer, era "testare l'evoluzione delle Disfunzioni Sessuali Femminili (FSD, Sexual Function and Dysfunction) con il passare dell'età". Negli anni, infatti, è aumentata la consapevolezza dell'importanza di una vita sessuale soddisfacente per il benessere psicofisico. Se molto è stato fatto per analizzare disfunzioni erettili e vari altri problemi degli uomini, l'universo del piacere femminile è a lungo rimasto indietro nella lista delle priorità della ricerca. Oggi la comunità scientifica internazionale concorda nel suddividere le Disfunzioni Sessuali Femminili in quattro gruppi: disordini del desiderio sessuale, problemi nell'eccitazione, difficoltà a raggiungere l'orgasmo e dolori durante il rapporto (è in questa categoria che rientra, ad esempio, la sindrome del vaginismo). I dati raccolti dall'Università del New Jersey parlano chiaro: ben il 63% delle donne (quasi i due terzi della popolazione) soffre di una qualche forma di disfunzione sessuale. A lamentare i problemi maggiori in fatto di orgasmo è, a sorpresa, la fascia d'età compresa tra i diciotto e i trentun anni, mentre le cose migliorano significativamente con l'avanzare dell'età, sebbene possano comparire altri problemi come lubrificazione e calo del desiderio. "Il 54% delle donne più giovani ha difficoltà a raggiungere l'orgasmo", spiega Former. Il problema rimane anche quando si è più grandi, ma in proporzioni minori: tra i trentuno e i quarantacinque anni, infatti, "solo" il 45% delle donne lamenta questa difficoltà, e anche dai quarantasei in su la percentuale è comunque inferiore rispetto a quella delle giovanissime (48%). Questo spiegherebbe anche la maggiore propensione all'attività sessuale durante la così detta mezza età: è attorno ai quarant'anni, infatti, che si colloca il "picco" della vita sessuale femminile. Un fisiologico calo del desiderio si verifica verso i sessant'anni, ma non bisogna scoraggiarsi perché è un problema di cui soffre nel complesso il 47% della popolazione. "Si tratta - argomenta la ricercatrice - di un aspetto che compromette il senso di benessere generale delle donne, e influisce così sulla loro qualità della vita". Numerosi studi hanno evidenziato come un rapporto tormentato con il sesso abbia implicazioni pesanti su fattori chiavi dell'esistenza, tra cui relazioni sociali, autostima e benessere psicofisico. "E' per questo - aggiunge Former - che è così importante identificare i problemi e trovare delle soluzioni ogni volta che sia possibile. Finora diversi trattamenti a base di ormoni e altri medicinali si sono dimostrati efficaci nella cura di donne affette da FSD". Prima di tutto, però, c'è l'aspetto psicologico e il rapporto con se stesse: è qui che si trova la chiave della maggiore soddisfazione in età più mature. I risultati dello studio sono coerenti con una ricerca simile condotta sulla popolazione femminile turca. "Questa osservazione suggerisce - spiega la ricercatrice - che ci siano anche delle basi biologiche per le disfunzioni sessuali delle donne". L'influenza culturale e sociale, insomma, ha sì un ruolo importante per quanto riguarda la dimensione psicologica, ma non è la sola responsabile dell'infelicità sessuale femminile. Il consiglio, per le donne di tutte le età, è guardare in faccia i problemi e non sentirsi "anormali". E se le giovanissime possono stare tranquille perché la felicità a letto, prima o poi, arriva, le più mature non devono fare altro che godersi il loro "picco" e trasmettere un po' di serenità alle nuove generazioni. 
Rapina da 183.000 euro nel pomeriggio a Milano. Intorno alle 15.30 - in via Marcantonio dal Re - due persone a bordo di una motocicletta nera di grossa cilindrata e con il volto coperto dal casco, hanno minacciato con una pistola un uomo che aveva da poco ritirato l'ingente somma in una filiale della banca Popolare di Milano di Pazzale Accursio, facendosi consegnare il denaro prima di fuggire via. La vittima - che aveva riposto i soldi in una valigetta - aveva lasciato la filiale della banca a bordo di una Fiat Panda, seguita per tutto il tragitto, fino a via Marcantonio dal Re, da una Matiz di colore chiaro. Sceso dalla macchina, l'uomo è stato immediatamente raggiunto dai due motociclisti, sbucati all'improvviso, per compiere la loro rapina. 
Firenze diventa la terza città nel mondo, e la prima in Europa, per il turismo di qualità. A sancirlo la top ten stilata annualmente dal magazine newyorchese Travel + Leisure . Il capoluogo toscano, in base alla classifica, passa dalla sesta posizione dello scorso anno alla terza, dopo Bangkok e Chiang Mai, in Thailandia. Solo due le altre città europee in top ten: Roma, al quinto posto (un miglioramento anche per la Capitale, che nel 2009 occupava il nono) e Barcellona. La classifica fa parte di "The world's best awards 2010", indagine della popolare rivista americana (oltre 4,8 milioni di lettori il bacino di utenza) che, da 15 anni, compara non solo città ma anche hotel, isole, mezzi di trasporto di tutto il pianeta. E' state realizzata tramite un questionario tra i lettori (sia del magazine cartaceo sia del sito) diffuso dal dicembre 2009 allo scorso marzo. Per le città, i parametri presi in considerazione sono stati cultura, beni artistici, cibo e ristoranti, cordialità delle persone, panorami, prezzi. "Felice" della posizione ottenuta si dichiara su Facebook il sindaco Matteo Renzi. "C'è ancora molto da fare e lo faremo - ha scritto sulla sua pagina - ma dobbiamo essere più orgogliosi e consapevoli di come ci guarda il mondo". 
Ecco il testo approvato dall'Ufficio di Presidenza del Pdl. Si tratta di un documento di sei pagine, votato da trentatrè componenti, ad eccezione dei tre esponenti finiani (Urso, Ronchi e Viespoli). ROMA - "L'Italia necessita di profondi cambiamenti sia nella sfera economica che in quella politica e istituzionale. L'azione del nostro governo presieduto da Silvio Berlusconi e la nascita del Pdl rappresentano ciascuno nella propria sfera, la risposta più efficace alla crisi del Paese. Il governo ha dovuto agire nel pieno della crisi economica più grave dopo quella del 1929, riuscendo ad evitare, da un lato, gli effetti più dirompenti della crisi sul tenore di vita delle famiglie e dei lavoratori, e, dall'altro lato, preservando la pace sociale e la tenuta dei conti pubblici. Con la nascita del Pdl, dall'altra parte, la vita politica italiana ha fatto un ulteriore passo in avanti verso la semplificazione e il bipolarismo. Occorre aggiungere che, in questi anni, gli elettori hanno sostenuto e premiato sia l'azione del governo che la nuova realtà politica rappresentata dal Pdl". "Immediatamente dopo il nostro congresso fondativo, tuttavia, e soprattutto dopo le elezioni regionali, sono intervenute delle novità che hanno mutato profondamente la situazione, al punto da richiedere oggi una decisione risolutiva. Invece di interpretare correttamente la chiara volontà degli elettori, nella vita politica italiana hanno ripreso vigore mai spente velleità di dare una spallata al governo in carica attraverso l'uso politico della giustizia e sulla base di una campagna mediatica e scandalistica, indirizzata contro il governo e il nostro partito, che non ha precedenti nella storia di un Paese democratico. L'opposizione, purtroppo, non ha cambiato atteggiamento rispetto al passato, preferendo cavalcare l'uso politico delle inchieste giudiziarie e le speculazioni della stampa piuttosto che condurre un'opposizione costruttiva con uno spirito riformista". "Ciò che non era prevedibile è il ruolo politico assunto dall'attuale Presidente della Camera. Soprattutto dopo il voto delle regionali che ha rafforzato il governo e il ruolo del Pdl, l'On. Gianfranco Fini ha via via evidenziato un profilo politico di opposizione al governo, al partito ed alla persona del Presidente del Consiglio. Non si tratta beninteso di mettere in discussione la possibilità di esprimere il proprio dissenso in un partito democratico, possibilità che non è mai stata minimamente limitata o resa impossibile. Al contrario, il Pdl si è contraddistinto dal momento in cui è stato fondato per l'ampia discussione che si è svolta all'interno degli organismi democraticamente eletti". "Le posizioni dell'On. Fini si sono manifestate sempre di più, non come un legittimo dissenso, bensì come uno stillicidio di distinguo  o contrarietà nei confronti del programma di governo sottoscritto con gli elettori.e votato dalle Camere, come una critica demolitoria alle decisioni prese dal partito, peraltro note e condivise da tutti, e infine come un attacco sistematico diretto al ruolo e alla figura del Presidente del Consiglio. In particolare, l'On. Fini e taluni dei  parlamentari che a lui fanno riferimento hanno costantemente formulato orientamenti e perfino proposte di legge su temi qualificanti come ad esempio la cittadinanza breve e il voto agli extracomunitari che confliggono apertamente con il programma che la maggioranza ha sottoscritto solennemente con gli elettori". "Sulla legge elettorale, vi è stata una apertura inaspettata a tesi che contrastano con le costanti posizioni tenute da sempre dal centro-destra e dallo stesso Fini. Persino il tema della legalità per il quale è innegabile il successo del Governo e della maggioranza in termini di contrasto alla criminalità di ogni tipo e di riduzione dell'immigrazione clandestina, è stato impropriamente utilizzato per alimentare polemiche interne. Il PdL proseguirà con decisione nell'opera di difesa della legalità, a tutti i livelli, ma non possiamo accettare giudizi sommari fondati su anticipazioni mediatiche". "Le cronache giornalistiche degli ultimi mesi testimoniano d'altronde meglio di ogni esempio la distanza crescente tra le posizioni del PDL, quelle dell'0n. Fini e dei suoi sostenitori, sebbene tra questi non siano mancati coloro che hanno seriamente lavorato per riportare il tutto nell'alveo di una corretta e fisiologica dialettica politica. Tutto ciò è tanto più grave considerando il ruolo istituzionale ricoperto dall'On. Fini, un ruolo che è sempre stato ispirato nella storia della nostra Repubblica ad equilibrio e moderazione nei pronunciamenti di carattere politico, pur senza rinunciare alla propria appartenenza politica. Mai prima d'ora è avvenuto che il presidente della Camera assumesse un ruolo politico così pronunciato perfino nella polemica di partito e nell'attualità contingente, rinunciando ad un tempo alla propria imparzialità istituzionale e ad un minimo di ragionevoli rapporti di solidarietà con il proprio partito e con la maggioranza che lo ha designato alla carica che ricopre. L'unico breve periodo in cui Fini ha "rivendicato"nei fatti un ruolo superpartes è stato durante la campagna elettorale per le regionali al fine di giustificare l'assenza di un suo sostegno ai candidati del PDL". "I nostri elettori non tollerano più che nei confronti del governo vi sia  un atteggiamento di opposizione permanente , spesso oggettivamente  in sintonia  con posizioni e temi della sinistra e delle altre forze contrarie alla maggioranza, condotto per di più da uno dei vertici delle istituzioni di garanzia.  Non sono più disposti ad accettare una forma di dissenso all'interno del partito che si manifesta nella forma di una vera e propria opposizione, con tanto di struttura organizzativa, tesseramento e iniziative, prefigurando già l'esistenza sul territorio e in Parlamento di un vero e proprio partito nel partito, pronto, addirittura, a dar vita a una nuova aggregazione politica alternativa al PDL. I nostri elettori, inoltre, ci chiedono a gran voce di non abbandonare la nuova concezione della politica, per la quale è nato il Pdl, che si fonda su una chiara cornice culturale e di valori, sulla scelta di un chiaro e definito programma di governo, su una compatta maggioranza di governo e sull'indicazione di un Presidente del Consiglio, in una logica di alternanza fra schieramenti alternativi". "Questo atteggiamento di opposizione sistematica al nostro partito  e nei confronti del governo che, ripetiamo, nulla ha a che vedere con un dissenso che legittimamente può essere esercitato all'interno del partito,  ha già creato gravi conseguenze sull'orientamento dell'opinione pubblica e soprattutto dei nostri elettori, sempre più sconcertati per un atteggiamento che mina alla base gli sforzi positivi messi in atto per amalgamare le diverse tradizioni politiche che si riconoscono nel Pdl e per costruire un nuovo movimento politico unitario di tutti coloro che non si riconoscono in questa sinistra. La condivisione di principi comuni e il vincolo di solidarietà con i propri compagni di partito sono fondamenti imprescindibili dell'appartenenza a una forza politica. Partecipare attivamente e pubblicamente a quel gioco al massacro che vorrebbe consegnare alle Procure della Repubblica, agli organi di stampa e ai nostri avversari politici i tempi, i modi e perfino i contenuti della definizione degli organigrammi di partito e la composizione degli organi istituzionali, è incompatibile con la storia dei moderati e dei liberali italiani che si riconoscono nel Popolo della Libertà". "Si milita nello stesso partito quando si avverte il vincolo della comune appartenenza e della solidarietà fra i consociati. Si sta nel Popolo della Libertà quando ci si riconosce nei principi del popolarismo europeo che al primo posto mettono la persona e la sua dignità. Assecondare qualsiasi tentativo di uso politico della giustizia; porre in contraddizione la legalità e il garantismo; mostrarsi esitanti nel respingere i teoremi che vorrebbero fondare la storia degli ultimi sedici anni su un "patto criminale" con quella mafia che mai come in questi due anni è stata contrastata con tanta durezza e con tanta efficacia, significherebbe contraddire la nostra storia e la nostra identità. Per queste ragioni questo ufficio di Presidenza considera le posizioni dell'On. Fini assolutamente incompatibili con i principi ispiratori del Popolo della Libertà, con gli impegni assunti con gli elettori e con l'attività politica del Popolo della Libertà". "Di conseguenza viene meno anche la fiducia del PdL nei confronti del ruolo di garanzia di Presidente della Camera indicato dalla maggioranza che ha vinto le elezioni. L'Ufficio di Presidenza del Popolo della Libertà ha inoltre condiviso la decisione del Comitato di Coordinamento di deferire ai Probiviri gli onorevoli Bocchino, Granata e Briguglio". Leggi i commenti I commenti dei lettori 
ROMA - Il Pdl non c'è più. O almeno, non c'è più per come lo abbiamo conosciuto finora. E' durato meno di un'ora l'ufficio di presidenza per decidere l'isolamento e, di fatto, l'espulsione dei dissidenti. Le parole pronunciate da Silvio Berlusconi non lasciano spazio a equivoci: "Facciano pure i gruppi autonomi tanto sono fuori". Non solo. Dal Cavaliere arriva un attacco durissimo alla terza carica dello Stato: "Allo stato viene meno la fiducia nei confronti del ruolo di garanzia del presidente della Camera indicato dalla maggioranza uscita vittoriosa dalle elezioni". E alla domanda se il cofondatore debba lasciare il suo incarico il capo del governo  risponde: "Riteniamo che siano i membri del Parlamento a dover assumere un'iniziativa al riguardo". La replica dell'ex leader di An sul punto è secca: "La presidenza della Camera non è nelle disponibilità del presidente del Consiglio..." Commentando il testo uscito dall'ufficio di presidenza, nel quale si dice che "le posizioni dell'onorevole Fini sono assolutamente incompatibili con i principi ispiratori del Popolo della Libertà", Berlusconi ostenta sicurezza: "Non c'è problema per il governo, la maggioranza non è a rischio e i nostri elettori non tollerano più che nei confronti del governo ci sia un atteggiamento di opposizione permanente. Non sono più disposto ad accettare il dissenso, un vero partito nel partito. Vogliono fare il gruppo? Facciano quello che vogliono, tanto sono fuori". Per quanto riguarda i ministri vicini al presidente della Camera, il Cavaliere dice di "non avere difficoltà a continuare una collaborazione con validi ministri". Intanto, sul piano formale, il verdetto dell'Ufficio di Presidenza prevede anche una sanzione diretta contro tre tra i deputati più vicini al Presidente della Camera. Bocchino, Granata e Briguglio sono stati deferiti ai probiviri. Anche se a questo punto pare difficile che il meccanismo innescato non porti ad una scissione che renderebbe di fatto inutile la decisione. Il documento. Italo Bocchino, Fabio Granata e Carmelo Briguglio saranno deferiti al collegio dei probiviri. Ma è il vero bersaglio del documento è il presidente della Camera. Le sue posizioni sono ritenute "incompatibili con i principi ispiratori del Pdl. E si pone il problema della presidenza della Camera" perché viene meno "anche la fiducia del Pdl nei confronti del ruolo di garanzia di Presidente della Camera indicato dalla maggioranza che ha vinto le elezioni". IL DOCUMENTO DELL'UFFICIO POLITICO PDL Nel testo uscito da Palazzo Grazioli si fa riferimento alla "volontà degli elettori" e si attacca duramente "l'uso politico della giustizia" e "il ruolo politico assunto da Fini". Che in sostanza viene accusato di essersi ritagliato un profilo di opposizione all'esecutivo, con uno "stillicidio continuo" e sistematico, attraverso una "critica demolitoria alle decisioni prese dal partito". I finiani pronti all'addio. Dopo l'attacco durissimo della maggioranza Pdl  i deputati finiani hanno firmato una lettera di dimissioni dal gruppo parlamentare della Camera. Le lettere sono ora nelle mani del presidente che, spiegano alcuni dei firmatari, le userà domani "a seconda di quello che accadrà". Sarebbero almeno 34 i componenti di un nuovo gruppo a Montecitorio. Per quanto riguarda la possibilità di formare un gruppo di finiani anche a Palazzo Madama sarebbero pronti ad entrare nelle 'file' di Fini anche i senatori Adriana Poli Bortone e Giovanni Pistorio. I numeri in Parlamento. Attualmente la maggioranza di governo nei due rami del Parlamento è di 342 deputati e 174 senatori, a fronte di una maggioranza necessaria, rispettivamente, di 316 a Montecitorio e 162 a Palazzo Madama. A Montecitorio basterebbero quindi 27 voti in meno per portare il Governo a 315, sotto la soglia minima di sopravvivenza. E stando ai numeri di queste ore potrebbero essere addirittura 34 i deputati finiani a sfilarsi. A Palazzo Madama, invece, per perdere la maggioranza degli aventi diritto, dovrebbero essere 16 i senatori ad abbandonare il Pdl. Le reazioni. A ufficio politico del Pdl concluso, Bersani ha detto che è "un singolare tribunale che processa gli innocenti". Bersani ha salutato i deputati del Pd alla Camera, prima della pausa estiva, brindando: "A un nuovo governo". Poi ha chiesto al Cavaliere di andare in Parlamento, "perché questa è una vera crisi". Domani mattina alle 9 assemblea del Pd per discutere della situazione. Sul webmagazine di Farefuturo si parla di "Operazione Baygon", vale a dire di "disinfestazione del pluralismo, il Pdl  sta adottando metodi, linguaggi e liturgie che tradiscono l’essenza stessa del  suo progetto. Quel progetto che doveva regalare all’Italia il tanto atteso partito liberale di massa, maggioritario e plurale. Ma a furia di  disinfestare, si rischia l'avvelenamento". La giornata. Le ore della resa dei conti nella maggioranza si era aperta con il rifiuto dell'ultima mediazione. "L'offerta di tregua di Gianfranco Fini è arrivata troppo tardi, fuori tempo massimo". Così, nel vertice notturno di palazzo Grazioli, Silvio Berlusconi e gli altri partecipanti alla riunione (compreso Giuliano Ferrara) avevano declinato l'invito del Presidente della Camera a "resettare tutto senza risentimenti". La stesura del documento. Tutta la giornata si era consumata nell'attesa dell'ufficio di presidenza. E sulla formula dell'eventuale "scomunica" a Gianfranco Fini e ai finiani. Non "più politicamente vicini al partito", questo il passaggio chiave al centro del documento alla cui stesura aevav lavorato per tutto il pomeriggio lo stato maggiore del Pdl, riunitosi a Palazzo Grazioli. Le mosse dei finiani. Mentre  diventava chiaro che le due anime del Pdl erano sempre più lontane anche i finiani si mettevano in moto. Già dalla mattina si intensificavano i contatti tra  il Presidente della Camera e i suoi fedelissimi. Già il tam tam del pomeriggio parlava di 34 deputati vicini all'ex An pronti a firmare la richiesta di costituzione di un nuovo gruppo parlamentare alla Camera. Leggi i commenti I commenti dei lettori 
Un uomo è morto e la moglie è stata trasportata in gravi condizioni all'ospedale di Montevarchi. La donna non avrebbe ferite sul corpo. I coniugi sono stati trovati dalla figlia che tornata a casa, a Bucine (Arezzo), ha visto il padre in un lago di sangue in camera da letto e la madre in terra priva di sensi. Potrebbe trattarsi di un omicidio seguito da un tentativo di suicidio qu anto avvenuto stasera, intorno alle 20, in un'abitazione di Bucine (Arezzo).E' la primissima ipotesi degli investigatori, che stanno ancora procedendo con gli accertamenti e che, comunque, non escludono altri scenari. L'uomo, un artigiano, sarebbe stato trovato sul letto, forse ucciso con un'arma da taglio. Secondo le prime ipotesi la donna, che non è escluso avesse problemi di salute, potrebbe aver tentato il suicidio ingerendo farmaci o qualche sostanza nociva. Uscita in strada la giovane ha chiesto aiuto. Insieme ai carabinieri sul posto è arrivato anche il medico del 118 che ha deciso l'immediato trasferimento all'ospedale di Montevarchi della donna il cui cuore ancora batteva. 
Errori di diritto e di ricostruzione dei fatti, non un solo rigo in cui si affrontano le dichiarazioni dei testimoni e degli imputati (molti dei quali hanno ammesso le condotte illecite) o il contenuto delle intercettazioni, pacchiani errori di interpretazione. Il tutto condito con "saccenteria giuridica". E' durissimo il giudizio sull'operato del gup di Napoli Enrico Campoli che i pm della Dda esprimono nelle 48 pagine dei motivi di appello contro la sentenza di assoluzione emessa al termine del processo con rito abbreviato per la vicenda degli appalti a Napoli. Si tratta del processo scaturito dall'inchiesta Global Service - l'appalto per la manutenzione stradale - che il 19 marzo scorso si concluse con l'assoluzione degli imputati accusati di associazione per delinquere finalizzata alla turbativa d'asta tra i quali l'imprenditore Alfredo Romeo, gli ex assessori comunali Gambale, Cardillo, Di Mezza, Laudadio, l'ex provveditore alle opere pubbliche della Campania Mautone. Secondo l'accusa, demolita dalla sentenza del gup, l'appalto sarebbe stato costruito su misura per favorire l'impresa di Romeo. I motivi di appello sono firmati dal procuratore Giovandomenico Lepore, dal procuratore aggiunto Rosario Cantelmo e dai pm della Dda Vincenzo D'Onofrio, Raffaello Falcone e Pierpaolo Filippelli. Secondo la procura la decisione del gup "si caratterizza per la assoluta illogicità e irragionevolezza, oltre che per palesi errori di diritto e di ricostruzione dei fatti. O meglio (peggio) per la assoluta omissione di fatti e atti decisivi per la compiuta ricostruzione della vicenda". A parere dei pm, il gup Campoli, "lungi dal porsi come 'giudice del fatto e della condotta', vale a dire come un giudice penale" ha deciso "di assumere il ruolo di giudice amministrativo, una sorta di Tar monocratico, limitando la sua analisi e le sue valutazioni (e conclusioni) esclusivamente agli atti procedimentali delle diverse procedure di gara, senza mai affrontare il merito della ricostruzione storica degli avvenimenti che avevano preceduto, accompagnato e seguito gli iter amministrativi". Nella sentenza, "il lettore non troverà un solo rigo - scrivono i pm - in cui il giudice affronta, analizza e valuta le dichiarazioni dei numerosi testimoni ascoltati nel corso della fase investigativa; le dichiarazioni degli stessi imputati, i quali, quasi tutti, ammettono apertamente le condotte contestate, i contenuti delle numerosissime, spontanee, conversazioni telefoniche intervenute tra i diretti protagonisti delle vicende, ignari di essere intercettati, le ricostruzioni dei tecnici dell'accusa che vengono tacciati, non senza un pizzico di gretta insolenza, di 'irriperizia! (sic!), senza che siano, neppur succintamente, evidenziate le ragioni della loro insipienza". Il tutto 'condito' con una non rara dose di 'saccenteria giuridica', spesso fuori luogo". C'è da rimanere "stupiti di fronte a uno strabismo valutativo" per le accuse rivolte alla pubblica accusa e ai giudici del Riesame. Al contrario "sarà proprio il gup che, pur avendo analizzato e valutato solo ed esclusivamente gli atti e le norme amministrative, ad essere incorso in vistosi, pacchiani errori di interpretazione giuridica ai limiti del paradosso". A tale proposito i pm citano la conclusione del giudice secondo il quale la nuova legge sugli appalti consentirebbe ai privati di compartecipare insieme con le pubbliche amministrazioni alla scelta strategica degli obiettivi di gara "con buona pace dei principi costituzionali di imparzialità e di buon andamento". "E così un Romeo qualsiasi - commentano con ironia i pm - in base al nuovo codice sugli appaltì, sarebbe legittimato a contattare telefonicamente uno o più assessori (...) dettare loro le linee guida dell'appalto e 'raccomandarsi' che vengano poi eseguite alla lettera". 
CANCUN - Un'altra cartolina d'amore all'Italia, ma anche all'India e a Bali, come solo Hollywood sa fare. Julia Roberts torna sullo schermo con Eat pray love basato sul bestseller autobiografico di Elizabeth Gilbert e diretto dal debuttante Ryan Murphy. È la storia di un'americana frustrata dalla vita che s'imbarca in un viaggio di crescita e autocoscienza all'insegna del piacere del vivere, del cibo (dove l'Italia ovviamente domina), della meditazione (in India) e della riscoperta dell'amore (a Bali, grazie all'incontro con il fascinoso Javier Bardem). Un'apparizione ormai rara per Julia Roberts, felice moglie e madre di famiglia, che dosa le sue scelte cinematografiche con molta attenzione: la ricca matrona texana in La guerra di Charlie Wilson nel 2007 con Tom Hanks, la voce in due film animati tra cui uno dei più popolari degli ultimi anni, La tela di Carlotta , e il thriller di spionaggio/commedia romantica Duplicity , scritto e diretto da Tony Gilroy, in cui recita accanto a Clive Owen. È chiaro che Julia, 43 anni, che alterna la sua vita nelle varie case "verdi" della famiglia a Venice e Malibu in California e il ranch in New Mexico, preferisce stare con i figli (due gemelli di 5 anni e il piccolo Henry di 3 anni che l'hanno accompagnata a Cancun, in Messico, dove l'abbiamo incontrata per il lancio del film) e con il marito, il cameraman Danny Moder incontrato nel 2000 sul set di The Mexican : allegra, ridanciana, si diverte quasi con i giornalisti. Julia, nel film, come nel libro, il suo personaggio molla tutto per andarsene per un anno. Ha mai fatto cose del genere? "Sì, a vent'anni mi sono presa due anni di pausa dal lavoro e ho viaggiato, ho pensato a me stessa, anche nelle cose semplici di tutti i giorni: è stata una decisione molto importante e bella per la mia vita". Conosceva già il libro? "L'ho letto quando è uscito, ma non avevo idea che sarebbe diventato il fenomeno che è diventato. Mi sento fortunata ad averlo letto allora perché non avevo pregiudizi e mi sono semplicemente divertita. La scrittrice è molto intelligente e ha grande capacità di osservazione, è affascinante il modo in cui descrive i posti e la gente. Ero eccitata all'idea di rappresentare nel film la sua passione per la vita, per i posti dove va e per le persone che incontra". Come il libro è un viaggio di scoperta per l'autrice, facendo il film ha scoperto anche lei qualcosa di se stessa? "In parte: Liz viaggia completamente da sola, cosa che ho fatto anch'io nel passato, e può intimidire molto camminare per una strada senza conoscere la città, o andare a fare la spesa e non parlare la lingua. Mi interessava quel suo viaggiare senza sapere dove sarebbe finita. Per me era diverso, giravo con 150 persone della troupe, con tutta la mia famiglia, ma allo stesso tempo anch'io avevo preso l'impegno di star via da casa per cinque mesi, in quattro continenti diversi: sono fiera di avere ancora una passione così vibrante per il mio lavoro". Com'è stato girare nei luoghi dov'è ambientata la storia? "Per un attore è importante recitare nel posto giusto: aiuta a provare - e a trasmettere - le stesse emozioni che il personaggio ha provato viaggiando. È una condizione che ho posto fin dall'inizio: volevo mangiare nei veri ristoranti descritti nel libro, viaggiare in quegli stessi posti, vedere quelle isole, incontrare quegli elefanti, stare sul tetto dell'ashram in India dove il mio personaggio ha una lunga conversazione con Richard Jenkins, una delle scene e dei miei posti favoriti di tutte le riprese". Più dell'Italia? "Accidenti, ho messo su cinque chili a Roma, non facevamo altro che mangiare, e io mangiavo davvero, non facevo finta di mettere in bocca per poi sputare subito dopo tutto... come resistere a quegli spaghetti al pomodoro? La realtà è che a Roma è impossibile mangiare male. È la terza volta che ci lavoro ed è sempre bello tornarci. È una città che ti accoglie con tanto affetto. E la ragione per cui lei sceglie di andare a Roma è proprio quello: lasciarsi andare e godersi la vita prendendosi cura di se, anche se questo significa mangiare troppa pasta e troppe pizze". Lei ha un orto organico che cura personalmente: ama anche cucinare? "Molto, ho un trattore, mi piace lavorare la terra e mi piace cucinare e, come ha capito, mangiare, quindi io ho un rapporto molto produttivo con il cibo. Mia madre era una gran cuoca e ci ha tirato su con i prodotti del suo giardino, per me fa parte della vita normale sapere come preparare il cibo e avere cose fresche in casa. Non le dico la mia soddisfazione quando i miei figli hanno mangiato per la prima volta il keal, una verdura piuttosto amara che abbiamo in California: avevo spiegato che veniva dal nostro giardino e che faceva bene, e l'hanno apprezzata... non conosco altri bambini che la mandino giù". Sembra soddisfatta sia nel lavoro che nella vita personale. C'è un posto dove va a cercare la sua pace interiore? "La mia famiglia è il posto più sicuro per me... ma in effetti ho una stanzetta piena di tutte le mie cianfrusaglie: la macchina da cucire, i ferri per fare la maglia, cose del genere. Quello è il mio angolino di quiete. Non che riesca a passarci troppo tempo, ma è bello sapere che esiste". Medita? "Quello sì, lo faccio spesso". Riesce a mantenere una vita normale da mamma? Che rapporti ha con gli altri genitori? "Con mia grande sorpresa sì, non mi è molto difficile. Facciamo una vita normale insieme alle altre famiglie della nostra strada, e nella scuola. È un vero conforto poterselo permettere". 
Ecco il testo approvato dall'Ufficio di Presidenza del Pdl. Si tratta di un documento di sei pagine, votato da trentatrè componenti, ad eccezione dei tre esponenti finiani (Urso, Ronchi e Viespoli). ROMA - "L'Italia necessita di profondi cambiamenti sia nella sfera economica che in quella politica e istituzionale. L'azione del nostro governo presieduto da Silvio Berlusconi e la nascita del Pdl rappresentano ciascuno nella propria sfera, la risposta più efficace alla crisi del Paese. Il governo ha dovuto agire nel pieno della crisi economica più grave dopo quella del 1929, riuscendo ad evitare, da un lato, gli effetti più dirompenti della crisi sul tenore di vita delle famiglie e dei lavoratori, e, dall'altro lato, preservando la pace sociale e la tenuta dei conti pubblici. Con la nascita del Pdl, dall'altra parte, la vita politica italiana ha fatto un ulteriore passo in avanti verso la semplificazione e il bipolarismo. Occorre aggiungere che, in questi anni, gli elettori hanno sostenuto e premiato sia l'azione del governo che la nuova realtà politica rappresentata dal Pdl". "Immediatamente dopo il nostro congresso fondativo, tuttavia, e soprattutto dopo le elezioni regionali, sono intervenute delle novità che hanno mutato profondamente la situazione, al punto da richiedere oggi una decisione risolutiva. Invece di interpretare correttamente la chiara volontà degli elettori, nella vita politica italiana hanno ripreso vigore mai spente velleità di dare una spallata al governo in carica attraverso l'uso politico della giustizia e sulla base di una campagna mediatica e scandalistica, indirizzata contro il governo e il nostro partito, che non ha precedenti nella storia di un Paese democratico. L'opposizione, purtroppo, non ha cambiato atteggiamento rispetto al passato, preferendo cavalcare l'uso politico delle inchieste giudiziarie e le speculazioni della stampa piuttosto che condurre un'opposizione costruttiva con uno spirito riformista". "Ciò che non era prevedibile è il ruolo politico assunto dall'attuale Presidente della Camera. Soprattutto dopo il voto delle regionali che ha rafforzato il governo e il ruolo del Pdl, l'On. Gianfranco Fini ha via via evidenziato un profilo politico di opposizione al governo, al partito ed alla persona del Presidente del Consiglio. Non si tratta beninteso di mettere in discussione la possibilità di esprimere il proprio dissenso in un partito democratico, possibilità che non è mai stata minimamente limitata o resa impossibile. Al contrario, il Pdl si è contraddistinto dal momento in cui è stato fondato per l'ampia discussione che si è svolta all'interno degli organismi democraticamente eletti". "Le posizioni dell'On. Fini si sono manifestate sempre di più, non come un legittimo dissenso, bensì come uno stillicidio di distinguo  o contrarietà nei confronti del programma di governo sottoscritto con gli elettori.e votato dalle Camere, come una critica demolitoria alle decisioni prese dal partito, peraltro note e condivise da tutti, e infine come un attacco sistematico diretto al ruolo e alla figura del Presidente del Consiglio. In particolare, l'On. Fini e taluni dei  parlamentari che a lui fanno riferimento hanno costantemente formulato orientamenti e perfino proposte di legge su temi qualificanti come ad esempio la cittadinanza breve e il voto agli extracomunitari che confliggono apertamente con il programma che la maggioranza ha sottoscritto solennemente con gli elettori". "Sulla legge elettorale, vi è stata una apertura inaspettata a tesi che contrastano con le costanti posizioni tenute da sempre dal centro-destra e dallo stesso Fini. Persino il tema della legalità per il quale è innegabile il successo del Governo e della maggioranza in termini di contrasto alla criminalità di ogni tipo e di riduzione dell'immigrazione clandestina, è stato impropriamente utilizzato per alimentare polemiche interne. Il PdL proseguirà con decisione nell'opera di difesa della legalità, a tutti i livelli, ma non possiamo accettare giudizi sommari fondati su anticipazioni mediatiche". "Le cronache giornalistiche degli ultimi mesi testimoniano d'altronde meglio di ogni esempio la distanza crescente tra le posizioni del PDL, quelle dell'0n. Fini e dei suoi sostenitori, sebbene tra questi non siano mancati coloro che hanno seriamente lavorato per riportare il tutto nell'alveo di una corretta e fisiologica dialettica politica. Tutto ciò è tanto più grave considerando il ruolo istituzionale ricoperto dall'On. Fini, un ruolo che è sempre stato ispirato nella storia della nostra Repubblica ad equilibrio e moderazione nei pronunciamenti di carattere politico, pur senza rinunciare alla propria appartenenza politica. Mai prima d'ora è avvenuto che il presidente della Camera assumesse un ruolo politico così pronunciato perfino nella polemica di partito e nell'attualità contingente, rinunciando ad un tempo alla propria imparzialità istituzionale e ad un minimo di ragionevoli rapporti di solidarietà con il proprio partito e con la maggioranza che lo ha designato alla carica che ricopre. L'unico breve periodo in cui Fini ha "rivendicato"nei fatti un ruolo superpartes è stato durante la campagna elettorale per le regionali al fine di giustificare l'assenza di un suo sostegno ai candidati del PDL". "I nostri elettori non tollerano più che nei confronti del governo vi sia  un atteggiamento di opposizione permanente , spesso oggettivamente  in sintonia  con posizioni e temi della sinistra e delle altre forze contrarie alla maggioranza, condotto per di più da uno dei vertici delle istituzioni di garanzia.  Non sono più disposti ad accettare una forma di dissenso all'interno del partito che si manifesta nella forma di una vera e propria opposizione, con tanto di struttura organizzativa, tesseramento e iniziative, prefigurando già l'esistenza sul territorio e in Parlamento di un vero e proprio partito nel partito, pronto, addirittura, a dar vita a una nuova aggregazione politica alternativa al PDL. I nostri elettori, inoltre, ci chiedono a gran voce di non abbandonare la nuova concezione della politica, per la quale è nato il Pdl, che si fonda su una chiara cornice culturale e di valori, sulla scelta di un chiaro e definito programma di governo, su una compatta maggioranza di governo e sull'indicazione di un Presidente del Consiglio, in una logica di alternanza fra schieramenti alternativi". "Questo atteggiamento di opposizione sistematica al nostro partito  e nei confronti del governo che, ripetiamo, nulla ha a che vedere con un dissenso che legittimamente può essere esercitato all'interno del partito,  ha già creato gravi conseguenze sull'orientamento dell'opinione pubblica e soprattutto dei nostri elettori, sempre più sconcertati per un atteggiamento che mina alla base gli sforzi positivi messi in atto per amalgamare le diverse tradizioni politiche che si riconoscono nel Pdl e per costruire un nuovo movimento politico unitario di tutti coloro che non si riconoscono in questa sinistra. La condivisione di principi comuni e il vincolo di solidarietà con i propri compagni di partito sono fondamenti imprescindibili dell'appartenenza a una forza politica. Partecipare attivamente e pubblicamente a quel gioco al massacro che vorrebbe consegnare alle Procure della Repubblica, agli organi di stampa e ai nostri avversari politici i tempi, i modi e perfino i contenuti della definizione degli organigrammi di partito e la composizione degli organi istituzionali, è incompatibile con la storia dei moderati e dei liberali italiani che si riconoscono nel Popolo della Libertà". "Si milita nello stesso partito quando si avverte il vincolo della comune appartenenza e della solidarietà fra i consociati. Si sta nel Popolo della Libertà quando ci si riconosce nei principi del popolarismo europeo che al primo posto mettono la persona e la sua dignità. Assecondare qualsiasi tentativo di uso politico della giustizia; porre in contraddizione la legalità e il garantismo; mostrarsi esitanti nel respingere i teoremi che vorrebbero fondare la storia degli ultimi sedici anni su un "patto criminale" con quella mafia che mai come in questi due anni è stata contrastata con tanta durezza e con tanta efficacia, significherebbe contraddire la nostra storia e la nostra identità. Per queste ragioni questo ufficio di Presidenza considera le posizioni dell'On. Fini assolutamente incompatibili con i principi ispiratori del Popolo della Libertà, con gli impegni assunti con gli elettori e con l'attività politica del Popolo della Libertà". "Di conseguenza viene meno anche la fiducia del PdL nei confronti del ruolo di garanzia di Presidente della Camera indicato dalla maggioranza che ha vinto le elezioni. L'Ufficio di Presidenza del Popolo della Libertà ha inoltre condiviso la decisione del Comitato di Coordinamento di deferire ai Probiviri gli onorevoli Bocchino, Granata e Briguglio". Leggi i commenti I commenti dei lettori 
ROMA - Il Pdl non c'è più. O almeno, non c'è più per come lo abbiamo conosciuto finora. E' durato meno di un'ora l'ufficio di presidenza per decidere l'isolamento e, di fatto, l'espulsione dei dissidenti. Le parole pronunciate da Silvio Berlusconi non lasciano spazio a equivoci: "Facciano pure i gruppi autonomi tanto sono fuori". Non solo. Dal Cavaliere arriva un attacco durissimo alla terza carica dello Stato: "Allo stato viene meno la fiducia nei confronti del ruolo di garanzia del presidente della Camera indicato dalla maggioranza uscita vittoriosa dalle elezioni". E alla domanda se il cofondatore debba lasciare il suo incarico il capo del governo  risponde: "Riteniamo che siano i membri del Parlamento a dover assumere un'iniziativa al riguardo". La replica dell'ex leader di An sul punto è secca: "La presidenza della Camera non è nelle disponibilità del presidente del Consiglio..." Commentando il testo uscito dall'ufficio di presidenza, nel quale si dice che "le posizioni dell'onorevole Fini sono assolutamente incompatibili con i principi ispiratori del Popolo della Libertà", Berlusconi ostenta sicurezza: "Non c'è problema per il governo, la maggioranza non è a rischio e i nostri elettori non tollerano più che nei confronti del governo ci sia un atteggiamento di opposizione permanente. Non sono più disposto ad accettare il dissenso, un vero partito nel partito. Vogliono fare il gruppo? Facciano quello che vogliono, tanto sono fuori". Per quanto riguarda i ministri vicini al presidente della Camera, il Cavaliere dice di "non avere difficoltà a continuare una collaborazione con validi ministri". Intanto, sul piano formale, il verdetto dell'Ufficio di Presidenza prevede anche una sanzione diretta contro tre tra i deputati più vicini al Presidente della Camera. Bocchino, Granata e Briguglio sono stati deferiti ai probiviri. Anche se a questo punto pare difficile che il meccanismo innescato non porti ad una scissione che renderebbe di fatto inutile la decisione. Il documento. Italo Bocchino, Fabio Granata e Carmelo Briguglio saranno deferiti al collegio dei probiviri. Ma è il vero bersaglio del documento è il presidente della Camera. Le sue posizioni sono ritenute "incompatibili con i principi ispiratori del Pdl. E si pone il problema della presidenza della Camera" perché viene meno "anche la fiducia del Pdl nei confronti del ruolo di garanzia di Presidente della Camera indicato dalla maggioranza che ha vinto le elezioni". IL DOCUMENTO DELL'UFFICIO POLITICO PDL Nel testo uscito da Palazzo Grazioli si fa riferimento alla "volontà degli elettori" e si attacca duramente "l'uso politico della giustizia" e "il ruolo politico assunto da Fini". Che in sostanza viene accusato di essersi ritagliato un profilo di opposizione all'esecutivo, con uno "stillicidio continuo" e sistematico, attraverso una "critica demolitoria alle decisioni prese dal partito". I finiani pronti all'addio. Dopo l'attacco durissimo della maggioranza Pdl  i deputati finiani hanno firmato una lettera di dimissioni dal gruppo parlamentare della Camera. Le lettere sono ora nelle mani del presidente che, spiegano alcuni dei firmatari, le userà domani "a seconda di quello che accadrà". Sarebbero almeno 34 i componenti di un nuovo gruppo a Montecitorio. Per quanto riguarda la possibilità di formare un gruppo di finiani anche a Palazzo Madama sarebbero pronti ad entrare nelle 'file' di Fini anche i senatori Adriana Poli Bortone e Giovanni Pistorio. I numeri in Parlamento. Attualmente la maggioranza di governo nei due rami del Parlamento è di 342 deputati e 174 senatori, a fronte di una maggioranza necessaria, rispettivamente, di 316 a Montecitorio e 162 a Palazzo Madama. A Montecitorio basterebbero quindi 27 voti in meno per portare il Governo a 315, sotto la soglia minima di sopravvivenza. E stando ai numeri di queste ore potrebbero essere addirittura 34 i deputati finiani a sfilarsi. A Palazzo Madama, invece, per perdere la maggioranza degli aventi diritto, dovrebbero essere 16 i senatori ad abbandonare il Pdl. Le reazioni. A ufficio politico del Pdl concluso, Bersani ha detto che è "un singolare tribunale che processa gli innocenti". Bersani ha salutato i deputati del Pd alla Camera, prima della pausa estiva, brindando: "A un nuovo governo". Poi ha chiesto al Cavaliere di andare in Parlamento, "perché questa è una vera crisi". Domani mattina alle 9 assemblea del Pd per discutere della situazione. Sul webmagazine di Farefuturo si parla di "Operazione Baygon", vale a dire di "disinfestazione del pluralismo, il Pdl  sta adottando metodi, linguaggi e liturgie che tradiscono l’essenza stessa del  suo progetto. Quel progetto che doveva regalare all’Italia il tanto atteso partito liberale di massa, maggioritario e plurale. Ma a furia di  disinfestare, si rischia l'avvelenamento". La giornata. Le ore della resa dei conti nella maggioranza si era aperta con il rifiuto dell'ultima mediazione. "L'offerta di tregua di Gianfranco Fini è arrivata troppo tardi, fuori tempo massimo". Così, nel vertice notturno di palazzo Grazioli, Silvio Berlusconi e gli altri partecipanti alla riunione (compreso Giuliano Ferrara) avevano declinato l'invito del Presidente della Camera a "resettare tutto senza risentimenti". La stesura del documento. Tutta la giornata si era consumata nell'attesa dell'ufficio di presidenza. E sulla formula dell'eventuale "scomunica" a Gianfranco Fini e ai finiani. Non "più politicamente vicini al partito", questo il passaggio chiave al centro del documento alla cui stesura aevav lavorato per tutto il pomeriggio lo stato maggiore del Pdl, riunitosi a Palazzo Grazioli. Le mosse dei finiani. Mentre  diventava chiaro che le due anime del Pdl erano sempre più lontane anche i finiani si mettevano in moto. Già dalla mattina si intensificavano i contatti tra  il Presidente della Camera e i suoi fedelissimi. Già il tam tam del pomeriggio parlava di 34 deputati vicini all'ex An pronti a firmare la richiesta di costituzione di un nuovo gruppo parlamentare alla Camera. Leggi i commenti I commenti dei lettori 
Errori di diritto e di ricostruzione dei fatti, non un solo rigo in cui si affrontano le dichiarazioni dei testimoni e degli imputati (molti dei quali hanno ammesso le condotte illecite) o il contenuto delle intercettazioni, pacchiani errori di interpretazione. Il tutto condito con "saccenteria giuridica". E' durissimo il giudizio sull'operato del gup di Napoli Enrico Campoli che i pm della Dda esprimono nelle 48 pagine dei motivi di appello contro la sentenza di assoluzione emessa al termine del processo con rito abbreviato per la vicenda degli appalti a Napoli. Si tratta del processo scaturito dall'inchiesta Global Service - l'appalto per la manutenzione stradale - che il 19 marzo scorso si concluse con l'assoluzione degli imputati accusati di associazione per delinquere finalizzata alla turbativa d'asta tra i quali l'imprenditore Alfredo Romeo, gli ex assessori comunali Gambale, Cardillo, Di Mezza, Laudadio, l'ex provveditore alle opere pubbliche della Campania Mautone. Secondo l'accusa, demolita dalla sentenza del gup, l'appalto sarebbe stato costruito su misura per favorire l'impresa di Romeo. I motivi di appello sono firmati dal procuratore Giovandomenico Lepore, dal procuratore aggiunto Rosario Cantelmo e dai pm della Dda Vincenzo D'Onofrio, Raffaello Falcone e Pierpaolo Filippelli. Secondo la procura la decisione del gup "si caratterizza per la assoluta illogicità e irragionevolezza, oltre che per palesi errori di diritto e di ricostruzione dei fatti. O meglio (peggio) per la assoluta omissione di fatti e atti decisivi per la compiuta ricostruzione della vicenda". A parere dei pm, il gup Campoli, "lungi dal porsi come 'giudice del fatto e della condotta', vale a dire come un giudice penale" ha deciso "di assumere il ruolo di giudice amministrativo, una sorta di Tar monocratico, limitando la sua analisi e le sue valutazioni (e conclusioni) esclusivamente agli atti procedimentali delle diverse procedure di gara, senza mai affrontare il merito della ricostruzione storica degli avvenimenti che avevano preceduto, accompagnato e seguito gli iter amministrativi". Nella sentenza, "il lettore non troverà un solo rigo - scrivono i pm - in cui il giudice affronta, analizza e valuta le dichiarazioni dei numerosi testimoni ascoltati nel corso della fase investigativa; le dichiarazioni degli stessi imputati, i quali, quasi tutti, ammettono apertamente le condotte contestate, i contenuti delle numerosissime, spontanee, conversazioni telefoniche intervenute tra i diretti protagonisti delle vicende, ignari di essere intercettati, le ricostruzioni dei tecnici dell'accusa che vengono tacciati, non senza un pizzico di gretta insolenza, di 'irriperizia! (sic!), senza che siano, neppur succintamente, evidenziate le ragioni della loro insipienza". Il tutto 'condito' con una non rara dose di 'saccenteria giuridica', spesso fuori luogo". C'è da rimanere "stupiti di fronte a uno strabismo valutativo" per le accuse rivolte alla pubblica accusa e ai giudici del Riesame. Al contrario "sarà proprio il gup che, pur avendo analizzato e valutato solo ed esclusivamente gli atti e le norme amministrative, ad essere incorso in vistosi, pacchiani errori di interpretazione giuridica ai limiti del paradosso". A tale proposito i pm citano la conclusione del giudice secondo il quale la nuova legge sugli appalti consentirebbe ai privati di compartecipare insieme con le pubbliche amministrazioni alla scelta strategica degli obiettivi di gara "con buona pace dei principi costituzionali di imparzialità e di buon andamento". "E così un Romeo qualsiasi - commentano con ironia i pm - in base al nuovo codice sugli appaltì, sarebbe legittimato a contattare telefonicamente uno o più assessori (...) dettare loro le linee guida dell'appalto e 'raccomandarsi' che vengano poi eseguite alla lettera". 
PER le donne, il picco della soddisfazione sessuale arriva dopo i quarant'anni. E il sesso sembra essere un problema per quasi due terzi della popolazione femminile. A dirlo è uno studio americano pubblicato sulla rivista British Journal of Urology ( BJUI ) che ha analizzato il rapporto con il sesso in quasi 600 donne di tutte le età. I risultati mostrano che per lei la felicità tra le lenzuola rappresenta spesso un traguardo difficile da raggiungere, al quale ci si avvicina solo verso i quarant'anni. E' dunque nella fascia della mezza età, sostengono i ricercatori, che una maggiore autostima e relazioni più mature consentono alle donne di trarre il massimo beneficio dalle esperienze sessuali. La ricerca, condotta dallo Hackensack University Medical Center del New Jersey, si è svolta su 587 donne di età compresa tra i 18 e i 95 anni. Lo scopo, spiega la ricercatrice capo, Debra Fromer, era "testare l'evoluzione delle Disfunzioni Sessuali Femminili (FSD, Sexual Function and Dysfunction) con il passare dell'età". Negli anni, infatti, è aumentata la consapevolezza dell'importanza di una vita sessuale soddisfacente per il benessere psicofisico. Se molto è stato fatto per analizzare disfunzioni erettili e vari altri problemi degli uomini, l'universo del piacere femminile è a lungo rimasto indietro nella lista delle priorità della ricerca. Oggi la comunità scientifica internazionale concorda nel suddividere le Disfunzioni Sessuali Femminili in quattro gruppi: disordini del desiderio sessuale, problemi nell'eccitazione, difficoltà a raggiungere l'orgasmo e dolori durante il rapporto (è in questa categoria che rientra, ad esempio, la sindrome del vaginismo). I dati raccolti dall'Università del New Jersey parlano chiaro: ben il 63% delle donne (quasi i due terzi della popolazione) soffre di una qualche forma di disfunzione sessuale. A lamentare i problemi maggiori in fatto di orgasmo è, a sorpresa, la fascia d'età compresa tra i diciotto e i trentun anni, mentre le cose migliorano significativamente con l'avanzare dell'età, sebbene possano comparire altri problemi come lubrificazione e calo del desiderio. "Il 54% delle donne più giovani ha difficoltà a raggiungere l'orgasmo", spiega Former. Il problema rimane anche quando si è più grandi, ma in proporzioni minori: tra i trentuno e i quarantacinque anni, infatti, "solo" il 45% delle donne lamenta questa difficoltà, e anche dai quarantasei in su la percentuale è comunque inferiore rispetto a quella delle giovanissime (48%). Questo spiegherebbe anche la maggiore propensione all'attività sessuale durante la così detta mezza età: è attorno ai quarant'anni, infatti, che si colloca il "picco" della vita sessuale femminile. Un fisiologico calo del desiderio si verifica verso i sessant'anni, ma non bisogna scoraggiarsi perché è un problema di cui soffre nel complesso il 47% della popolazione. "Si tratta - argomenta la ricercatrice - di un aspetto che compromette il senso di benessere generale delle donne, e influisce così sulla loro qualità della vita". Numerosi studi hanno evidenziato come un rapporto tormentato con il sesso abbia implicazioni pesanti su fattori chiavi dell'esistenza, tra cui relazioni sociali, autostima e benessere psicofisico. "E' per questo - aggiunge Former - che è così importante identificare i problemi e trovare delle soluzioni ogni volta che sia possibile. Finora diversi trattamenti a base di ormoni e altri medicinali si sono dimostrati efficaci nella cura di donne affette da FSD". Prima di tutto, però, c'è l'aspetto psicologico e il rapporto con se stesse: è qui che si trova la chiave della maggiore soddisfazione in età più mature. I risultati dello studio sono coerenti con una ricerca simile condotta sulla popolazione femminile turca. "Questa osservazione suggerisce - spiega la ricercatrice - che ci siano anche delle basi biologiche per le disfunzioni sessuali delle donne". L'influenza culturale e sociale, insomma, ha sì un ruolo importante per quanto riguarda la dimensione psicologica, ma non è la sola responsabile dell'infelicità sessuale femminile. Il consiglio, per le donne di tutte le età, è guardare in faccia i problemi e non sentirsi "anormali". E se le giovanissime possono stare tranquille perché la felicità a letto, prima o poi, arriva, le più mature non devono fare altro che godersi il loro "picco" e trasmettere un po' di serenità alle nuove generazioni. 
Un uomo è morto e la moglie è stata trasportata in gravi condizioni all'ospedale di Montevarchi. La donna non avrebbe ferite sul corpo. I coniugi sono stati trovati dalla figlia che tornata a casa, a Bucine (Arezzo), ha visto il padre in un lago di sangue in camera da letto e la madre in terra priva di sensi. Potrebbe trattarsi di un omicidio seguito da un tentativo di suicidio qu anto avvenuto stasera, intorno alle 20, in un'abitazione di Bucine (Arezzo).E' la primissima ipotesi degli investigatori, che stanno ancora procedendo con gli accertamenti e che, comunque, non escludono altri scenari. L'uomo, un artigiano, sarebbe stato trovato sul letto, forse ucciso con un'arma da taglio. Secondo le prime ipotesi la donna, che non è escluso avesse problemi di salute, potrebbe aver tentato il suicidio ingerendo farmaci o qualche sostanza nociva. Uscita in strada la giovane ha chiesto aiuto. Insieme ai carabinieri sul posto è arrivato anche il medico del 118 che ha deciso l'immediato trasferimento all'ospedale di Montevarchi della donna il cui cuore ancora batteva. 
Rapina da 183.000 euro nel pomeriggio a Milano. Intorno alle 15.30 - in via Marcantonio dal Re - due persone a bordo di una motocicletta nera di grossa cilindrata e con il volto coperto dal casco, hanno minacciato con una pistola un uomo che aveva da poco ritirato l'ingente somma in una filiale della banca Popolare di Milano di Pazzale Accursio, facendosi consegnare il denaro prima di fuggire via. La vittima - che aveva riposto i soldi in una valigetta - aveva lasciato la filiale della banca a bordo di una Fiat Panda, seguita per tutto il tragitto, fino a via Marcantonio dal Re, da una Matiz di colore chiaro. Sceso dalla macchina, l'uomo è stato immediatamente raggiunto dai due motociclisti, sbucati all'improvviso, per compiere la loro rapina. 
Firenze diventa la terza città nel mondo, e la prima in Europa, per il turismo di qualità. A sancirlo la top ten stilata annualmente dal magazine newyorchese Travel + Leisure . Il capoluogo toscano, in base alla classifica, passa dalla sesta posizione dello scorso anno alla terza, dopo Bangkok e Chiang Mai, in Thailandia. Solo due le altre città europee in top ten: Roma, al quinto posto (un miglioramento anche per la Capitale, che nel 2009 occupava il nono) e Barcellona. La classifica fa parte di "The world's best awards 2010", indagine della popolare rivista americana (oltre 4,8 milioni di lettori il bacino di utenza) che, da 15 anni, compara non solo città ma anche hotel, isole, mezzi di trasporto di tutto il pianeta. E' state realizzata tramite un questionario tra i lettori (sia del magazine cartaceo sia del sito) diffuso dal dicembre 2009 allo scorso marzo. Per le città, i parametri presi in considerazione sono stati cultura, beni artistici, cibo e ristoranti, cordialità delle persone, panorami, prezzi. "Felice" della posizione ottenuta si dichiara su Facebook il sindaco Matteo Renzi. "C'è ancora molto da fare e lo faremo - ha scritto sulla sua pagina - ma dobbiamo essere più orgogliosi e consapevoli di come ci guarda il mondo". 
CANCUN - Un'altra cartolina d'amore all'Italia, ma anche all'India e a Bali, come solo Hollywood sa fare. Julia Roberts torna sullo schermo con Eat pray love basato sul bestseller autobiografico di Elizabeth Gilbert e diretto dal debuttante Ryan Murphy. È la storia di un'americana frustrata dalla vita che s'imbarca in un viaggio di crescita e autocoscienza all'insegna del piacere del vivere, del cibo (dove l'Italia ovviamente domina), della meditazione (in India) e della riscoperta dell'amore (a Bali, grazie all'incontro con il fascinoso Javier Bardem). Un'apparizione ormai rara per Julia Roberts, felice moglie e madre di famiglia, che dosa le sue scelte cinematografiche con molta attenzione: la ricca matrona texana in La guerra di Charlie Wilson nel 2007 con Tom Hanks, la voce in due film animati tra cui uno dei più popolari degli ultimi anni, La tela di Carlotta , e il thriller di spionaggio/commedia romantica Duplicity , scritto e diretto da Tony Gilroy, in cui recita accanto a Clive Owen. È chiaro che Julia, 43 anni, che alterna la sua vita nelle varie case "verdi" della famiglia a Venice e Malibu in California e il ranch in New Mexico, preferisce stare con i figli (due gemelli di 5 anni e il piccolo Henry di 3 anni che l'hanno accompagnata a Cancun, in Messico, dove l'abbiamo incontrata per il lancio del film) e con il marito, il cameraman Danny Moder incontrato nel 2000 sul set di The Mexican : allegra, ridanciana, si diverte quasi con i giornalisti. Julia, nel film, come nel libro, il suo personaggio molla tutto per andarsene per un anno. Ha mai fatto cose del genere? "Sì, a vent'anni mi sono presa due anni di pausa dal lavoro e ho viaggiato, ho pensato a me stessa, anche nelle cose semplici di tutti i giorni: è stata una decisione molto importante e bella per la mia vita". Conosceva già il libro? "L'ho letto quando è uscito, ma non avevo idea che sarebbe diventato il fenomeno che è diventato. Mi sento fortunata ad averlo letto allora perché non avevo pregiudizi e mi sono semplicemente divertita. La scrittrice è molto intelligente e ha grande capacità di osservazione, è affascinante il modo in cui descrive i posti e la gente. Ero eccitata all'idea di rappresentare nel film la sua passione per la vita, per i posti dove va e per le persone che incontra". Come il libro è un viaggio di scoperta per l'autrice, facendo il film ha scoperto anche lei qualcosa di se stessa? "In parte: Liz viaggia completamente da sola, cosa che ho fatto anch'io nel passato, e può intimidire molto camminare per una strada senza conoscere la città, o andare a fare la spesa e non parlare la lingua. Mi interessava quel suo viaggiare senza sapere dove sarebbe finita. Per me era diverso, giravo con 150 persone della troupe, con tutta la mia famiglia, ma allo stesso tempo anch'io avevo preso l'impegno di star via da casa per cinque mesi, in quattro continenti diversi: sono fiera di avere ancora una passione così vibrante per il mio lavoro". Com'è stato girare nei luoghi dov'è ambientata la storia? "Per un attore è importante recitare nel posto giusto: aiuta a provare - e a trasmettere - le stesse emozioni che il personaggio ha provato viaggiando. È una condizione che ho posto fin dall'inizio: volevo mangiare nei veri ristoranti descritti nel libro, viaggiare in quegli stessi posti, vedere quelle isole, incontrare quegli elefanti, stare sul tetto dell'ashram in India dove il mio personaggio ha una lunga conversazione con Richard Jenkins, una delle scene e dei miei posti favoriti di tutte le riprese". Più dell'Italia? "Accidenti, ho messo su cinque chili a Roma, non facevamo altro che mangiare, e io mangiavo davvero, non facevo finta di mettere in bocca per poi sputare subito dopo tutto... come resistere a quegli spaghetti al pomodoro? La realtà è che a Roma è impossibile mangiare male. È la terza volta che ci lavoro ed è sempre bello tornarci. È una città che ti accoglie con tanto affetto. E la ragione per cui lei sceglie di andare a Roma è proprio quello: lasciarsi andare e godersi la vita prendendosi cura di se, anche se questo significa mangiare troppa pasta e troppe pizze". Lei ha un orto organico che cura personalmente: ama anche cucinare? "Molto, ho un trattore, mi piace lavorare la terra e mi piace cucinare e, come ha capito, mangiare, quindi io ho un rapporto molto produttivo con il cibo. Mia madre era una gran cuoca e ci ha tirato su con i prodotti del suo giardino, per me fa parte della vita normale sapere come preparare il cibo e avere cose fresche in casa. Non le dico la mia soddisfazione quando i miei figli hanno mangiato per la prima volta il keal, una verdura piuttosto amara che abbiamo in California: avevo spiegato che veniva dal nostro giardino e che faceva bene, e l'hanno apprezzata... non conosco altri bambini che la mandino giù". Sembra soddisfatta sia nel lavoro che nella vita personale. C'è un posto dove va a cercare la sua pace interiore? "La mia famiglia è il posto più sicuro per me... ma in effetti ho una stanzetta piena di tutte le mie cianfrusaglie: la macchina da cucire, i ferri per fare la maglia, cose del genere. Quello è il mio angolino di quiete. Non che riesca a passarci troppo tempo, ma è bello sapere che esiste". Medita? "Quello sì, lo faccio spesso". Riesce a mantenere una vita normale da mamma? Che rapporti ha con gli altri genitori? "Con mia grande sorpresa sì, non mi è molto difficile. Facciamo una vita normale insieme alle altre famiglie della nostra strada, e nella scuola. È un vero conforto poterselo permettere". 
