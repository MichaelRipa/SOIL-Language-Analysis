DOPO 26 ore di ricerche nel villino in via Marchione 12, ad Aversa, di Michele Zagaria, il boss del clan dei Casalesi, non è stata trovata nessuna traccia. Come non è stata trovata traccia di cunicoli e bunker nonostante le trivelle abbiamo perforato dappertutto e rivoltata la casa come un calzino. La squadra mobile di Napoli ha concluso le operazioni esattamente alle 18,15 di ieri. Poco dopo l’avvocato Rosario Pagliuca, a nome della famiglia di Giuseppe Inquieto, proprietaria dei locali dove era stata effettuata la perquisizione, ha annunciato che chiederà il risarcimento dei danni che da una prima stima ammonterebbero a oltre 70 mila euro. IL VIDEO PARLA L'AVVOCATO Si conclude così senza esito la caccia all’ultimo dei latitanti eccellenti del clan dei Casalesi. L’operazione era cominciata venerdì nel primo pomeriggio. Una trentina di uomini della squadra catturandi della Mobile di Napoli, armi in pugno, aveva circondato l’abitazione, di recente ristrutturata e che al piano terra ha un negozio di outlet per bambini gestito da Giuseppe Inquieto con sua moglie. Al piano di sopra vivono anche i genitori della coppia. Probabilmente una soffiata o un’intercettazione aveva fatto correre sul posto gli uomini guidati da Vittorio Pisani che due giorni prima avevano catturato l’altro latitante eccellente, Antonio Iovine. La zona veniva vietata al traffico e transennata. Venivano squarciati per primi i muri del negozio al piano terra, poi smontate le docce, sondati i pavimenti, perquisiti tutti gli ambienti. A sera arrivava anche una trivella per perforare il terreno davanti al negozio. Le operazioni venivano sospese poco dopo la mezzanotte, ma la casa rimaneva sorvegliata. Alle 10,30 di ieri mattina entravano in azione due Bobcat nei locali dell’ex Consorzio Trasporti Casertani, confinanti con l’abitazione di proprietà della famiglia Inquieto, e abbandonati da tempo. Cadevano giù i muri di un casotto per verificare la presenza di cunicoli. Ma il risultato era sempre lo stesso: di Zagaria nessuna traccia neanche da quella parte. Poco dopo mezzogiorno sul posto arrivavano i questori di Napoli, Santi Giuffrè, e Caserta, Guido Longo per fare il punto della situazione con il capo della mobile napoletana, Vittorio Pisani che ha seguito l’operazione senza mai andare via. GUARDA LE FOTO IL VIDEO La scientifica è arrivata per rilevare impronte, fotografare e registrare tutto quello che c’era nei locali di via Marchione. Il lavoro di ricerca delle tracce di Zagaria doveva andare avanti. Si annunciava un’altra notte di lavoro, ancora più meticoloso. Sul posto facevano nuovamente capolino le trivelle. Invece alle 18 la polizia ha desistito. «Ci hanno distrutto — dice ora con le lacrime agli occhi Amalia Abbate, la moglie di Giuseppe Inquieto — ci hanno trattati come delinquenti. Siamo gente perbene. Ci alziamo ogni mattina per andare a lavorare. Ci hanno fatto perdere la faccia». Dal fronte della polizia, in ogni caso, c’è ottimismo nonostante questo insuccesso: «Michele Zagaria — assicurano — ha le ore contate». 
Due nuove class action sono state promosse contro Intesa San  Paolo e Popolare di Novara, a Torino, per l’annosa questione delle commissioni  di massimo scoperto, la penale applicata a chi è senza fido e va in rosso, tassi  di interesse a rischio di sconfino nell’usura. Ma, soprattutto, viene ora messa  in discussione la criticata legge che ha istituito anche in Italia la "azione  collettiva", con la richiesta di portare davanti alla Consulta una serie di  eccezioni di incostituzionalità, quelli presentata dagli stessi promotori della  battaglia contro le banche. La regia giuridica della doppia mossa è  dell’avvocato e professore Marino Bin, docente universitario di diritto delle  assicurazioni, scelto per seguire le due nuove cause da Adoc e Altroconsumo. "Se  le nostre tesi saranno fatte proprie dal Tribunale di Torino e poi dalla Corte  costituzionale - dice - ci sarà un effetto deflagrante. Una bomba.  La demolizione di una legge che piace davvero a pochi, monca. Così come è la  class action non ha senso, non rappresenta quello che ci si aspettava e che i  consumatori chiedevano". Le questioni evidenziate sono tre. "La non  retroattività - sostiene Bin - lede il principio di uguaglianza. Possono essere  promosse class action per eventi successivi al 16 agosto 2009. Ma così restano  fuori i consumatori danneggiati da Parmalat, dai bond argentini, da Cirio".  Secondo snodo, ritenuto al pari incostituzionale. "Chi aderisce alla azione  collettiva, accodandosi al promotore, diventa un mero spettatore passivo. Non  può intervenire attivamente nella causa, non ne è parte. Tanto per capirci, non  può presentare atti, in caso di sconfitta non può fare appello... Però subisce  gli effetti del giudicato, compresi quelli per lui negativi. E questo va contro  il pieno esercizio dei diritti di difesa". Terza eccezione. "Il promotore  iniziali, in caso di ammissibilità, deve anticipare di tasca propria le spese di  pubblicità della causa, in modo da informare gli aventi diritto dell’esistenza  del procedimento. Ma si tratta di un impegno economico assai oneroso,  sproporzionato, non conveniente per chi magari chiede 150-200 euro di  risarcimento". Le udienze, nelle quali si capirà la linea tenuta dal Tribuale,  sono in calendario il 24 gennaio e il 23 marzo 2011. 
MILANO - Sinisa Mihajlovic è visibilmente arrabbiato, quando ai microfoni Sky commenta la sconfitta della Fiorentina contro il Milan: "Sono arrabbiato per l'espulsione, anche se l'arbitro aveva ragione perché Kroldrup l'ha mandato a quel paese, ma la partita era ormai finita, bisogna anche capire i giocatori che stanno in campo. Però, mi dispiace per lui. Si poteva anche evitare, sia da parte del mio giocatore sia da parte dell'arbitro. Non posso dire che ha sbagliato, perché comunque, se è vero quello che ha detto, e non ne dubito, ha fatto bene, però un po' di buon senso bisogna anche averlo". La squadra viola è sembrata calare nella ripresa, ma Mihajlovic ribalta l'opinione: "A me non sono piaciuti i primi 30 minuti, perché dovevamo attaccarli alti e invece li stavamo aspettando. Non siamo riusciti a fare gol. Loro hanno un grande giocatore che ha risolto la partita in una mezza occasione, è giusto che abbiano vinto loro. La prestazione della squadra è stata ottima: abbiamo creato, non ci hanno messo mai in difficoltà". Tornando ai primi 30 minuti: "Siamo tornati indietro, abbiamo creato occasioni, ma dovevamo spostare il baricentro più avanti". Sull'arbitraggio: "Non sono abituato a parlare degli arbitri e a fare polemica. Sono successe anche cose più gravi e siamo stati dei signori". Sui singoli, partendo dall'esordiente Camporese: "È un ottimo giocatore, è giovane, l'abbiamo fatto giocare con l'Empoli, in Nazionale ha fatto bene. Oggi è dovuto entrare e ha fatto un'ottima partita, una buona prestazione, caratterialmente è un giocatore che mi piace e siamo contenti". Ljajic è cresciuto nel finale di gara: "Anche lui ha 19 anni, ha avuto due palle gol, ha corso e ha giocato bene. Oggi non posso dire niente ai miei giocatori, hanno fatto quello che gli avevo chiesto". Leggi i commenti I commenti dei lettori 
«IL rinnovamento, tutti lo proclamano, nessuno lo vuole. Andremo avanti, sono sempre il candidato presidente designato all’unanimità». Palazzo Partanna il giorno dopo la bagarre. Una storia che incrocia interessi e concorrenza imprenditoriali a diversi livelli. Paolo Graziano, il patron della Magnaghi, forte di un plebiscito ottenuto dalle consultazioni, si prepara a presentare alla giunta dell’Unione di domani la squadra che l’affiancherà al timone dell’associazione industriale napoletana. Deciso a sostenere le candidature di Carlo Pontecorvo (Ferrarelle) e dell’armatore Manuel Grimaldi. E al termine di una mattinata di telefonate, sembra sereno. La patata bollente gliel’ha sfornata Gianni Punzo. Il presidente del Cis Interporto Vulcano Buono, socio di Luca di Montezemolo nella società Ntv, Nuovi treni veloci, aveva già opzionato una poltrona in giunta. Senonché anche Mauro Moretti, ad del Gruppo Fs sarebbe pronto ad entrare, a condizione che Punzo ne resti fuori. «Caro Paolo apprendo che sei obbligato a ritirare l’invito rivoltomi», scrive Punzo a Graziano, in una lettera molto polemica. Una mossa, secondo Punzo, sollecitata dalla presidente di Confindustria, Emma Marcegaglia. «Un fatto inaccettabile». Tant’è: Punzo annuncia che domani ritirerà le 550 imprese che rappresenta dall’Unione. Lo scontro è duro ma Graziano non intende farsi travolgere. Anche il numero uno Giovanni Lettieri ha avanzato le sue opzioni, l’ingresso di cinque dei suoi uomini più fidati: Nicola Salzano De Luca, Fortunato D’Angelo, Paolo Minucci Bencivenga, Aurelio Fedele e Antimo Caputo. Per Sergio Maione, vice presidente dell’Unione «Graziano farà la sua squadra, andrà in giunta a presentarla e ne avrà l’approvazione. Lettieri ha interesse che si vada a una soluzione». Ma qualcuno insinua che invece il presidente in scadenza avrebbe qualche convenienza a far “saltare il banco”, per prolungare con una sorta di commissariamento il suo incarico, in attesa di capire, nella prossima primavera, quale strada intraprendere in politica. Per gli associati è stato un fulmine a ciel sereno. È quello che dice Sergio Fedele. «Pareva ci fossero segnali di grande responsabilità e quindi un candidato unico, autorevole, con una volontà di rilancio. Pensavamo ci fosse compattezza. Se non fosse così penso che molte imprese lascerebbero l'associazione». 
MILANO - Ibrahimovic decide la sfida con la Fiorentina, ed il tecnico rossonero Massimiliano Allegri coccola lo svedese ai microfoni di Sky: "Che Milan sarebbe senza di lui? Non lo so perché Ibrahimovic gioca nel Milan, quindi io valuto il Milan con Ibrahimovic. Credo che oltre all'aspetto tecnico, stasera la squadra abbia dimostrato un carattere importante, la voglia di ottenere vittorie, anche soffrendo, perché non ci siamo mai deconcentrati, siamo stati cattivi fino all'ultima palla e questa credo sia una cosa molto importante". Ibra importante anche negli allenamenti: "Sicuramente è uno che trasmette molto, ma credo che tutta la squadra in questo momento abbia raggiunto un equilibrio mentale importante. Quello che i ragazzi fanno vedere la domenica o il sabato è il lavoro che facciamo durante la settimana. Alla fine i valori morali e la voglia di fare bene vanno oltre alle tecniche e alle tattiche che una squadra può avere". E poi il gol è stata una perla: "Ha fatto un gesto tecnico bellissimo, credo che per lui siano cose normali. Ha talmente tanta qualità, oltre che fisicità, che per noi è un giocatore fondamentale". Tatticamente, senza una vera prima punta, sono stati molto importanti gli inserimenti di Flamini: "Nel primo tempo credo che abbia sbagliato un po' i tempi di inserimento, a volte si ritrovava a fare la prima punta, a volte era troppo basso - analizza Allegri -. Credo abbia fatto meglio nel secondo tempo". Comunque vada la gara della Lazio, Milan sicuro di restare in vetta: "C'è voglia di raggiungere l'obiettivo importante dello scudetto. Abbiamo anche la Champions League che è un trofeo altrettanto importante, la Coppa Italia quando entreremo in campo... Sono molto contento dell'equilibrio che c'è tra tutti i ragazzi, anche tra quelli che hanno giocato meno. Il Milan la prestazione la fa sempre, poi può incappare nella serata storta e ci sono anche i meriti degli avversari che ti possono mettere in difficoltà". Considerazioni sui singoli, iniziando da Abbiati, autore di tre parate decisive: "Sta facendo molto bene. Sono molto contento dei tre portieri che ho a disposizione. Stasera Abbiati ha fatto un paio di interventi fondamentali. È stato veramente bravo". Su Robinho: "Credo stia facendo bene, in questo momento deve stare un po' più vicino a Ibra". Per Ronaldinho invece solo pochi minuti: "Lui ha sbagliato e ha chiesto scusa, però io quando faccio le scelte le faccio nel bene del Milan". Leggi i commenti I commenti dei lettori 
Il centrodestra scende in piazza per manifestare contro il governo regionale. Il corteo è partito nel pomeriggio da piazza Croci e si è chiuso in piazza Verdi dove si è poi svolto il comizio dei coordinatori regionali del Pdl Domenico Nania (ex An) e Giuseppe Castiglione (ex Forza Italia). "Scopriamo che Lombardo è un uomo di grande generosità: si occupa non solo di nomine, ma riceve le persone più equivoche di questo mondo e risolve i loro problemi familiari", ha attaccato Nania riferendosi all'inchiesta su mafia e politica della procura di Catania e alle dichiarazioni del governatore sull'argomento. Nania ha aggiunto che "uno che non rispetta il patto con gli elettori lo si può definire soltanto inciucista, ribaltonista e trasformista". E Castiglione ha affermato: "C'è la necessità che la politica dia un segnale molto forte della capacità di ergere baluardi contro le infiltrazione mafiose nella pubblica amministrazione. Occorre un patto tra politica, imprenditoria e professioni. Mi pare che la politica dopo ieri sia più debole. Il fatto che Lombardo abbia sostenuto di avere incontrato questi personaggi discussi perché parenti di pubblici amministratori, mi preoccupa ancora di più. Bisogna osservare una vigilanza forte contro il malaffare". Non si è fatta attendere la risposta di Lombardo: "Mentre è apprezzabile che giovani manifestino per la loro terra e il loro futuro - ha detto - è sinceramente disgustosa la strumentalizzazione operata da ascari in servizio permanente effettivo e neppure tra i più apprezzati, che approfittano di ragazzi in buona fede arrogandosi il pretesto per impartire persino improbabili lezioni di moralità". 
ROMA - "Francamente mi aspettavo qualcosa di più dalla mia squadra, so che siamo in grado di fare ancora meglio, anche se la partita è stata molto equilibrata, spezzata da un gesto tecnico molto bello, sul quale potevamo fare molto meglio noi, ma non vogliamo togliere nulla al pezzo di bravura di Menez. Abbiamo fatto buone cose e un buon finale". Francesco Guidolin commenta la sconfitta dell'Udinese per 2-0 sul campo della Roma. Il tecnico dei friulani non è dispiaciuto per aver tenuto fuori Sanchez dall'inizio: "Non sono scuse o alibi ma pesa la settimana della Nazionale: questi giocatori non lavorano con noi, fanno altri tipi di partite e arrivano all'ultimo momento. Mi sto accorgendo che devo essere molto più attento nelle valutazioni sui giocatori che rientrano il mercoledì e il giovedì, non necessariamente coloro che rientrano da oltreoceano". Guidolin non tira in ballo l'errore di Orsato, che nel finale ha annullato ingiustamente un gol di Denis: "Non posso dire niente, ma non abbiamo perso per questo, cerchiamo di essere sinceri e razionali. Abbiamo preso un grande palo però mi aspettavo qualcosa di meglio dalla mia squadra, potevamo anche sfruttare il pensiero della Roma a martedì per la sfida di Champions. Se noi avessimo fatto la partita che speravo, forse avremmo fatto meglio di così". Sui giallorossi, Guidolin non ha dubbi: "Credo che la Roma concorrerà per lo scudetto fino alla fine". Leggi i commenti I commenti dei lettori 
"Trasferire il detenuto Iovine nel carcere nuorese di Badu 'e Carros é una scelta assolutamente infelice nonché inopportuna". Lo ha detto il presidente della Regione Autonoma della Sardegna, Ugo Cappellacci, in merito alla decisione di portare nel penitenziario del capoluogo barbaricino Antonio Iovine, arrestato a Casal di Principe . "Il carcere di Nuoro - ha aggiunto il Presidente - è una struttura che non ha caratteristiche compatibili per ospitare detenuti sottoposti al regime '41 bis'. All'iniziale soddisfazione per avere assicurato alla giustizia l'esponente della malavita camorrista, ora si aggiunge l'amarezza per una decisione che può e deve essere modificata, anche perché la Sardegna ha già pagato il suo contributo in passato nell'aver ospitato boss della mafia". GUARDA Il covo del superlatitante Il video In trappola L'esultanza degli agenti, il sorriso del boss Casalesi, da Sandokan a Iovine 
