VANCOUVER - L'incidente che è costato la vita al 21enne georgiano Nodar Kumaritashvili sulla pista di Whistler, dove erano di scena le prove dello slittino, non è purtroppo la prima tragedia verificatasi durante i Giochi olimpici. A Roma '60, infatti, durante la prova di ciclismo su strada, perse la vita dopo una caduta il danese Knud Enemark Jensen. L'autopsia, in seguito, rivelò che l'atleta aveva fatto uso di anfetamine. Una tragedia accadde anche durante i trials americani di maratona per Pechino 2008: a Central Park, nel centro di New York, si accasciò al suolo il 28enne Ryab Shay, strocato da un attacco cardiaco dopo i primi chilometri della corsa. Impossibile non ricordare il massacro di Monaco di Baviera '72: un commando di guerriglieri dell'organizzazione palestinese Settembre Nero fece irruzione negli alloggi israeliani del villaggio olimpico, uccidendo subito due atleti che avevano tentato di opporre resistenza, e prendendo in ostaggio altri nove membri della squadra olimpica di Israele. Alla fine un tentativo di liberazione compiuto dalla polizia tedesca portò alla morte di tutti gli atleti sequestrati, di cinque fedayyin e di un poliziotto tedesco. Questi i nomi degli undici israeliani che persero la vita: David Berger (28 anni, pesista), Zèev Friedman, (28 anni, pesista), Yossef Gutfreund (40 anni, arbitro di lotta greco-romana), Eliezer Halfin (24 anni, lottatore), Yossef Romano (31 anni, pesista), Amitzur Shapira (40 anni, allenatore di atletica leggera), Kehat Shorr (53 anni, allenatore di tiro a segno), Mark Slavin (18 anni, lottatore), Andrè Spitzer (27 anni, allenatore di scherma), Yakov Springer (51 anni, giudice di sollevamento pesi) e Moshe Weinberg (33 anni, allenatore di lotta greco-romana). 
MILANO - Non è certo un tipo da mezze misure, Mario Balotelli, in campo ma anche fuori. Ha soltanto 19 anni l'attaccante dell'Inter, spesso e volentieri al centro dell'attenzione in questo periodo un po' per il suo comportamento sopra le righe, un po' per il suo rapporto non sempre idilliaco con Josè Mourinho, ma anche per il trattamento riservatogli negli stadi della Penisola, eppure ha già segnato 17 gol in serie A. Un ottimo bottino che anche grandi campioni del passato e del presente alla sua età possono vantare, tra questi Francesco Totti e Alessandro Del Piero. "Loro sono grandi campioni rispettati da tutti - afferma il golden boy nerazzurro ai microfoni di Sky Sport -, secondo me sono i migliori attaccanti italiani e averli superati in questo mi fa piacere. Ho fatto 52 presenze in serie A, ma molte di queste non dall'inizio, se avessi giocato sempre da titolare avrei fatto molti più gol". PRIMA RAGAZZO CHE CALCIATORE - Parole che confermano la grande considerazione di se stesso che ha il talento dell'Inter. Il successo, però, spesso cammina di pari passo con il gossip, c'è caduto anche Balotelli, il quale più volte si è ritrovato protagonista di episodi di cronaca rosa. "Alcune ragazze che nel loro ambiente sono fallite devono aggrapparsi a qualcosa per finire sui giornali perché per loro è importante, io sono stato stupido a fidarmi, ma chi si comporta in un certo modo dovrebbe solo vergognarsi", spiega Mario, aggiungendo poi una considerazione indirizzata ai suoi coetanei. "Mi piacerebbe essere un esempio per i giovani, mi piacerebbe se mi vedessero prima come un ragazzo come loro e poi come un calciatore. Vorrei dare un esempio di correttezza, a volte anche non rispettando le regole - dichiara il nerazzurro - che non si possono sempre seguire, non si può sempre essere perfetti". Leggi i commenti I commenti dei lettori 
ALABAMA - Tre morti e diversi feriti "in condizioni critiche". E' il bilancio provvisorio dell'ennesima sparatoria in un campus universitario Usa. Questa volta è avvenuta nello Shelby Center, il palazzo che ospita la facoltà di matematica e biologia, dell'università di Alabama ad Huntsville. Ad aprire il fuoco sarebbe stata, secondo le prime notizie arrivate dal portavoce del sindaco, una donna. L'assassina è una docente di trentanni circa che ha cominciato a sparare appena ha saputo di non essere stata confermata alla cattedra di professoressa dell'istituto. Le tre vittime sarebbero anch'esse dipendenti dell'Ateneo. La donna è già stata catturata. "La polizia - ha fatto sapere il portavoce dell'università - ha messo in sicurezza l'edificio. Non c'è più niente di cui temere. Ora però - ha concluso - stiamo verificando se ci sono altre vittime". "Ho sentito tre spari e delle urla provenienti dalla facoltà di medicina e biologia" spiega una studentessa in ingegnieria dell'Università di Alabama. "I rumori - continua la giovane - venivano dal terzo piano, dove si stava svolgendo una conferenza". A differenza delle stragi del passato, a cominciare dalle più famose come al liceo di Columbine nel 1999 e al Virginia Tech nell'aprile del 2007, quando i morti furono 32, l'episodio di oggi nell'università dell'Alabama è tutto al femminile. Come quello del 9 febbraio 2008 nell'università della Luisiana quando fu, anche in quell'occasione, una ragazza a sparare e uccidere due studentesse, prima di togliersi la vita . 
VANCOUVER (Canada) - Bryan Adams e Nelly Furtado, gli indiani Inuit e un immenso orso bianco decorato come un albero di Natale, le Giubbe Rosse e la sfilata delle nazioni con sorrisi e sventolio di bandiere, per concludere con l'ultimo tedoforo Wayne Gretzky, la leggenda dell'hockey, quattro Stanley Cup vinte. Un'Olimpiade è troppo grande per fermarsi di fronte alla morte di un atleta ventunenne. Ed in fondo, a sfilare insieme agli altri 81 paesi c'era anche la Georgia, con la delegazione al completo, sciatori e pattinatrici che fino a poche ore prima condividevano pranzi ed alloggi al villaggio con Nodar Kumaritashvili, lo slittinista morto nello schianto alla vigilia della cerimonia inaugurale. Il presidente del Cio Jacques Rogge era apparso stordito subito dopo la tragedia. Poco il tempo a disposizione per prendere una decisione drastica, alla fine il Cio ha scelto una soluzione per salvare l'Olimpiade canadese e la sua vetrina planetaria: la cerimonia inaugurale dedicata a Nodar, un minuto di silenzio, un drappo nero in segno di lutto accanto alla bandiera della Georgia, i vessilli del Cio e del Canada a mezz'asta. Quando la delegazione georgiana con un fiocco nero alla bandiera è entrata sulla pista del B. C. Place, i 60mila spettatori si sono sciolti nell'ovazione più calda, superata solo da quella per il team canadese. Un momento di emozione pura ma, onestamente, anche il minimo che si potesse fare dopo una tragedia del genere. Vancouver ha proposto la prima cerimonia al coperto, tenendo alto il livello dopo la perfezione stilistica di Pechino, copiando l'idea dei cetacei proiettati su ampi spazi, in Cina la folla, in Canada una specie di medusa che ha preso possesso del palco centrale. Tanto pop, dal duetto tra l'inossidabile Bryan Adams e una attillatissima Nelly Furtado, ma anche le melodie di Sarah McLachlan, che sfoggiava un collier alla Grace Kelly, e l'arpa di Loreena McKennitt accompagnata da ritmi tribali mentre foglie rosse extralarge si levavano dal terreno. Poi gli indiani, i nativi, protagonisti assoluti della prima fase che ha preceduto la sfilata delle nazioni, gli abitanti delle terre Lil'wat, Musqueam, Squamish e Tsleil-Waututh, gli Inuit dell'Artico, i Metis discendenti di unioni con i cacciatori di pellicce. Maschere sacre di corvi, aquile, serpenti marini, tamburi, e quattro bizzarri totem trasparenti che hanno vigilato sullo show indigeno. Le Giubbe Rosse hanno portato la bandiera canadese all'inizio della cerimonia, centinaia di figuranti hanno inscenato danze e ballate degli emigranti dall'Irlanda, applauditissima al suo ingresso. Come una buona accoglienza hanno avuto gli azzurri, entrati nel B. C. Place al seguito del portabandiera Giorgio Di Centa. Marjan Kalhor è stata la prima iraniana portabandiera alle Olimpiadi invernali, sfilando con il chador. Dal tetto sono calati snowboarder con tute scarlatte, mentre pattinatori con luci abbaglianti volteggiavano sulla pista ghiacciata. Dopo il discorso rituale di Rogge, che ha ricordato ancora una volta Nodar Kumaritashvili, la "canzone della pace" cantata da KD Lang, il braciere olimpico al kevlar è stato finalmente acceso. I Giochi possono cominciare. 
None 
EMPOLI - L'Empoli si aggiudica l'anticipo della quarta giornata di ritorno battendo 3-0 l'Ancona. Uomo partita Coralli, autore di una doppietta. Il risultato al "Castellani" si sblocca dopo solo 8' con appunto Coralli, lesto a ribadire in gol un cross dalla destra. Chiusi in vantaggio i primi 45' di gioco, i padroni di casa raddoppiano al 10' della ripresa, ancora con Coralli. L'Ancona prova a riaprire il match, ma fa fatica a rendersi pericolosa in avanti. E' anzi l'Empoli ad andare ancora in gol al 36' con il giovane Cesaretti, entrato da pochi secondi al posto di Eder, alla prima marcatura tra i Cadetti. Con questo successo i toscani raggiungono il Grosseto al quinto posto a quota 37. L'Ancora resta terza con 40. EMPOLI-ANCONA 3-0 EMPOLI (4-3-1-2): Bassi 6.5; Antonazzo 7, Stovini 7, Kokoszka 7, Tosto 6; Marianini 6.5, Valdifiori 6.5, Gulan 6.5; Vannucchi 7 (37' st D'Amico sv); Eder 7.5 (35' st Cesaretti 6.5), Coralli 8 (27' st Mancosu sv). In panchina: Dossena, Iacoponi, Fabbrini, De Giorgio. Allenatore: Campilongo 7. ANCONA : Da Costa 5.5; Milani 5.5, Cosenza 5, Cristante 5, Pisacane 5.5 (37' st Piccoli sv); Surraco 6, Schiattarella 4.5, De Falco 5.5, Mustacchio 5.5 (16' st Gerbo 5.5); Colacone 5, Mastronunzio 6. In panchina: Sollitto, Thackray, Mirchev, Camillucci, Gerardi. Allenatore: Di Stefano 5. ARBITRO : Saccani di Mantova 5.5. RETI : 8' pt e 10' st Coralli, 36' st Cesaretti. NOTE : serata fresca, spettatori 619, per un incasso di 2430,00 euro. Abbonati 2238. Angoli 6-3 per l'Ancona. Ammoniti Eder, De Falco, Coralli, Cosenza, Schiattarella, Mastronunzio, Gerbo, Vannucchi, Colacone. Recupero 1', 0'. Leggi i commenti I commenti dei lettori 
Stangata per i pirati informatici: per la prima volta in Italia gli appassionati di musica, film, videogiochi e software scaricati illegalmente da Internet sono stati multati. La guardia di finanza di Brescia ha deciso sanzioni per 25 milioni di euro. Quattro persone, che non solo scaricavano ma rivendevano su larga scala commercializzando dvd e cd, dovranno sborsare 23,5 milioni. Il resto lo pagheranno 38 clienti-acquirenti individuati da Nord a Sud. E' l'Operazione Uncino: un'indagine avviata due anni fa dalla tenenza di Desenzano, che ha inviato in rete una mail-esca con richieste di video e materiale protetti da copyright. Risultato: all'amo ha abboccato un fornitore, primo step che ha permesso ai militari di risalire a ritroso ad altri tre grossisti che mediante il sistema peer-to-peer scambiavano files che poi duplicavano e spedivano in giro via posta ordinaria. Così un 40enne di Chieti, un 42enne di Perugia, un 31enne di Milano e un 44enne di Terni - quest'ultimo, un commerciante considerato a capo della filiera - sono stati denunciati per violazione della normativa sui diritti d'autore. Due di loro dovranno rispondere anche di detenzione di materiale pedopornografico. "La legislazione è complessa", ha spiegato il comandante dei finanzieri di Desenzano, Stefano Sartorato, che ha condotto sequestri di oltre 200mila articoli, dvd e cd, per un valore di 10 milioni. "Scaricare illegalmente è quasi un fatto culturale, nessuno finora era mai andato fino in fondo". Ma la multa è un segnale importante: "Chiunque sul web è rintracciabile", ha ricordato Luca Vespignani, della Federazione contro la pirateria informatica. "L'industria del diritto d'autore è il 6 per cento del Pil in Italia e per colpa della contraffazione perde 25mila posti di lavoro l'anno. Debellandola potremmo assumere 2 milioni e mezzo di lavoratori in più". 
Chi è andato a trovarlo nel carcere di San Vittore, come Antonella Maiolo, sottosegretario della Regione Lombardia, lo descrive "abbacchiato e un pò confuso". Milko Pennisi, consigliere comunale milanese del Pdl, arrestato in flagranza a due passi da Palazzo Marino mentre intascava una mazzetta da 5mila euro, seconda tranche di una tangente da 10mila, si è dimesso dalla presidenza della commissione Urbanistica. Grazie a quella carica, secondo l'accusa, aveva sbloccato una pratica edilizia in cambio di denaro. Intanto i finanzieri e i poliziotti della sezione della polizia giudiziaria, coordinati dai pm Grazia Pradella, Laura Pedio e Tiziana Siciliano, stanno analizzando l'ingente mole di documenti e file sequestrati al politico e alla sua segretaria, Silvana Rezzani, indagata anche lei in concorso per concussione, ma che nell'interrogatorio avrebbe fornito spiegazioni credibili agli inquirenti. Proprio dai documenti sequestrati, tra cui molte carte trovate nell'ufficio di Pennisi a Palazzo Marino e in quello della Fondazione Stelline (Pennisi fa parte del cda) e nei cinque computer e quattro palmari acquisiti dagli investigatori, ci sarebbero tracce di altri versamenti in favore del consigliere comunale. A riguardo, gli inquirenti starebbero anche analizzando i conti personali di Pennisi, che è difeso dagli avvocati Antonio e Giovanni Bana. Nell' interrogatorio l'ex presidente della commissione Urbanistica avrebbe ammesso di aver intascato la mazzetta, nel corso dell'incontro con Mario Basso, rappresentante legale della società immobiliare Style, organizzato dagli inquirenti dopo la denuncia presentata in Procura dall'imprenditore. I pm hanno formulato la richiesta di convalida dell' arresto che verrà trasmessa all'ufficio gip. Nell'ambito dell'inchiesta è stato anche perquisito lo studio dell'architetto milanese Giulio Orsi, ex dirigente del Comune di Milano e in passato responsabile dello sportello edilizia. Il professionista non risulta però indagato. E' possibile che nei prossimi giorni Pennisi, che avrebbe negato altri episodi di concussione, venga interrogato di nuovo dai pm e che vengano ascoltati anche altri imprenditori che potrebbero essere stati concussi. E sempre, stando a quanto è filtrato, per lo sblocco di pratiche edili, come quella dell'imprenditore Basso relativa a una palazzina da costruire in via Broglio, in zona Bovisa. Il sindaco Letizia Moratti si è augurato che Pennisi "dia le dimissioni dagli incarichi che sono comunali o collegati al Comune". Attraverso i suoi avvocati, il politico ha fatto sapere che sta valutando di dimettersi anche dalla carica di consigliere comunale. 
