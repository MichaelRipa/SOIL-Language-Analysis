DIECI anni fa la camorra del quartiere venne ringraziata con i manifesti affissi sui muri. «Grazie piccoli padrini», che poi erano i figli dei boss dei clan Cuccaro e Aprea, “meritevoli” di aver sovvenzionato e autorizzato la tradizionale festa dei Gigli a Barra. Dieci anni dopo — e dopo tante indagini e vittorie giudiziarie — sembra proprio che sia cambiato molto poco. Perché è pronta l’informativa del commissariato San Giovanni a Teduccio sull’ultima festa dei Gigli che si è conclusa ieri. Nella dettagliata relazione destinata agli investigatori della squadra mobile si fa il punto. In pratica per ogni Giglio un camorrista, per ogni obelisco in legno e cartapesta sfilato lungo le vie del quartiere una storia di cosca e un sospetto di nuove alleanze. Tutto questo sarà materia di una nuova indagine, di una nuova inchiesta della Direzione distrettuale Antimafia. Anche se la polizia, che ha avuto la costanza di ascoltare ogni commerciante del quartiere, ha accertato — per lo meno nero su bianco — che nessuno è stato minacciato per versare contributi in contanti per l’organizzazione della festa. Nessuna estorsione, a meno che non si tratti di omertà e terrore generalizzato. Ma intanto resta la fotografia di una festa popolare dove si infiltrano i clan padroni del quartiere. Non è la prima volta, non è l’unico quartiere dove è accaduto. Sempre nel Duemila venne annullata la popolare festa di San Vincenzo alla Sanità. Perché la processione del “monacone”, il frate con le ali, si ritrovò al centro di una guerra tra due clan della camorra, ognuno dei quali chiedeva la tangente proprio per organizzare la festa. Angelo e Arcangelo: le indagini sui Gigli di Barra partono da qui. Due nomi che, durante la festa a Est di Napoli sono stati scritti sugli striscioni. Persone con questi nomi ringraziate dai microfoni al suono della canzone “’O ‘rre”. Che sarebbero, secondo le prime ipotesi investigative, Angelo Cuccaro e Arcangelo Abete. Che vogliono dire camorra di Barra e Scissionisti di Secondigliano. Una nuova alleanza? Per ora non ci sono elementi oggettivi a confermarlo, ma è certo che l’indagine parte da questa strana coppia, visto anche l’entusiasmo, durante la festa, nel cantare “Rione 167” che poi è proprio il rione dove nascono gli Scissionisti, dove — secondo l’Antimafia — Abete cominciò a seminare il seme della rivolta contro gli oggi sconfitti Di Lauro. 
GENOVA - Vincere 1-0 su rigore contro il Debrecen non è il massimo della vita. Soprattutto se i novanta minuti giocati non sono stati proprio quel che si dice un assalto all'arma bianca. Eppure, dopo la sconfitta contro il Napoli e due 0-0 consecutivi in campionato, alla Sampdoria va bene così. Prima nel suo girone di Europa League insieme al PSV Eindhoven, si scrolla di dosso il fastidioso impegno del giovedì sera e ora può pensare con tranquillità alla sfida con il Bologna di domenica. Analisi tecniche a parte, però, Pazzini e compagni nel dopopartita puntano il dito, ancora una volta, contro l'indecente prato di Marassi. Sempre più campo di patate, con vasto assortimento di zolle e buche, manco si trattasse di un giardino pubblico. Qui, il 12 ottobre, l'Italia di Cesare Prandelli affronterà la Serbia nella delicata sfida di qualificazione agli Europei del 2012. Anche se il match è stato da sbadigli, Mimmo Di Carlo con i suoi ragazzi usa la carota: "Mi sono piaciuti il carattere, l'impegno e la voglia di ripartire. Contava solo vincere, per darci forza e fiducia. In più è tornato al gol Pazzini e siamo tutti contenti". Se il risultato è rimasto inchiodato sull'1-0, per il tecnico la "colpa" è anche degli avversari, oltre che del manto erboso: "Pensavamo che loro, dopo essere passati in svantaggio, si sarebbero spinti un po' di più in avanti. Invece sono rimasti in undici dietro la linea del pallone, e sono stati bravi a ripartire sfruttando i nostri errori. In un contesto del genere, dove devi essere preciso e veloce nelle giocate, un prato del genere ti penalizza. Però io guardo il bicchiere mezzo pieno, ho visto un grande Accardi, un grande Koman, e una grande coppia Palombo-Dessena, che rispecchia in pieno lo spirito Samp". Il difetto, però, è sempre lo stesso delle ultime uscite: "Siamo stati poco veloci, dobbiamo abituarci a giocare ogni tre giorni. Ma sono sicuro che fra poco torneremo brillanti". Il più atteso alla vigilia era Pazzini, che non segnava dal ritorno dei preliminari di Champions contro il Werder Brema. Il rigore trasformato con freddezza serve a ripartire: "Sono contento, sull'astinenza i miei compagni scherzavano e mi prendevano in giro. Ma è giusto così, non facciamone un problema di Stato. Purtroppo mi è venuto il mal di schiena quando ero in un momento di grande forma, è stata una cosa da niente ma mi ha frenato nella condizione. Ora sono sulla buona strada per tornare al cento per cento". Dimenticato, quindi, il gesto di stizza dopo la sostituzione contro l'Udinese di domenica scorsa: "Ho solo sfogato la delusione per una partita che non riuscivamo a giocare bene, me compreso". Il "Pazzo" è il giocatore blucerchiato più esasperato per le condizioni del campo: "È una vergogna, siamo una squadra di serie A e abbiamo un prato del genere. Non si riesce a capire di chi sia la responsabilità e quindi non cambia mai niente. Giocare qui è di una difficoltà esagerata. Senza contare che a ottobre ci sarà la Nazionale". Leggi i commenti I commenti dei lettori 
NEWPORT - La presenza dei fratelli Molinari alla Ryder Cup non è davvero passata inosservata. I due azzurri non solo sono stati l'attrazione mediatica della vigilia ma hanno avuto anche l'onore di ricevere dei complimenti indiretti e speciali da parte di Carlo d'Inghilterra. Durante la cerimonia d'apertura, quando il responsabile del protocollo presentava tutti i componenti del board, uno per uno, davanti a Donato Di Ponziano il Principe di Galles, infatti, si è rivolto con uno straordinario paragone: "Mi congratulo con voi italiani perché avete fatto nel golf una seconda Cappella Sistina!". CHIMENTI LUSINGATO - Parole che hanno inorgoglito sia i due Molinari ("Ne siamo veramente onorati", hanno detto) che, naturalmente, il presidente della Federgolf Franco Chimenti: "Ringrazio il Principe Carlo d'Inghilterra - ha detto - anche a nome di tutta la Federazione: il suo lusinghiero apprezzamento è per noi e per i nostri atleti gratificante per il lavoro svolto sin qui e anche uno stimolo per cercare di migliorare sempre di più". GLI 8 GIOCATORI PER I PRIMI 4 PUNTI - Nell'ultimo atto della cerimonia, intanto, i due capitani hanno svelato gli otto giocatori scelti per contendersi i primi quattro punti. Questi i match: Lee Westwood/Martin Kaymer (Eu)-Phil Mickelson/Dustin Johnson (Usa); Graeme McDowell/Rory McIlroy (Eu)-Stewart Cink/Matt Kuchar (Usa); Ian Poulter/Ross Fisher (Eu)-Steve Stricker/Tiger Woods (Usa); Luke Donald/Padraig Harrington (Eu)-Bubba Watson/Jeff Overton. Resteranno fuori in questa fase i due fratelli Molinari, Miguel Angel Jimenez e Peter Hanson, che secondo gli intendimenti di Montgomerie, saranno utilizzati nei foursomes, in quanto intende schierare tutti gli elementi a sua disposizione nella prima giornata. Pavin non è ricorso a Zach Johnson, Rickie Fowler, Hunter Mahan e a Jim Furyk. suscitando qualche perplessità per quest'ultimo che è sicuramente uno degli uomini più in forma del suo team. MOLINARI UTILIZZATI NEI FOURSOMES - Il debutto in Ryder Cup dei fratelli Molinari, salvo clamorose sorprese, avverrà dunque nel pomeriggio, seguendo una formula che, anche loro stessi hanno riconosciuta come più adatta alle proprie caratteristiche: Francesco dall'ottimo gioco lungo e Edoardo in quello corto, dove è più affidabile. Per quanto riguarda la seconda giornata, uno dei due o entrambi potrebbero anche finire in un fourball, ma questo dipenderà dalla loro prestazione, da quella degli altri e anche dal parziale che maturerà dopo la prima giornata. Leggi i commenti I commenti dei lettori 
IL TRIONFO delle signore del vino. Il primato del Taurasi in Campania e il suo prestigio nel mondo. Lo charme del Fiano e la robusta eleganza del Greco, sempre più richiesti sui mercati esteri. Le conquiste del Falerno del Massico sull’onda lunga di fatica e cultura, nel segno degli scrittori latini. La riscoperta di altri antichi vitigni abbandonati, casertani anche questi, Pallagrello e Casavecchia. Il rilancio del Lacryma Christi vesuviano, dopo anni di indecenti business e scadente produzione. VINI DI ECCELLENZA È questa l’immagine felice dell’enologia regionale, confermata dalla guida “I vini d’Italia 2011” de “L’espresso”, diretta da Enzo Vizzari, curata da Ernesto Gentili e Fabio Rizzari, presentata ieri e da oggi in edicola e libreria (22 euro, 786 pagine). L’Irpinia si conferma punta di diamante dell’enologia nel Mediterraneo con i tre distretti confinanti: Taurasi, Greco e Fiano. L’Università del vino a numero chiuso, fortemente voluta dalla Provincia di Avellino con i docenti Luigi Moio e Gigi Frusciante, legata ad Agraria di Portici, offre già i primi laureati. Il mondo, che nei prossimi dieci anni aspetta almeno 12mila specialisti, riconosce ormai l’Irpinia come il faro dell’enologia nel Mediterraneo. La guida rileva i successi costanti di marchi affermati, come “Mastroberardino”, “Montevetrano” e “Molettieri” premiati con due stelle, ma segnala tra le righe cantine e professionisti emergenti: Vincenzo Mercurio che ha portato in vetta “I Favati” di Cesinali, “Masseria Felicia”, “La Rivolta”, “San Paolo”, è stato accanto a Denis Dubourdieu di Bordeaux. Sono più volte citati Carmine Valentino (superbo il Taurasi di Pasqualino di Prisco) Antonio Di Gruttola. Molto deve il Falerno del Massico a Nicola Trabucco, agronomo ed enologo dell’Alto casertano: ha creato un movimento culturale e di marketing con esportazione negli Usa. I MIGLIORI ACQUISTI Si moltiplicano gli allievi di Luigi Moio, il professore dei bianchi con esperienza negli chateaux francesi. Sabino Basso per “Villa Raiano” e i Martusciello per “Grotta del Sole” chiedono aiuto fuori: a Sebastiano Fortunato, ad Attilio Pagli e Federico Curtaz, per “Feudi di San Gregorio” uno specialista dei bianchi nel Nord-est, contatti di Antonio Capaldo con Hans Terrer, per i vigneti Attilio Scienza. Il boom dell’enologia non poteva essere un caso, ma deve ora resistere ai venti di crisi. C’è un profondo malessere come rivela con coraggio una grande firma della chirurgia, Gianfranco Testa, che, spinto dall’amore delle sue terre a produrre vino (coda di volpe) e il finissimo ma quasi introvabile olio “Mulino della signora” si domanda: «I piccoli coltivatori dell’Irpinia soffrono. Devono conferire a basso costo. I produttori impongono i prezzi. C’è sfiducia, che sarà delle nostre vigne?». Crisi e tensioni in questi giorni, certo. Si è acuito il conflitto tra contadini e cantine. Molto viticoltori da anni vinificano, contestando il potere dei produttori. Nasce così la storia di Salvatore Molettieri di Montemarano che in un lampo d’ira trasforma la stalla in cantina, dopo aver ravvivato con un aratro i vigneti. Da anni non registra meno di 18/20 per il suo Taurasi Riserva Vigna Cinque Querce. Accanto a “Radici” di Antonio e Piero Mastroberardino, un secolo di splendore, la stella polare dell’enologia meridionale. Il vino rende giustizia anche ai sacrifici di piccole aziende rette da grandi maestri: “Di Prisco” con 18,5 al suo Greco 2009 è il primo bianco campano secondo la guida. Il timido maestro di Fontanarosa, Pasqualino Di Prisco, era già ai vertici di qualità con il Taurasi. Da anni lotta contro i meccanismi della distribuzione: agenti e ristoratori hanno poco tempo o scarsa competenza per fermarsi a valutare gli emergenti. Lotta da anni come Michele Perillo, di Castelfranci. altro Taurasi-record. Luigi Tecce della vicina Paternopoli ha lo stesso voto (18,5) con il suo Poliphemo. È l’apoteosi della fatica contadina e dell’ingegno. Con Vincenzo Mercurio prova in segreto un ritorno al passato: il vino in anfora di terracotta. Ma è un progetto ancora segreto. Noto invece l’amore di Antonio Caggiano per le vecchie vigne. È il pioniere del Taurasi. Protagoniste le donne. Rosanna Petrozziello guida “I Favati”, voto 18/20 con il Greco Etichetta Bianca alla pari di Ciro Picariello di Summonte, il Fiano è il suo capolavoro. Svettano le altre signore del vino: Silvia Imparato con il sontuoso “Montevetrano” (cabernet, merlot, aglianico), Manuela Piancastelli con “Terre del principe” che ha rivalutato con Peppe Mancini Casavecchia e Pallagrello, Elena Martusciello con Grotta del sole che ha ridato vita a Gragnano e Asprinio, Tiziana Marino, Mila Vuolo, Patrizia Malanga e la new entry Maura Sarno. Maria Ida Avallone con Villa Matilde ha fatto da apripista con Michele Moio nell’Alto casertano. Ischia con dignità, Casa D’Ambra e Pietratorcia. Ma promette molto. Tentenna il Sannio. Si distingue il profeta del bio, Nicola Venditti, volano alto “La Rivolta” di Paolo Cotroneo che annuncia un superbo “Mongolfiere a San Bruno”, rosato, e “Nifo Sarrapochiello”. Si riscatta Napoli anche con “Villa Dora” che ridà smalto al Lacryma Christi, che sorpresa il bianco “Vigna del Vulcano 2007”. Salerno era legata ai meriti di Silvia Imparato. Ettore Sammarco porta alle stelle bianchi e rossi di Costa d’Amalfi. con Marisa Cuomo. C’è molto, ora. Il contadino dotto Bruno De Conciliis autore di Zero, Donnaluna e Selim abbina jazz e grandi vini. Luigi Maffini splende con Kratos e Kleos. Avanzano Rotolo e Marino. Il Cilento è tutto da scoprire. Vigneti inespressi come nell’Alto casertano. Sud e nord della regione, frontiere che prenotano le pagine migliori di questo decennio. 
ROMA - La linea dura adottata da Washington verso Teheran ha convinto alcuni dei principali gruppi petroliferi europei, tra i quali l'Eni, a bloccare gli investimenti e i progetti futuri in Iran. L'obiettivo dell'amministrazione Obama è quello di riportare la Repubblica islamica al tavolo dei negoziati sul dossier nucleare. E la stretta annunciata oggi dal Dipartimento di Stato Usa - e sostenuta da quattro big europei dell'energia - è un nuovo segnale a Teheran sull'intenzione di procedere compatti. Di fare sul serio, applicando le sanzioni in modo rigoroso. Con un fronte euro-atlantico che possa rappresentare un deterrente anche per altri Paesi. "Ho il piacere di annunciare" che l'Eni, la francese Total, la norvegese Statoil e l'olandese Shell "hanno accettato di ridurre o interrompere i loro rapporti d'affari con l'Iran, nell'ambito delle sanzioni che l'occidente ha imposto a Teheran per bloccare il suo programma atomico", ha dichiarato il sottosegretario agli Esteri americano, James Steinberg, parlando con i cronisti al Dipartimento di Stato. Una decisione cui l'America "dà il proprio benvenuto. Siamo lieti di questo passo che può avere un risvolto importante per Teheran", perché potrà "scoraggiare altre compagnie ad aiutare il governo iraniano". L'impegno dei gruppi energetici - ha ribadito - è quello di "mettere fine ai loro investimenti e rifiutarsi di mettere in cantiere nuove attività nel settore in Iran". E mentre dal quartier generale dell'Eni, in Italia, arrivano solo un "no comment" da parte di un portavoce, la posizione della società è nota da tempo. Come più volte ribadito anche dall'ad Paolo Scaroni che, nei mesi scorsi, aveva spiegato come il gruppo - fatti salvi i contratti in essere ed in via di conclusione, a rischio di 'penality contrattuali' - non avrebbe sviluppato nuovi progetti o nuovi investimenti con Teheran. E da Parigi un portavoce Total conferma l'impegno a fermare gli investimenti. L'impegno dei quattro grandi big dell'energia - ha sottolineato Steinberg - eviteranno comunque "penalità da parte del governo americano. Con questo accordo, frutto di colloqui tra le due sponde dell'Atlantico, le aziende in questione si sono risparmiate la messa al bando da ogni affare negli Stati Uniti". Ovviamente - ha aggiunto - si tratta di misure che avrebbero "un impatto molto scarso per quelle compagnie che non hanno interessi negli States. Ma ritorsioni di questo tipo, da parte di Washington, possono essere molto efficaci e rappresentare un forte deterrente a non aiutare Teheran, nei confronti di altre aziende che invece vivono sui rapporti con l'economia americana". La Repubblica islamica, tra l'altro, è legata sul fronte dei prodotti petroliferi raffinati - soprattutto per la benzina - alle importazioni (quasi il 40% dei suo fabbisogno) e in questa direzione, così come nel settore dell'estrazione e commercio del gas, le società europee svolgono un ruolo di peso a fronte del quale il 'raffreddamento' delle relazioni commerciali - riferiscono molti osservatori - comincia a far sentire i suoi effetti su Teheran. Gli Usa hanno inoltre annunciato oggi sanzioni nei confronti della società Naftiran Intertrade (NICO), filiale svizzera della Compagnia Nazionale Petrolifera iraniana. Sanzioni che si tradurranno, sostanzialmente, in restrizioni all'esportazione e all'accesso al credito bancario per dissuadere le imprese a fare affari con la Nico. 
BUCAREST - "Devo dire bravi ai ragazzi. Ho visto un Napoli in crescendo". E' un Walter Mazzarri evidentemente soddisfatto quello che commenta il prezioso punto acciuffato per i capelli a Bucarest. "Sono soddisfatto per la prova della squadra. L'unico appunto che le posso fare è l'errore commesso in occasione del 3-0, quando abbiamo perso la palla ingenuamente. Ma per il resto ho visto un Napoli che ha dominato in tutte le parti del campo. E che ha chiuso in crescendo, alla grande". "CUORE E CARATTERE" - E' l'orgoglio dei suoi la qualità che Mazzarri mette più in risalto: "Voglio esaltare al di là di tutto il cuore ed il carattere dei ragazzi. Un avvio terribile come questo avrebbe messo in ginocchio chiunque. Adesso mettersi a parlare di tattica o modulo dopo un avvio così balordo sarebbe assurdo. Diciamo pure che i piani sono saltati dopo 10 minuti - ha spiegato ancora Mazzarri a fine gara - avevamo progettato un tipo di partita e ce ne siamo trovati a giocare un'altra. Non c'è responsabilità della squadra, o un atteggiamento sbagliato. Lo Steaua ha segnato facendo due cross. Uno è diventato autogol e l'altro ha preso una traiettoria strana. L'unica azione l'hanno fatta sul gol del 3-0. Lì sono stati bravi a punirci in contropiede, ma la partita si era messa male. Dico che anche una grande squadra sarebbe crollata. Questo Napoli no, ha reagito e lo ha fatto alla grande". "TURN OVER NECESSARIO" - "Ho dovuto fare molti cambi in queste ultime gare - spiega il tecnico degli azzurri - . Ma è un turnover necessario. Potete anche chiedere al medico come abbiamo studiato il programma. Per un giocatore andare in campo per 4-5 partite di fila ogni tre giorni può comportare anche infortuni. Io devo preservare la mia rosa ed i mie uomini. A livello nervoso ed atletico questi impegni ravvicinati comportano grande stress sia mentale che fisico. Oggi tutti hanno risposto al meglio in una partita che, ripeto - conclude Mazzarri - è cominciata in maniera assurda. Grande reazione. La squadra ha fatto una rimonta eccezionale e meritatissima". CAVANI: "POSSIAMO LOTTARE CON TUTTI" - Edinson Cavani ha messo la sua firma sul gol del 3-3. A fine gara l'attaccante uruguaiano si è detto contento perché "la mia rete ci ha dato un pareggio meritatissimo. Davvero una grande felicità, abbiamo festeggiato insieme a tutta la squadra ed ai tifosi che son venuti qui ad incitarci, perchè è stata una serata emozionante. All'inizio abbiamo sofferto ma solo per episodi sfortunati. Poi abbiamo cominciato a giocare come sappiamo ed è iniziata una splendida rimonta". "Sono felice perchè ci teniamo molto all'Europa League - ha aggiunto l'ex calciatore del Palermo - adesso però da domani già penseremo alla Roma. Ci aspetta un altro match importantissimo in campionato e saremo subito concentrati. Con questo carattere possiamo lottare contro tutti". Leggi i commenti I commenti dei lettori 
Letizia Moratti 41,7 per cento, Stefano Boeri 40,8. L’architetto tallona il sindaco uscente, lo scarto è inferiore a un punto. Ma anche gli altri candidati alle primarie del centrosinistra, Giuliano Pisapia e Valerio Onida, sono vicinissimi al sindaco. È questa la prima fotografia scattata dal sondaggista Nando Pagnoncelli (Ipsos), che in vista delle Comunali della prossima primavera ha interpellato, tra il 25 e il 27 settembre, un campione rappresentativo di milanesi: mille interviste, su un totale di quasi 12mila contatti. Alle primarie del 14 novembre, il popolo del centrosinistra sceglierà chi lanciare contro la Moratti. E il sondaggio misura le intenzioni di voto del campione sui tre principali candidati in altrettanti scontri diretti con l’attuale sindaco. Giuliano Pisapia arriverebbe al 36,2 per cento, con la Moratti che scenderebbe al 38,3. Valerio Onida al 34,5, con il sindaco uscente ferma al 38 (con Pisapia e Onida gli indecisi superano il 25 per cento, con Boeri sono al 17,5). Particolare degno di nota, la notorietà del sindaco in carica sfiora il cento per cento, gli altri tre stanno molto più in basso: Boeri al 55, Pisapia al 51, Onida al 28. Boeri avrebbe maggiori possibilità di vincere il duello, insomma, ma anche gli altri due competitor raggiungerebbero un rispettabilissimo score. È proprio questo l’aspetto più interessante della rilevazione. Nonostante sia conosciuta da tutti, il sindaco uscente appare in grande affanno, soprattutto se si considera la forza del centrodestra a Milano, le cui liste conseguirebbero il 47,5 per cento (con un ipotetico terzo polo Udc, Fini, Api di Rutelli al 7), mentre quelle del centrosinistra non supererebbero il 38,5. Altro indizio dell’appannamento di Letizia il 50 per cento di giudizi positivi sul suo operato, meno di quelli raccolti dalla sua giunta (51 per cento). Inoltre, sei intervistati su dieci dicono che il nuovo sindaco dovrà «cambiare sostanzialmente contenuti e modo di governare», mentre solo per il 34 per cento bisogna «proseguire» il lavoro fatto dalla Moratti. E ancora: dichiara che preferisce votare per un candidato sindaco di centrosinistra il 36 per cento degli intervistati, mentre il 32 preferisce il centrodestra (indeciso il 18, il 14 dice che dipende dal candidato). Il sondaggio misura anche il gradimento dei milanesi rispetto alle primarie. Il 62 per cento sa che si terranno a novembre, il 49 si dichiara molto o abbastanza interessato. «Il sondaggio — spiega Nando Pagnoncelli — tende a confermare il forte vantaggio del centrodestra a Milano, un vantaggio che tuttavia non ritroviamo nel gradimento espresso per il sindaco Moratti, la cui immagine appare decisamente appannata». Speranze per il centrosinistra? Pagnoncelli risponde così: «Se si considera il consenso alle forze politiche, non ci sarebbe partita, ma così non è: le campagne elettorali per i sindaci sono molto personalizzate». Insomma: il centrodestra ha già vinto, la Moratti no. La differenza la può fare il candidato che correrà contro di lei, più che i partiti. 
Nuove tensioni all'interno dei metalmeccanici, che hanno raggiunto l'apice a Treviglio, in provincia di Bergamo, davanti alla sede della Cisl. Qui un gruppo di lavoratori della Same, guidati dal segretario generale della Fiom-Cgil di Bergamo, Eugenio Borella, è passato alle vie di fatto lanciando uova, petardi e insulti, proprio nel giorno in cui Fim-Cisl e Uilm-Uil hanno tenuto un attivo unitario a seguito dell'accordo su Pomigliano, siglato senza la Fiom, con la presenza dei leader nazionali Raffaele Bonanni e Luigi Angeletti. Una protesta che ha fatto eco ad altre iniziative analoghe sul territorio nazionale, come è avvenuto a Pomigliano, quando un gruppo di operai ha manifestato il proprio dissenso sull'intesa. Il dissenso in provincia di Bergamo ha toccato i toni estremi, però, con il lancio di oggetti e gli insulti, che ha portato la segreteria regionale della Cisl a considerare "azzerati tutti i rapporti unitari in ogni dove e per qualsiasi tema o argomento con la Cgil" regionale. Un "fatto gravissimo", secondo il segretario generale della Cisl della Lombardia, Gigi Petteni, che però non impedirà all'organizzazione di "continuare con forza nel suo percorso senza farsi intimorire da manifestazioni squadristiche". In sintonia le parole del segretario generale Raffaele Bonanni: "La Cisl continuerà nella sua strada libera, autonoma e riformatrice - ha detto - ricercando tutte le intese necessarie per salvare i posti di lavoro e favorire la crescita del nostro paese". Un invito a stemperare i toni è giunto da Nino Baseotto, segretario generale della Cgil della Lombardia: "Penso - ha scritto in una nota - che sia un errore grave qualsiasi atto che porta a considerare controparte o avversario un'altra organizzazione sindacale e non le controparti datoriali e il governo che da tempo lavorano a dividere il sindacato". "Questo - ha aggiunto il sindacalista - vale per noi come per tutti". Baseotto ha poi definito "grave e sbagliata la decisione di Fim e Uilm di firmare con Federmeccanica un accordo che accentua ancora di più la possibilità di derogare a normative e parti economiche il Ccnl", esprimendo così un "giudizio sindacale netto e preciso", affiancato però a una presa di distanza dai fatti di Treviglio: "Con altrettanta chiarezza - ha aggiunto - dico che non condivido e giudico sbagliata la scelta di indirizzare la protesta dei lavoratori Same di Treviglio contro la locale sede della Cisl". Alle parole di Baseotto è seguita una nota della segreteria nazionale della Cgil, che ha definito il gesto come un "atto grave, sbagliato e dannoso". E una telefonata del leader nazionale della Cgil, Guglielmo Epifani, è arrivata al segretario della Cisl della Lombardia, Gigi Petteni. 
C'è anche Tep, azienda pubblica dei trasporti di Parma, tra le società danneggiate da Banca Mb, istituto in amministrazione straordinaria. Stando al verbale del Cda di Tep dello scorso 30 luglio, l'azienda ha ottenuto la restituzione di un milione a fronte degli otto investiti nella primavera 2009 in Banca Mb. Sempre stando al verbale, l'operazione venne decisa dal presidente di Tep Tiziano Mauro (indicato dal Comune di Parma, titolare del 50% dell'azienda) dopo una gara per selezionare l'offerta bancaria per un investimento. Lo scorso 30 luglio la vicenda è emersa  nel Cda di Tep, quando un consigliere d'amministrazione, si legge nel verbale della seduta, ha chiesto "chiarimenti sugli investimenti di liquidità dell'azienda", perchè "risulta che otto milioni siano stati investiti in Banca Mb". Il consigliere ha espresso preoccupazione per il recupero dei capitali investiti nell'istituto, segnalando che "i capitali sarebbero dovuti rientrare maggiorati degli interessi entro la fine dello scorso anno (il 2009, ndr), cosa non avvenuta". Dallo stesso verbale si legge la risposta del presidente di Tep: "Banca Mb si è impegnata ad effettuare un bonifico di 500mila euro euro" e un successivo ed imminente atto "di altri 500 mila euro per il rientro complessivo di un milione". Mauro ha precisato che "la Banca di per sè è solida" e che l'investimento è stato "effettuato a seguito di una gara nella quale la Banca ha offerto un interesse del 3% molto superiore rispetto alle altre offerenti". Solo "motivazioni di carattere interno, che nulla hanno a che vedere con l'operatività, ne hanno portato al commissariamento". A settembre la richiesta di chiarimenti è stata rinnovata. INTERVIENE MORA - Dopo le notizie uscite sui giornali circa il credito di sette milioni dovuti da Banca Mb a Tep, l’assessore Mora ha telefonato questa mattina al presidente dell’azienda dei Trasporti Tiziano Mauro chiedendo spiegazioni sui fatti: “Spiegazioni che ho avuto e che mi hanno per ora tranquillizzato anche se manterremo alta la guardia verso questa situazione che coinvolge la nostra partecipata”. Mauro ha infatti detto all’assessore comunale che quando l’azienda ha dovuto attingere al proprio conto corrente depositato in Mb non ha mai avuto problemi: “A luglio ad esempio avevamo bisogno di un milione e lo abbiamo ottenuto, nonostante la banca fosse già commissariata”. Mauro ha parlato con Mora anche delle prospettive future dell’istituto bancario, che dovrebbero risolvere a presto la situazione della banca e porre fine al commissariamento. Al contempo, ha spiegato di come Mb è entrata in orbita Tep, “attraverso una gara nel 2009 per investire liquidità di cui l’azienda non aveva in quel momento immediato bisogno”. MAURO: BANCA E' SOLIDA- "Desidero precisare innanzitutto che il rapporto che lega Tep a questa banca è un deposito bancario su conto corrente, non quindi un credito, come indicato. Nel maggio 2009 Banca MB, infatti, ha vinto una gara indetta dall’azienda, proponendo un tasso di interesse sul capitale pari al 3% netto, molto superiore a quello offerto dalle altre banche partecipanti. Gli interessi sul capitale in deposito, pari ad oggi a circa 7,5 milioni di euro, vengono regolarmente accreditati sul conto corrente e incrementano ulteriormente il capitale a disposizione di Tep". Così il presidente di Tep Tiziano Mauro. In considerazione della redditività offerta, Tep ha tutto l’interesse a proseguire il rapporto, prelevando dal deposito solo in caso di necessità. Quando questo è avvenuto, Banca MB ha prontamente versato a Tep spa un milione di euro come da noi richiesto. Nel luglio 2009, successivamente alla operazione finanziaria effettuata, Banca MB è entrata in amministrazione straordinaria per ragioni amministrative e non patrimoniali: infatti la sua situazione patrimoniale, oggi come al momento dell’aggiudicazione del deposito Tep, è solida, la banca non ha contenziosi in atto e non presenta rischi, anche in virtù di una ulteriore garanzia fornita dal Fondo Interbancario per la Tutela dei Depositi pari a 56 milioni di euro, in corso di erogazione. Ritengo quindi che i fondi di Tep siano impiegati, non solo remunerativamente, ma anche secondo tutte le garanzie di affidabilità e sicurezza a cui un’azienda pubblica come Tep deve attenersi. 
CATANIA - Dopo aver visto la Germania battere nettamente Porto Rico 3 set a 0 (parziali dei set 25-22, 25-22, 25-18), l'Italia, imbattuta, si presenta venerdì alla prima gara della seconda fase del girone mondiale contro i tedeschi (ore 21), guidati in panchina dalle vecchia conoscenza Lozano, con qualche certezza in più. Innanzitutto i "ragazzoni teutonici" sono l'unico sestetto che può impensierire, in questo periodo siciliano, l'armata del ct Anastasi, viceversa i caraibici, visti all'opera stasera, sono troppo fallosi, nonostante le capacità tecniche del capitano Soto. Altri passaggi determinanti nella partita contro la Germania saranno la difesa e il muro azzurro: si prevede una sfida ad alte quote tra le mani di Mastrangelo e la voglia di far punti del martello Grozer. Anche per i tedeschi l'arma vincente sembra proprio la difesa. I numeri segnalano un sestetto tra i migliori nel torneo a recuperare palloni: merito tra gli altri del libero Tille, Andrae e Steuerwald. Ma La voglia azzurra di arrivare a Roma (si qualificano le prime di ogni raggruppamento) è davvero tanta: "Spero che la mia squadra  -  dice il commissario tecnico Andrea Anastasi  -  arrivi a giocare l'ultima partita di questo torneo. Non mi accontento della semifinale, anche se sono consapevole che è già difficile  piazzarsi nelle prime quattro del mondo. Dobbiamo pensare in grande". Non ci sono dubbi, Anastasi lancia un segnale forte e dà una scossa a tutto l'ambiente: "Negli ultimi anni abbiamo assistito da spettatori a troppe finali, stavolta vorrei che fossero gli altri a guardare noi". E per raggiungere gli obiettivi la squadra ha concluso la preparazione pre gara con un allenamento pomeridiano e tutto l'organico a disposizione del ct azzurro. Domani sera in avvio di gara si dovrebbe rivedere il sestetto composto da Vermiglio in regia, Fei opposto, Mastrangelo e Birarelli centrali, Parodi e Savani di banda e Marra libero. Con Travica, Lasko e Cernic, tra gli altri, a scalpitare in panchina. A Catania, intanto, sale la febbre per l'esordio della nazionale: venduti tutti i biglietti Il sestetto, riveduto, corretto e ringiovanito durante la preparazione per la rassegna iridata, continua a raccogliere consensi e fa sognare l'impresa di 32 anni fa (ultimo mondiale giocato in Italia) del gabbiano d'argento: secondi alle spalle solo della grande Urss. Per ricordare quella medaglia in tribuna d'onore al PalaCatania anche l'ex ct azzurro dell'epoca Carmelo Pittera. RISULTATI Girone G (Catania) Germania-Porto Rico 3-0 (25-22, 25-22, 25-18) Girone H (Milano) Serbia-Cuba         3-1 (16-25, 26-19, 25-22, 25-19) Girone I (Catania) Russia-Egitto       3-0 (25-21, 25-17, 25-18) Girone L (Ancona) Repubblica Ceca-Usa 3-0 (25-19, 25-22, 25-22) Girone M (Milano) Argentina-Francia 3-1 (16-25, 25-17, 25-23, 25-21) Girone N (Ancona) Brasile-Polonia 3-0 (25-16, 25-20, 25-20). Leggi i commenti I commenti dei lettori 
