ROMA - Silvio Berlusconi non andrà in Brasile dal 6 al 9 marzo. Il premier avrebbe dovuto recarsi a Brasilia per incontrare il presidente brasiliano, Lula. La trasferta brasiliana potrebbe esserci dopo le elezioni regionali. Leggi i commenti I commenti dei lettori 
L'idea è partita da facebook. Le indicazioni dicevano: "alle ore 15.00 tutti in piazza del Popolo, armati di mp3 e cuffiette. Alle 15.30 gli organizzatori inizieranno a ballare: voi ci seguirete ed  insieme ci sposteremo camminando e ballando per via del Corso". Per per far si che ognuno avesse alle orecchie la stessa muisca, hanno pubblicato su facebook i titoli delle tracce che al segnale hanno accompagnato tutti nel percorso e nei movimenti. LE FOTO Il flash mob partito da Facebook Alle 15 Piazza del Popolo era piena di giovani, così tanti da lasciare increduli il collettivo di "Roma Flash Mob" che ha organizzato l'evento. Questa volta nessuna coregrafia prestabilita, come di solito ci si aspetta da un flash mob ballato:  solo liberi movimenti e divertimento al motto di "we don't flash, mobs!" Come previsto, il fischio ha preannunciato l'inizio dell'evento: in 2000 (c'è chi dice molti di più) al ritmo di "Voodoo People" dei Prodigy, di "New New New" di Bob Sinclar, di "If you wanna pary", di "We Are Golden", di "Lala Song" e "Surfin' Bird", si sono spostati ballando per Via del Corso, con lo stupore di turisti e passanti. Nel giro di un quarto d'ora, continuando a ballare,  hanno invaso Piazza di Spagna e la scalinata di Trinità dei Monti e al suono di una bomboletta da stadio hanno dato luogo ad un mega freezing (letteralmente congelamento): tutti fermi, poi un lungo applauso e la folla ha inizato a disperdersi. 
Uno spruzzo per garantirsi l´impunità. Vernice spray nera, e in un attimo le telecamere a circuito chiuso sono neutralizzate. Cieche. Nessuna ripresa, nessuna immagine. Possono agire indisturbati, all´ora di punta, i rapinatori sbucati dalle fogne. Hanno davanti agli occhi i tesori di una delle più prestigiose gioiellerie napoletane, quella delle grandi marche internazionali. Monetti, via dei Mille 12, palazzo Spinelli. Orologiai dal 1900. Un milione di euro, è il primissimo bilancio del bottino. Destinato a salire, visto il grosso numero di orologi e gioielli di altissimo livello. L´inventario non è completo. Si comincia con i Rolex, con le tante custodie foderate di velluto per collier in pietre preziose rimaste desolatamente vuote. «Professionisti del genere - commenta il capo della squadra mobile, vice questore Vittorio Pisani - Una delle tre, quattro "paranze" specializzate a Napoli». Forse la stessa "paranza" degli ultimi colpi di Chiaia. Un tempo in azione nelle banche, ora dedita ai colpi nelle gioiellerie. Damiani in via Filangieri, per esempio, e Caramanna in via dei Mille. Ma anche negozi di abbigliamento con griffe come Hogan. Provenienza, le scuole del crimine dei Quartieri Spagnoli e della Sanità. Al lavoro per un probabile furto su commissione. Obiettivo gli orologi, forse ordinati da un falsario per la riproduzione. Campioni che potrebbero servire per una truffa su larga scala. E loro, i malviventi, imprendibili. Spariti sotto terra al livello dei sottoservizi, introvabile il cunicolo giusto anche per il Servizio fognature del Comune, mentre l´elicottero della polizia vola sul traffico dell´una e mezza e sui ragazzi che escono da scuola a caccia di quattro banditi in tuta nera. Ore 13.20, pochi minuti prima della chiusura per l´intervallo. I malviventi sfondano un pannello in legno che si trova sotto una delle vetrine rialzate di Monetti. Di lì si accede ai sottoservizi, è stato facile sfondare il velo di cemento. Piombano nel negozio - passamontagna e occhiali da sole - costringono il dipendente all´ingresso ad abbassare la saracinesca. C´è un altro commesso nel negozio, è al piano superiore ma sente il frastuono, ha paura e si chiude in bagno. Lascia il collega solo a tremare. Dietro la serranda oramai chiusa uno dei quattro banditi spruzza la vernice nera sull´occhio delle telecamere, un altro è armato di pistola. Parlano in napoletano: «Dove stanno le chiavi della cassaforte?». Sono padroni della gioielleria. Le vetrine vengono svuotate. Orologi Rolex e Cartier ma anche gioielli. Quindi la cassaforte, un braccio fa scivolare in un sacco tutto quello che c´è sugli scaffali. E poi la cassa: quarantamila euro in contanti. C´è dell´altro, nella gioielleria, ma la banda del buco non lo trova. Altri preziosi in altri cassetti. I malviventi indossano guanti in lattice, buttano via la bomboletta spray, la lasciano per terra a disposizione della polizia scientifica. Buttano via anche una pistola, che si rivelerà poi un giocattolo. Raccolto il bottino vanno via, fuggono dallo stesso vano in legno da cui sono arrivati proprio mentre scatta l´allarme alla centrale operativa della Questura e mentre si alza l´elicottero. 
TORINO - La protesta del movimento No Tav sta bloccando la linea internazionale Torino-Modane alla stazione di Rosta (Torino), dove i manifestanti occupano i binari. Tre treni regionali non hanno potuto transitare, mentre i convogli a lunga percorrenza - informano le Ferrovie dello Stato - erano passati alla stazione prima del blocco. La protesta questa volta è contro il cantiere per il carotaggio aperto la notte scorsa a Buttigliera Alta, paese che confina con Rosta. 
Il comitato per l’ordine e la sicurezza pubblica di Palermo ha assegnato la scorta all’avvocato Roberto Schifani, figlio del presidente del Senato. Schifani jr svolge la professione forense a Palermo e si occupa di cause civili e tributarie. Le forze dell’ordine non hanno voluto commentare la notizia, né spiegare il motivo della decisione. Nello scorso mese di novembre una lettera anonima, datata «Reggio Emilia, 21 novembre 2009», contenente minacce di morte nei confronti del Presidente del Senato e dei suoi familiari — minacce apparentemente riconducibili, in base al testo, ad ambienti mafiosi — era stata recapitata per posta alla Presidenza di Palazzo Madama. Schifani aveva subito presentato denuncia alle forze dell’ordine. 
ALESSANDRIA - Omar Favaro, responsabile insieme a Erika De Nardo del massacro di Novi Ligure avvenuto il 21 febbraio del 2001, torna in libertà dopo nove anni di reclusione. Omar era stato condannato a 14 anni di carcere in rito abbreviato. Il magistrato di sorveglianza ha concesso i 45 giorni di libertà anticipata relativa all'ultimo semestre di pena espiata, pena che sarebbe scaduta il 17 aprile. Omar era entrato in carcere due giorni dopo aver ucciso a coltellate, insieme alla sua fidanzata Erika, la madre e il fratellino di lei, Susi Cassini e Gianluca De Nardo. Un massacro, quello di Novi Ligure, per mesi al centro dell'attenzione mediatica in tutta Italia. Il giovane era stato condannato a 14 anni di reclusione in abbreviato, la ragazza a 16 anni. Per entrambi la pena era poi stata confermata in appello e in Cassazione. Dopo un periodo all'istituto minorile "Ferrante Aporti" di Torino, da cinque anni Omar è detenuto nel carcere di Quarto d'Asti. In cella ha studiato ragioneria e ha preso il "patentino" per il computer, ma non si è ancora diplomato. Dopo alcuni permessi, da gennaio è stato ammesso al lavoro esterno in una cooperativa che si occupa di aree verdi comunali. Erika, invece, sta scontando la condanna a 16 anni nel carcere di Verziano (Brescia). A fine aprile 2009 si è laureata in filosofia. 
ROMA - L'Italia della vela sfida il mondo. Sotto l'attenta supervisione di Giovanni Soldini è partita la preparazione in vista della Volvo Ocean Race (Vor), la più importante e famosa regata d'altura attorno al mondo che partirà da Alicante nell'autunno 2011 e che nell'arco di 8 mesi e trentasettemila miglia di navigazione, toccherà tutti i continenti e gli oceani del pianeta, doppiando capo di Buona Speranza e capo Horn, toccando l'India e la Cina, attraversando due volte l'equatore e sfidando le forti correnti dei mari nord europei. Prima che in mare, però, l'undicesima edizione della sfida velica è iniziata sul web. E' online, infatti, il nuovo sito di "Italia 70" (www. sfidaitalia70. it) dove gli appassionati di vela e di mare potranno seguire passo dopo passo attraverso video, news e foto gli sviluppi di una delle più grandi avventure veliche made in Italy. LE INIZIATIVE - Italia70 è il team tutto italiano che parteciperà alla Volvo Ocean Race, sostenuta dall'eccellenza delle migliori aziende nazionali. L'avvicinamento alla Regata avverrà in due anni ricchi di iniziative e attività, incentrate sulla vela, il mare, il rapporto con la natura. Sul sito verranno svelate a poco a poco regole e tappe della regata, componenti dell'equipaggio italiano e le iniziative di collaborazione tra Ministero dell'Istruzione, FIV e Scuole italiane, fino al sostegno di Nave Italia per promuovere il mare come esperienza terapeutica per chi ha un handicap. IL SOGNO ITALIANO - "Il web è comunicazione, non un mezzo - spiega Fulvio Zendrini, amministratore delegato di Italia 70 -. E attraverso www. sfidaitalia70. it comunicheremo con passione non solo una grandissima impresa velica ma anche il sogno italiano di tutta una nazione pronta a competere su tutti i mari e i mercati del mondo. Grazie a una vera e propria operazione culturale che ITALIA 70 porta avanti in collaborazione con il ministero degli Esteri, delle Attività produttive, del Turismo, dei Beni Culturali. Perché è il marchio Italia ciò che vogliamo esportare". Sul sito intanto sono stati aperti anche due forum interattivi: "Partecipa alla sfida" per essere aggiornato in tempo reale sulle attività e i progressi di Italia 70,  "Lavora con noi" riservato ai migliori velisti che aspirano a far parte del team guidato da Soldini o a giovani desiderosi di entrare nello staff operativo di Italia 70 durante le tappe del tour. Leggi i commenti I commenti dei lettori 
Anche l'attaccante Davide Lanzafame del Parma è tra i primi squalificati per bestemmia. Gli fanno compagnia l'allenatore del Chievo Domenico Di Carlo del Chievo e i due calciatori Giuseppe Scurto della Triestina e Vincenzo Sicignano del Frosinone, entrambi in serie B.    Si salva invece grazie alla prova tv Michele Marcolini del Chievo. La norma introdotta all'inizio di febbraio dalla Federcalcio dopo l'appello del presidente del Coni Gianni Petrucci, aveva già creato il caso Buffon. Il 14 febbraio, durante Juventus-Genoa, il portiere bianconero e della Nazionale si fa sfuggire la più comune delle bestemmie dopo aver preso il gol del 2-2. Smascherato dalle telecamere, cerca di cavarsela con l'ironia. ''In famiglia ho uno zio che fa un po' il porcellino...'', dice. Ma al presidente della Federcalcio Giancarlo Abete l'uscita non piace. "Tutti coloro - dichiara il giorno dopo - i quali perdono il controllo delle proprie parole non danno un bell'esempio. Ma nel caso di Buffon, si tratta di una persona talmente intelligente che saprà fotografare esattamente la situazione". In quel caso Abete ricorda poi che la prova tv sarebbe stata usata a partire dal 28 febbraio, una volta smaltiti i recuperi di campionato. Due giorni dopo, ecco le prime sanzioni, i primi squalificati per bestemmia.     Nel mondo del calcio e fuori, quasi tutti sono d'accordo sul principio di punire le bestemmie in campo, ma ci si divide sulla praticabilità della prova tv. In attesa che scoppi una controversia su un labiale, magari illustre come quello di Buffon, la moviola ha ampliato ancora i suoi domini. 
ROMA - I servizi di media audiovisivi sono la nuova frontiera per le aziende editoriali. La progressiva, inarrestabile integrazione di televisione, home video, servizi video via Internet e via mobile, che di fatto rappresentano gli "Sma" introdotti nel 2007 da una direttiva dell'Unione Europea, porteranno il mercato dei media ad una rapida evoluzione e alla conquista di nuove frontiere. I numeri del settore sono stati raccolti da una ricerca di Dla-Piper ed e-Media, secondo la quale i ricavi degli editori audiovisivi raggiungeranno tra quattro anni un valore economico prossimo ai 10,3 miliardi di euro. Considerando il dato di partenza, gli 8,4 miliardi di euro di ricavi ottenuti nel corso del 2008, si tratta di una crescita annua del 3,5% che accompagnerà tutto il comparto almeno fino al 2014. Secondo la ricerca, tra il 2002 ed il 2008, la Tv è stata la piattaforma che ha trainato maggiormente la crescita del mercato, con un tasso medio nei dodici mesi pari al 7,2%. Per gli audiovisivi via Internet e web (+92%) e per quelli del mobile (+51%) i tassi sono elevatissimi ma soltanto perché vanno considerati i dati di partenza prossimi allo zero, che spiegano la bruciante accelerazione. Ma la tendenza è segnata: saranno proprio i contenuti proposti via web e via telefoni cellulari i veri protagonisti del mercato del prossimo quinquennio: per gli audiovisivi via web si stima un aumento dei ricavi pari al 65% annuo mentre quelli della parte mobile, pur restando a livelli notevoli, saranno "limitati" ad un più modesto più 18%. In calo invece, i margini e gli spazi che il mercato riserverà all'home video, destinato quindi a contrarsi ulteriormente in futuro e a lasciare per strada ogni anno l'8% dei ricavi relativi alla vendita e al noleggio di supporti fisici. La televisione vista "sul televisore" resterà, in ogni caso, la regina del mercato e degli introiti: il 94% dei ricavi nei prossimi 5 anni sarà frutto di intrattenimento e notizie viste direttamente dal monoscopio in via di estinzione o tv lcd e suoi eredi. Ma anche all'interno del settore televisivo si assisterà ad una progressiva redistribuzione dei ricavi: si prevede, infatti, che gli introiti provenienti dal pagamento diretto da parte degli utenti, soprattutto nella parte relativa alla pay-tv, supereranno nei prossimi anni, quelli ottenuti dalle tradizionali inserzioni commerciali. 
VICENZA - Un turista in vacanza in Brasile, P.A.B, 33 anni di Schio (Vicenza), è morto nei giorni scorsi per overdose a Natal, mentre un suo amico, in gravi condizioni, si trova piantonato in stato di arresto in ospedale. A quanto si apprende, i due avevano ingoiato alcuni ovuli di cocaina, di cui almeno uno sarebbe esploso nell'apparato digerente. B. che lavorava nel negozio di panetteria del padre, era partito a metà gennaio alla volta del paese sudamericano. Sarebbe dovuto rientrare a casa nei prossimi giorni. I genitori dell'uomo sono già stati informati dell'accaduto. Da stamane, davanti all'esercizio commerciale della famiglia, è stata posta un'epigrafe che annuncia il lutto. Un caso del tutto analogo a quello del vicentino era avvenuto il 26 novembre scorso, sempre vittima un italiano che si trovava in Brasile. Vittorio Berlutti, 35 anni di Milano, era morto all'aeroporto della città di Fortaleza mentre stava per imbarcarsi per l'Italia. L'uomo aveva 21 capsule di cocaina nello stomaco: una si era rotta provocando un avvelenamento letale. 
