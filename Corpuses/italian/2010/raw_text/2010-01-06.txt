SIENA  - Rullo in campionato, e lo si sapeva visto che sono due anni che va così, ma adesso Siena è schiacciasassi anche in Europa, almeno in questo turno, L'Eurolega è l'unica competizione dove aveva finora trovato un'opposizione degna di questo nome. Stavolta no: la Montepaschi Siena batte il Fenerbahce Ulker 101-58 (19-14, 50-25, 78-39) nella quarta e penultima giornata di ritorno della prima fase di Eurolega. Migliori realizzatori senesi, Lavrinovic con 20 punti e Hawkins con 17. I toscani sono secondi nel girone A con otto vittorie in nove partite alle spalle del Barcellona imbattuto, che la settimana prossima ospiterà la Montepaschi all'ultima giornata. Siena con questa vittoria sui turchi di Bogdan Tanjevic è già certa della qualificazione alle Top16. Gli ospiti reggono solo un quarto, poi la squadra di coach Pianigiani prende il controllo del match finendo per dominare l'incontro. MONTEPASCHI SIENA-FENERBAHCE ULKER  101-58 (19-14; 50-25; 78-39) MONTEPASCHI SIENA: Domercant 9, Mc Intyre 9, Zisis 9, D'Ercole 6,  Eze 6, Carraretto 2, Sato 9, Lavrinovic 20, Ress 8, Marconato 3, Stonerook 3, Hawkins 17. All. Pianigiani FENERBAHCE ULKER: Onan, Basak, Erden 9, Giricek 5, Mrsic 3, Greer 18, Hotic ne, Savas 13, Kinsey 4, Cetin, Preldzic 6. All. Tanjevic Leggi i commenti I commenti dei lettori 
MIAMI (FLORIDA) - Il corpo devastato dalle fiamme di Paula Sladewsky, 26enne modella di Playboy, è stato ritrovato dalla polizia in una discarica di North Miami in Florida. Il medico legale ha reso noto che la ragazza era irriconoscibile e che è stata usata l'impronta dentaria per identificarla. La giovane era arrivata a Miami Beach con il fidanzato per passare il capodanno. Il ragazzo ne aveva denunciato la scomparsa lunedì. La Sladewsky era apparsa su un numero di Playboy del 2003. 
Ci sono parole che cambiano significato. Altre, invece, lo perdono. Fino a ieri richiamavano contenuti, idee, realtà dai contorni definiti. De-finivano. Cioè: tracciavano limiti, distanze. Distinguevano. Poi, a un certo punto ci si accorge che non è più vero. Le differenze, le specificità evocate da una parola si perdono. E quella parola non significa più nulla. O quasi. È la sensazione che si prova (io, almeno, provo), da qualche tempo, da qualche anno, di fronte a "riforme" e, soprattutto, a "riformismo".  Ha una storia nobile. Identifica, nel movimento socialista, coloro che ritenevano possibile superare il sistema capitalista, dargli nuova forma. Ri-formarlo, insieme alla democrazia. Senza abbatterlo. Per cui, nel corso del tempo, il riformismo ha indicato una duplice alternativa. Da un lato, ai conservatori e, dall'altro, ai rivoluzionari (massimalisti). Dirsi riformisti, promuovere le riforme ha, per questo, diviso la sinistra. Ma anche i cosiddetti "moderati". In un sistema bloccato, come l'Italia,  dove l'alternativa nella prima Repubblica non era possibile, ha spinto la DC ad allearsi con il PSI, oltre che con i partiti laici di centro. Il riformismo: ha attraversato anche il PCI, orientando l'azione di leader e componenti importanti, al suo interno.  Tuttavia, le fasi riformiste, negli ultimi 40 anni, hanno origine extra-parlamentare.  Le riforme sociali  degli anni 70: trainate dalla stagione di lotte sindacali. Quelle istituzionali, invocate nei primi anni 90: reazioni alla caduta della prima Repubblica. In quegli anni il federalismo diventa una "parola" di successo, che la Lega impone non per riformare la prima Repubblica, "fondata dai e sui partiti romani". Ma per abbatterla. Pratica il riformismo come metodo rivoluzionario. Negli stessi anni, fra il 1991 e il 1993, si riforma il sistema elettorale nazionale. Attraverso i referendum, promossi dai radicali e dal movimento guidato da Segni. Così il riformismo si traduce in una sorta di via "populista" al cambiamento radicale delle istituzioni. Che fa riferimento diretto al "popolo", mobilitato contro i partiti. Riformare le istituzioni, costruire una nuova Repubblica, da allora, diviene un imperativo condiviso. Da destra a sinistra, passando per il centro. Si assiste anche a tentativi istituzionali impegnativi. È il caso della bicamerale, presieduta da Massimo D'Alema. All'opera dal 1997 al 1998, traccia diversi scenari che riguardano, in particolare, federalismo e semipresidenzialismo. Oltre che, a margine, il sistema elettorale. Ma fallisce, senza produrre risultati. Perché a Berlusconi, allora all'opposizione, interessava soprattutto la riforma della giustizia. Ieri come oggi. Ridimensionare il ruolo assunto dai magistrati dopo "tangentopoli". E gli interessava, inoltre, rientrare in gioco, dopo la sconfitta alle elezioni politiche del 1996. Il percorso delle riforme procede, dunque, a strappi. Prodotti dai partiti, di fronte a emergenze specifiche. Come fa il centrosinistra alla vigilia delle elezioni del 2001, quando riforma il titolo V della Costituzione per introdurre il federalismo (sperando di compiacere il Nord). Con pochi voti di maggioranza.  Come fanno Berlusconi e il centrodestra nel 2005, anch'essi in vista delle elezioni politiche. Elaborano e approvano un pacchetto di riforme che comprendono il rafforzamento dei poteri del capo del governo, la devoluzione. Inoltre: il sistema elettorale proporzionale con premio di coalizione. Voluto dall'UdC. È l'unica "riforma" che  -  purtroppo - sopravvive al referendum confermativo. In quanto non ne è oggetto, visto che non è una legge costituzionale.  Così  le riforme, in Italia, procedono in modo episodico e, talora, casuale. Rispondono a emergenze, provocazioni, mobilitazioni sociali e di "popolo". Oppure si realizzano "di fatto". Agendo sulle leggi esistenti con piccole modifiche successive e attraverso la pratica. In questo modo siamo divenuti uno Stato federale: attraverso il trasferimento di poteri dallo Stato agli enti locali e alle regioni.  Un pezzo alla volta. Tra mille conflitti politici e inter-istituzionali. Allo stesso modo, siamo divenuti un sistema presidenziale. Solo che il presidente coincide con la figura del premier. Leader del partito e della coalizione di maggioranza. Indicato sulla scheda elettorale. In modo improprio. (Come non smette di denunciare Giovanni Sartori). Mentre il Presidente della Repubblica si è trasformato in una istituzione di garanzia. Che controlla l'azione del governo e del Presidente (del Consiglio). Sempre più impaziente e intollerante di fronte a questo e agli altri vincoli, posti dai magistrati e dagli organi costituzionali. La stessa Costituzione diviene, dunque, un problema, perché impedisce a questa Repubblica preterintenzionale di consolidarsi. Così tutti (o quasi) vogliono  -  e invocano  -  le "riforme".  Ma ciascuno pensa a cose diverse.  Berlusconi per primo. Ha promesso una "grande stagione di riforme". Ma vuole, anzitutto, riformare la giustizia. Lo ha ribadito anche ieri. Pensa, poi, a dare un fondamento costituzionale al  presidenzialismo di fatto che egli interpreta. Bossi e la Lega, invece, hanno in mente - soprattutto, se non solo - il rafforzamento del federalismo. Il centrosinistra sostiene la priorità delle riforme sociali. Ma in effetti appare titubante e diviso, come sempre. Di Pietro e l'IdV considerano ogni riforma quasi eversiva. Ad eccezione di quelle che permettano di cacciare il premier abusivo. Il "popolo", infine, si è stancato. La prospettiva delle riforme istituzionali non lo emoziona più. Da tempo. Ha altri problemi, altre priorità. Il lavoro,  la protezione sociale. Certamente diffida delle proposte di riformare la giustizia in modo particolaristico. Così, oggi tutti  -  ad eccezione dell'IdV - si dicono d'accordo con l'invito  di Napolitano -  peraltro doveroso -  a dialogare sulle riforme. E tutti si dicono riformisti.  Con intenti talora conservatori, talora rivoluzionari, talora semplicemente confusi.  In questo paese di riformisti a parole. Dove le riforme  sono parole dette per non dire. O, comunque, senza dire. 
MILANO - Attaccare l'Inter non sarà facile: otto punti di margine sono tanti e la gara da recuperare a Firenze non si presenta come una scampagnata. Tuttavia il Milan che ha travolto il Genoa lascia spiragli per una seconda parte di campionato interessante. Una prestazione scintillante per la squadra di Leonardo: sul livello tecnico tutti sappiamo tutto, la chiave sta a nostro avviso nella rigenerazione atletica dei rossoneri durante la sosta. Chi invece prosegue nelle incertezze denotate ultimamente è il Genoa: Gasperini insiste sul modulo spregiudicato, ma in questo momento la squadra non sembra in grado di supportare il tutto con adeguato ritmo. IL 'GIOVANE BECKS' - Il Beckham 2 si apre con una mezza sorpresa. Al di la delle ipotesi, forse eccessivamente fantasiose, che lo prevedono addirittura terzino, Becks ritrova una posizione 'giovanile': la causa è l'infortunio di Pato, che consiglia Leonardo all'impiego dell'inglese nel tridente al fianco di Ronaldinho e Borriello. In mezzo, torna un centrocampo più classico, con Ambrosini e il ritrovato Gattuso gendarmi della regia di Pirlo. Gasperini affronta la gara senza paura, con il tridente offensivo che presenta anche Suazo ed una difesa, campo alla mano, a 4: Rossi tende a stare abbastanza basso a copertura di Ronaldinho. LA PERSONALITA' DI RONALDINHO - Tante le cose da raccontare nel primo tempo. C'è ad esempio la personalità di Ronaldinho, che prima sbaglia malamente un calcio di rigore (Amelia intuisce la palla lenta), poi rimedia sempre dal dischetto. Entrambi i penalty vengono procurati da uno scatenato Ambrosini, vera anima caratteriale della squadra. L'altra rete del Milan porta la firma di Thiago Silva, abile nel ribadire in rete una palla non facile dopo una mischia furiosa in area genoana. IL VANTAGGIO DI SCULLI - Due guizzi che ribaltano il vantaggio del Genoa, frutto di una partenza abbastanza disinvolta: difesa del Milan (soprattutto Abate) impreparata sulla incursione di Sculli, ottimamente servito da Palacio. Il capitolo per Beckham non può mancare, specialmente con Fabio Capello in tribuna. Bene, anche atleticamente, l'inglese, dal cui piede partono palloni deliziosi: uno sfiora il palo, un altro trova Borriello e Amelia pronti al botta e risposta. BORRIELLO IN CATTEDRA - Nella ripresa sale in cattedra Borriello, che chiude la partita in un quarto d'ora. Facile la prima rete, favorita da un intelligente assist di Antonini (in pratica mezzo gol). Assist di Antonini anche nel secondo sigillo, ma stavolta Borriello, pur in posizione di fuorigioco, delizia la platea con una splendida acrobazia. Poco altro da dire, a parte la scena da libro Cuore che manda Huntelaar sul dischetto per la quinta rete al posto del designato Ronaldinho, e l'inutile guizzo di Suazo, che chiude il tabellino sul 5-2 dopo incertezza di Nesta. LEONARDO ESALTA IL GRUPPO - "La cosa più importante è stata l'inizio della gara, fatta bene e proseguita nonostante il gol del Genoa". Leonardo è estremamente soddisfatto della prova della sua squadra, sembrata tatticamente molto equilibrata: "Ma il modulo non c'entra, conta l'interpretazione dei singoli che è stata perfetta". Capitolo Beckham: "Si è allenato una settimana in tutti i ruoli, è di una intelligenza tattica e di una qualità enorme, ma è tutto il gruppo che mi è piaciuto. Da Gattuso a Ronaldinho, a chi ha voluto Huntelaar sul dischetto". GASPERINI NON CERCA SCUSE - "Troppa sofferenza in fase di non possesso palla - ammette Gasperini -, loro andavano dentro anche nei contrasti. Inoltre dietro avevamo difficoltà, ma a volte batoste come questa però aiutano a trovare una dimensione diversa". Dopo il derby la squadra è calata: "Ma anche con il Parma non eravamo andati male, ed anche oggi qualche sprazzo si è visto. Chiaro che facciamo troppa fatica a contenere". MILAN-GENOA 5-2 (2-1) MILAN (4-3-3): Dida; Abate, Nesta, Thiago Silva , Antonini; Gattuso, Pirlo (20' st Flamini), Ambrosini; Beckham (31' st Jankulovski ), Borriello (21' st Huntelaar), Ronaldinho . In panchina: Storari, Kaladze, Favalli, Inzaghi. Allenatore: Leonardo GENOA (3-4-3): Amelia; Biava, Moretti (37' st Modesto), Criscito; Rossi, Juric, Milanetto, Mesto (16' st Zapater); Palacio, Suazo (37' st Crespo sv), Sculli. In panchina: Scarpi, Fatic, Tomovic, Esposito. Allenatore: Gasperini ARBITRO: Orsato di Schio RETI: 25' pt Sculli, 32' pt Ronaldinho (rig), 38' Thiago Silva, 3' st Borriello, 15' st Borriello, 29' st Huntelaar (rig), 34' st Suazo NOTE: Serata serena, terreno in cattive condizioni. Spettatori: 50.000 circa. Al 13' pt Amelia para un rigore calciato da Ronaldinho. Angoli: 3-3. Ammoniti: Amelia, Ambrosini, Rossi, Juric. Recupero: 2'; 0'. Leggi i commenti I commenti dei lettori 
BERLINO  - Probabilmente sono stati individuati, e stanno per essere arrestati, i mandanti e organizzatori del furto della targa di Auschwitz. Risiedono in Svezia, uno di loro sarebbe il leader di un gruppo neonazista. Il suo piano, secondo i media svedesi, sarebbe stato rivendere l'iscrizione in metallo a un ricco collezionista residente in Usa, Regno Unito o Francia per finanziare attentati contro il premier e il Parlamento del regno. La pista sarebbe talmente seria che la Saepo (Saekerhetspolisen, il servizio segreto svedese) indaga sul caso almeno da Natale. La magistratura polacca, ha detto il procuratore capo di Cracovia Artur Wrona, si è già mossa. Ha chiesto alle autorità svedesi di poter interrogare i due o tre sospetti in territorio polacco. Non esclude, si dice a Varsavia, di spiccare un mandato d'arresto europeo. Dei sospetti, ha spiegato Wrona, uno (identificato come Andersen H.) sarebbe la mente del crimine, il secondo, di origine jugoslava, avrebbe portato in Polonia il furgone poi usato dai cinque esecutori del furto, un gruppo di pregiudicati polacchi, criminali comuni, per trasportare rapidamente via la targa dopo averla rubata in piena notte, nelle prime ore del 18 dicembre scorso. La scritta con il macabro motto 'Arbeit macht freì (il lavoro rende liberi) sovrastava l'ingresso principale di quello che fu il più grande e famigerato tra i campi di sterminio costruiti in tutta l'Europa occupata oltre che in Germania dal regime nazista di Adolf Hitler per l'attuazione con precisione industriale del genocidio del popolo ebraico. Auschwitz, dove furono assassinate dai nazisti oltre un milione di persone, e quella scritta, sono simbolo e luogo della Memoria dell'Olocausto, e il crimine scosse il mondo. Dopo tre giorni d'indagini, le teste di cuoio polacche con due Blitz avevano arrestato i ladri e recuperato la targa, tagliata in tre parti per il trasporto. L'iscrizione verrà restaurata e rimontata all'ingresso del campo. Particolare allarme suscita l'ipotesi d'un piano guidato da un leader neonazista per finanziare attentati al massimo livello contro esecutivo e Parlamento. Proprio in Svezia dove il politico più famoso del dopoguerra, il premier socialdemocratico Olof Palme, fu ucciso da killer ancora oggi introvabili. Il mandante del furto ad Auschwitz sperava di vendere la targa per almeno un milione di euro. Poi, spaventatosi per lo sdegno e la mobilitazione internazionali, si sarebbe pentito e avrebbe deciso di confessare tutto. Ciò avrebbe portato all'arresto degli esecutori. 
Se n’è andato anche lui in montagna, come trent’anni fa era accaduto a suo fratello Gigi. Fabio Giacomelli, cinquantunenne alpinista trentino, è stato travolto da una valanga sul Cerro Torre. Se l’è visto portar via sotto gli occhi il suo compagno di cordata, Elio Orlandi, con il quale stava portando a termine una via nuova sulla parete est del "grido di pietra", com’è chiamata una delle montagne più belle e difficili al mondo, nonostante i suoi appena 3.102 metri. Lascia la moglie, Silvana, e i figli Alessio e Debora. Non era solo un itinerario tracciato per la prima volta, quello di Elio e Franco. Iniziato lo scorso inverno - l’estate australe, cioè - era stato abbandonato per l’arrivo di una perturbazione a poche centinaia di metri dalla vetta. Ma in un anfratto della roccia i due avevano lasciato un’urna con le ceneri di Cesarino Fava, l’amico di Cesare Maestri che l’aveva convinto nel 1958 a scendere in Patagonia - "c’è pane per i tuoi denti", gli aveva scritto - e poi aveva affiancato lui e Toni Egger nella famosa e contestata spedizione dell’anno seguente. Fava è morto nel 2008 e Orlandi - appassionato frequentatore delle catene patagoniche - ha pensato subito di disperderne i resti dalla montagna del suo destino. Lo ha anche raccontato in "Patacorta", biografia per immagini presentata all’ultimo Festival del cinema di montagna a Trento, il titolo riferito in spagnolo ai piedi del vecchio alpinista "accorciati" dal chirurgo a causa di un congelamento sull’Aconcagua. Montagna del destino il Cerro Torre per Fava, come lo sono tutte le cime patagoniche per intere generazioni di alpinisti trentini. Per decenni ai campi base si è parlato spagnolo e dialetto trentino, tanti erano gli scalatori che dalle Dolomiti si trasferivano in inverno alla base del Cerro Torre, del Fitz Roy, del Paine. E la migrazione stagionale prosegue. Orlandi, 55 anni, cresciuto sulle pendici meridionali del Gruppo di Brenta, frequenta quelle pareti dagli anni Ottanta e ha aperto alcune delle più belle e difficili vie in Argentina. Giacomelli aveva preso più di recente a frequentare la Patagonia. Alpinista completissimo, aveva cominciato ad arrampicare nel 1975 sulle montagne di casa, prima la Vigolana, poi le pareti della valle del Sarca, a pochi chilometri da Arco, ben prima che diventassero il paradiso dell’arrampicata sportiva. E il Gruppo di Brenta, dove all’inizio degli anni Ottanta era caduto suo fratello Gigi, prima di rivolgere la sua attenzione agli immensi specchi di roccia dello Yosemite (altri due fratelli sono alpinisti: Franco è il marito di Renata Rossi, prima guida donna in Italia, Giorgio è il più giovane, anche lui con la passione delle altezze). Ma nel suo curriculum non mancavano la speleologia - era membro del Soccorso speleologico trentino - il canyoning, le cascate di ghiaccio, la corsa in altitudine, la mountain bike. Accanto all’attività sportiva, la collaborazione con le aziende di attrezzature per la montagna. Fin da giovanissimo, quando lavorava in un negozio di articoli sportivi e la sera saliva alla palestra di roccia di Trento, ai Bindesi, a provare corde e imbraghi lanciandosi da una parete all'altra. Da diversi anni era il responsabile vendite della Lizard, produttrice di sandali e scarpe per l’escursionismo, e consulente per la ricerca e lo sviluppo. Così, sul sito dell’azienda, ha chiuso di recente il racconto di una salita in solitaria sulla via Maestri del Dain, nella valle del Sarca: "Ebbene sì, yahoooo!!! È finita, non mi sembra vero! Seduto nel bosco sommitale guardo la valle, il fiume che scorre e qualcosa di nuovo frulla già in testa, ma godiamoci questo momento. Scendo e le prime due doppie da 60 metri sono un viaggio nel vuoto. Ripeterla?!? Ma sì, ci penserò. Io la mia via l’ho fatta, il grado c’è, ma non è tutto, i valori sono ben altri, il grado più alto è ciò che mi porto dentro". Leggi i commenti I commenti dei lettori 
ROMA - Esultano a Roma e a Soave. Sono stati venduti qui, quasi certamente da un ambulante nella capitale e in un Autogrill della A4 nel Veronese, i due biglietti della Lotteria Italia 2009 che vincono ciascuno i 5 milioni del primo premio, che quest'anno è stato sdoppiato per attirare più giocatori e per ridistribuire i premi non riscossi nel 2008. Ecco serie e numeri dei tagliandi: B 578553 (venduto a Roma) e M 860594 (venduto a Soave, Verona). Il terzo premio, da 1,5 milioni di euro, è andato al biglietto O 935805 (venduto a Milano); il quarto premio Assegnato, da 1,2 milioni di euro, è andato al biglietto F 642985 (venduto a Ascoli Satriano, Foggia); il quinto al tagliando M 281628 (venduto a Gallarate, Varese); il sesto, da 500mila euro, al biglietto A 727577 (venduto al casello di Vallata della A16, Avellino) Una fine "tradizionale" per l'edizione 2009, con la Capitale che porta a casa il settimo primo premio in 14 anni e con la conferma della fortuna degli Autogrill, per un'edizione che sarà ricordata per il forte calo dei biglietti venduti: 11,6 milioni, meno 37,3% rispetto allo scorso anno per un incasso di 58 milioni di euro. Un risultato che fa diventare la Lotteria un tempo più amata dagli italiani la "Cenerentola" del comparto giochi, che oramai vanta una raccolta record di 53,4 miliardi di euro. TUTTI I BIGLIETTI VINCENTI PRIMA CATEGORIA - SECONDA - TERZA Per trovare un risultato peggiore bisogna risalire al 1978-1979, quando in abbinamento al programma "Io e la Befana" i biglietti venduti furono 9,5 milioni. Un calo di vendite reso più evidente dalla constatazione che se nel 1988 praticamente tutti gli italiani avevano in tasca un tagliando della Lotteria, oggi il poco invidiabile bilancio è un biglietto ogni cinque abitanti. Un calo avvenuto soprattutto nelle regioni del Sud, mentre il Nord più o meno ha "tenuto". Mentre nell'Autogrill Scaligera di Soave, dove in passato sono stati vinti altri premi anche se non così alti, si festeggia la fortuna sperando che i soldi "vadano alla persona giusta", sul rivenditore di Roma non si hanno certezze. Ma secondo fonti dei giochi, si ha una forte probabilità che il biglietto possa essere stato venduto da un rivenditore ambulante. Uno dei tanti che stazionano in centro o nei gabbiotti delle principali stazioni. Per quanto riguarda il bilancio televisivo dell'edizione 2009 della Lotteria Italia, il direttore di Raiuno, Mauro Mazza, ha detto che in futuro il meccanismo televisivo della Lotteria Italia andrà ripensato, coinvolgendo maggiormente il pubblico a casa. Quest'anno il gioco è stato abbinato ad Affari Tuoi - Speciale per due, condotto da Max Giusti. "Non c'è nessuna polemica tra la Rai, Raiuno e chi gestisce la Lotteria", ha aggiunto Mazza. "Del resto i soldi entrano attraverso molti altri affluenti nelle casse dello stato. Il totocalcio, di cui ero un grande fan, è stato completamente sopraffatto dalle scommesse sul calcio e oggi è più facile sognare di vincere somme immense con altri giochi diversi dalla Lotteria Italia". Tuttavia, secondo il direttore di Raiuno, "è evidente che in futuro va immaginato un meccanismo che torni a coinvolgere chi compra il biglietto in un grande evento televisivo", per esempio abbinando al tagliando la possibilità di votare per il proprio personaggio preferito, "tentando così di recuperare l'entusiasmo del pubblico, anche per fare del bene alla Lotteria". I Monopoli hanno comunicato anche le serie e i numeri dei 10 biglietti estratti di seconda categoria della Lotteria Italia 2009 che vincono ciascuno 100 mila euro: F 301527 venduto a Palermo; G 589875 (Milano); I 277001 (Roma); I 697077 Villorba (Treviso); O 672099 Capena (Roma); A 278825 (Parma); I 164588 Riccione (Rimini); F 271453 (Roma); B 028618 (Modena); A 938269 venduto a Teglio Veneto (Venezia). 
La passeggera 21A del volo DL761 arrivò al varco di sicurezza, si tolse il cappotto e lo depositò nella vaschetta. Sfilò il computer dalla borsa e lo fece passare separatamente. Tolse pure gli stivali e la cinta, poi si avviò al body scanner. L'addetta alla sicurezza dell'aeroporto si preparò ad osservarla sotto i ragi dell'apparecchiatura: dal vivo era una donna perfetta, doveva pur avere un difetto. TAC! L'immagine sembrava normale, guardò meglio. Mancava qualcosa. "Scusi, lei è senza cuore" "Lo so" "Come, lo sa?" "Non lo porto mai con me quando vado in vacanza, sa com'è, non vorrei mai..." "Ma ce l'ha?" "A casa" "Ha una fotografia?" "Eccolo" "Va bene, passi pure". La passeggera 21A si avviò all'imbarco, il gate era F24. Il volo DL761 decollò in orario. Esplose sopra l'Atlantico dopo due ore e dodici minuti. Nessuno sopravvisse. Come gli addetti alla sicurezza non sapevano, le persone senza cuore sono bombe a orologeria. PAUSA PUBBLICITARIA: da giorni e giorni ascolto "Resistence" dei Muse: come si sarà intuito "I want to reconcile the violence in your hearth". 
Succede in Borsa nelle giornate festive, quando la seduta è caratterizzata  dall’assenza di temi e dagli scambi limitati. Accade che l’interesse degli  operatori si concentrino su un settore in particolare che può consentire manovre  speculative Proprio quello che è accaduto nel giorno della Befana, che ha visto  le società che hanno le energie rinnovabili come "core business" brillare per  tutta la giornata. Non a caso, ai primi cinque posti delle azioni che hanno  guadagnato di più, troviamo altrettante aziede specializzate, in particolare,  nel fotovoltaico: Ergycapital (+25,77%), Terni Energia (+20,83%), K.R.Energy  (+19,53%), Pramac (+13,66%) e GreenVision (+6,2%) A provocare l’interesse degli investitori è stata la novità introdotta dal  Gse (Gestore dei servizi energetici) che ha semplificato le procedure per  accedere alla convenzione del Conto energia. In pratica, sarà più facile - per  chi ha un impianto fotovoltaico allacciato alla rete nazionale - ottenere gli  incentivi destinati a chi produce energia rinnovabile dal sole. Non solo: il  mercato scommette sul prossimo rinnovo del Conto Energia (il precedente  meccanismo incentivante è appena scaduto): anche se si teme che sia meno  remunerato che in passato, si tratta pur sempre di incentivi che hanno durata  più che decennale. Infine, c’è da dire che il settore potrebbe avvantaggiarsi ancora di più in  Borsa nel caso in cui Enel dovesse decidere di quotare a Piazza Affari la sua  controllata che si occupa di energia rinnovabile: si chiama Enel Green Power, ed  è una delle prime società al mondo per capacità installata. La decisione è  attesa per la prossima primavera. 
Marco e Claudia Macchioni, padre e figlia decenne, durante le vacanze di Natale hanno composto il tautogramma in M che dà titolo alla rubrica di oggi: Mi manca molto mia moglie. Matrimonio meraviglioso: Marito modello, monogamia, mangiate memorabili, maggiordomi, moda, Maldive, montagna. Mai mugugni, mai manfrine ma maliziosi momenti massaggiando maiuscole mammelle. Ménage melodioso, marciava magnificamente. Ma musica mutò man mano. Maturati molti mesi, malauguratamente mi mollò, ma modestamente mostrai minimo malore. Manifestavo menefreghismo, minor moderazione, meno malanni. Mistificavo morette mozzafiato, mentre mascheravo magrezza mimando misteriose malattie motorie. Maria mi minacciò maligna: «Mascalzone, mantienimi mensilmente !!». «Meretrice! Mai, meglio monaco!» mormorai masticando male. Minimizzai, millantando mansioni manageriali, mitizzando magiche manovre monetarie ...ma mentivo. Manco mia madre mi misericordiava. Mediarono magistrati, massoni, marescialli magnanimi, ma mi mancavano milioni, miliardi, mezzo mutuo! Messi ministeriali mi monitoravano: moltiplicavo morosità, multe mostruose, missive minatorie, messaggi mafiosi . Mercenari malavitosi mi mazzolarono, marchiandomi. Menato, malridotto, mendicavo mimetizzato, mercanteggiando merdosi menù Mcdonald’s . Macroscopiche magagne mi massacravano moralmente, mi martirizzavano mille masturbazioni mentali. Malgrado mie manchevolezze, meritavo meno meschinità . Ma mai mollare…. «Mi modificherò , mescolerò misture miracolose. Maturando metamorfosi molecolari, materializzerò mondi migliori. Magari morirò, ma meglio metterci mano!». Morsi morbosamente marijuana messicana. Maggiormente motivato, misi maglieria maschile marrone, maison marocchina, mezza manica, malandata ma maestosa; mi mossi meccanicamente, maneggiando minuziosamente materiali molli. Mischiai mandarino, mentuccia montenegrina, mantidi maschi mezzi morti, midollo marcio, morfina mai manipolata, magnesio, malva medicinale, mosto macinato, melo macerato ma malato… Miscela micidiale, malefica. Mangiai, metabolizzai. Mentre massicci muscoli mascellari mietevano martellate, minuscole membra mummificavano; macabri miraggi mi mortificavano. Metteva mal. Manco mezzo minuto…malinconicamente, morivo marmorizzato. 
