È un’odissea. E non è quella fotografica di Giugni. Ma quella reale del museo Madre. Salta l’inaugurazione, nelle sale della fondazione Donnaregina, della mostra del fotografo Gabriele Giugni, prevista per mercoledì 29. E, all’ultimo momento, viene rimandata a domani. «I lavoratori del Madre — si legge in una nota diramata nel pomeriggio — dopo un’estenuante trattativa con PierreciCodess Coopcultura, confermano la proclamazione di una giornata di sciopero, fissata per mercoledì 29 settembre. Il risultato è la cancellazione della mostra “Ulysses Syndrome” sponsorizzata dalla Ferrarelle». In serata la notizia viene corretta: il vernissage ci sarà. L’apertura della mostra è rimandata di sole 24 ore. «Comunque una piccola rappresentanza — ribattono i lavoratori — farà un sit-in con volantinaggio, all’ingresso del museo». I dipendenti della cooperativa Pierreci Codess sono in agitazione contro la sospensione da parte della Regione delle delibere di assegnazione dei fondi per la gestione dei servizi ordinari della struttura di via Settembrini, ma alla fine assicurano i servizi per domani. La sospensione espone 32 dipendenti (oltre il 60 per cento della forza lavoro) a rischio licenziamento. Insomma, in una giornata ad altissima tensione, alla fine i danni vengono contenuti. O forse solo rimandati. «Siamo mortificati. E a questo punto facciamo solo il possibile per contenere i danni di immagine. Questa mostra aveva i finanziamenti di uno sponsor privato, come la stessa Regione ci ha invitato a fare, ma ai privati bisogna dare un servizio efficiente», commenta il direttore del museo Madre, Eduardo Cicelyn. La giornata di sciopero e l’inaugurazione cancellata arrivano a una settimana dall’allarme lanciato dal museo per il mancato pagamento (arrivato poi in extremis) dei 300 mila euro promessi dalla Regione e che servivano per pagare le bollette e gli stipendi dei dipendenti, congelati da agosto. Il museo naviga a vista. Dopo l’estate, la chiusura delle sale è stata anticipata alle 19. Dal primo ottobre, cioè da questo venerdì, se la Regione non sbloccherà i nuovi fondi, promessi, il museo aprirà solo al mattino, dalle 10 alle 14. I dieci scatti subacquei di Giugni avrebbero dovuto rileggere il mito delle peripezie di Ulisse verso Itaca. Ma la realtà prende il sopravvento sull’arte e l’odissea che va in scena è quella del museo. 
ROMA - "Volevo un segnale di continuità, è arrivato. Sono contento". Claudio Ranieri tira un sospiro di sollievo dopo il successo sul Cluj. Sa che i 3 punti erano fondamentali per proseguire il cammino in Champions ma sa anche che sono arrivati dopo una gara davvero sofferta. "Sì, è vero", dice. "Sapevamo che il Cluj era bravissimo nelle ripartenze e ci ha fatto soffrire. Purtroppo noi siamo stati bravi nel gestire palla, meno nel trovarci negli ultimi metri. Ed è mancato poco che non venissimo puniti. Ci siamo fatti trovare preparati in 3 contropiede e dobbiamo ringraziare Traoré se non siamo passati in svantaggio". LA RICERCA DELLA CONCRETEZZA - Ranieri spiega così la sorprendente doppia uscita di Menez e Vucinic per dare spazio a Adriano e Borriello. "Avevamo ampiezza ma non concretezza. Mi serviva, ad un certo punto, qualcuno che la buttasse dentro. E ho rischiato il tutto per tutto. M'è andata bene...". E', comunque, la conferma che la Roma quest'anno gode di tante soluzioni in avanti. "Sì ma ancora dobbiamo conoscerci bene", specifica Ranieri. "Questa squadra per tanti anni è stata abituata a giocare con Totti unico punto di riferimento e ora fatica a gestire due attaccanti. Siamo spesso troppo lunghi e per questo molte volte cerco la compattezza piuttosto che la qualità. Più avanti magari riuscirò a dare più spazio a tutti". ADRIANO E' IN CRESCITA - Ranieri spezza una lancia a favore di Adriano: "Ha bisogno di minuti nelle gambe. Si vede che ancora gli manca la velocità ma è stato encomiabile per impegno e ricerca della posizione. Chiedevo ai ragazzi di servirlo di più ma non mi sentivano... Lui, così, come Borriello deve ancora inserirsi al meglio nei meccanismi della squadra. Ma da questo punto di vista non potremo che migliorare". PIU' CONCENTRATI IN DIFESA - L'unico appunto il tecnico lo fa alla difesa: "Doveva essere più concentrata in occasione del 2-1. Sapevamo che Rada è forte di testa, aveva già segnato al Basilea, non ci dovevamo far sorprende. Cercheremo di migliorare anche sotto questo aspetto". MEXES: ANCORA INSICURI - E proprio su quest'aspetto punta il match-winner Philippe Mexes: "E' il nostro punto d'Achille, finora. Non riusciamo a gestire il risultato. I motivi? Non abbiamo sicurezza. E facciamo fatica a prendere i difensori avversari e tenerli alti. Ma i risultati positivi ci aiuteranno a crescere". LE SCUSE PER BRESCIA - Il francese tiene poi a chiedere scusa per la reazione di Brescia e a spiegare le parole riportate dall'Equipe legate al suo scarso utilizzo: "A Brescia non sono riuscito a trattenermi e mi dispiace. Voglio chiedere scusa a tutti, al pubblico e alla mia famiglia. Purtroppo non sono riuscito a controllarmi, ho visto un'ingiustizia. Ma quell'immagine di me non voglio darla. Sull'intervista concessa in Francia dico solo che non ho detto nulla di speciale. E' naturale che uno voglia sempre giocare. Specie se è un nazionale. Ma io voglio ribadire che a Roma sto benissimo. E chi l'ha detto che sia io a chiedere alla società di andar via? Se io stesso dovessi giocar male, la stessa Roma potrebbe tranquillamente avere il diritto di volermi vendere...". PIZARRO CRITICO - Pizarro torna sui problemi della squadra ed entra ancora di più nello specifico: "Dobbiamo lavorare di più senza palla. E conoscere meglio i nuovi arrivati. Per adesso ancora non ci siamo. Non è la Roma che conosco. Oggi siamo stati fortunati. Ma dobbiamo fare meglio. Inutile sederci sugli allori per questa vittoria". Leggi i commenti I commenti dei lettori 
AMSTERDAM - Continua a vedere progressi nel suo Milan, Massimiliano Allegri, anche se con l'Ajax non è arrivata la vittoria ma solo un pari: "Ho visto giocatori che hanno ancora voglia di vincere e di sacrificarsi. Abbiamo fatto una buona partita - ha detto il tecnico rossonero al microfono di Sky Sport -, abbiamo anche avuto delle occasioni per vincere. E' importante comunque essere usciti imbattuti da questo campo". "La squadra sta crescendo nella condizione fisica e mentale - prosegue Allegri -, potevamo verticalizzare di più. Le occasioni sono arrivate da giocate molto semplici. Sento dire che il Milan non corre ma non è così, il Milan corre solo che alle volte lo fa un pò male, con un notevole dispendio di energie. Se riuscissimo a essere più organizzati si soffrirebbe di meno, si correrebbe di meno e saremmo più lucidi quando abbiamo la palla". Sulla qualità del gioco: "Le giocate dei campioni sono il primo a volerle, ma serve organizzazione. Quel che conta è vincere, giocando bene perchè abbiamo le qualità per farlo, ma bisogna migliorare molto. Il calcio champagne? Anche a me piace giocare bene, ma soprattutto vincere". Il riposo per Ronaldinho: "In una squadra ci vuole equilibrio - continua Allegri - e giocatori con un certo tipo di caratteristiche assieme ad altri non possono coesistere. Io cerco di dare un equilibrio sia in difesa che in attacco". Leggi i commenti I commenti dei lettori 
"QUESTE cose sono visibili" e in corto circuito. Non è un gioco di parole. È andata in fiamme l'opera di Joseph Kosuth ispirata al "Convivio" di Dante e intitolata, appunto "Queste cose visibili". Un misterioso (e ignorato) corto circuito ha danneggiato la famosa opera realizzata dall'artista newyorchese e sistemata all'interno della stazione della linea 1 della metropolitana, a piazza Dante. L'opera di Kosuth è situata sulle scale mobili della stazione del metrò dell'arte e consiste in una lunghissima frase in corsivo realizzata con dei tubolari di neon sulla parete interna. La scritta tratta dal "Convivio" di Dante è lunga 15 metri per 1 e mezzo e alta 22 centimetri. Ora, però, un intero verso è saltato. Al suo posto i chiodi e i fili elettrici rimasti scoperti. Nuovo, triste monumento all'incuria. La denuncia dell'opera d'arte danneggiata è del comitato civico di Santa Maria di Portosalvo. "Secondo alcune indiscrezioni, raccolte dai nostri collaboratori  -  spiega Antonio Pariante, presidente del comitato  -  l'installazione artistica risulta gravemente danneggiata già da alcune settimane ed è tuttora fuori uso e priva di manutenzione. È uno scandalo". Sulle cause del cortocircuito i vigilantes della stazione dicono di non sapere niente. Potrebbe essere stato un problema elettrico, come opera di teppisti o vandali. La manutenzione della stazione dell'arte è affidata a un progetto curato dall'Accademia di Belle arti di Napoli, in virtù di un protocollo di intesa firmato con la Regione. L'aspetto più grave è che la scritta è stata rimossa e basta. Nessun intervento. Eppure quei neon luminosi non sono semplici lampadine, fanno parte di un'installazione. Kosuth ha esordito a Napoli con un'installazione in piazza Plebiscito ispirata a una frase di Croce e, poi, ha voluto rinsaldare il rapporto con Napoli con l'opera permanente nella stazione della metropolitana di piazza Dante, che Gae Aulenti ha voluto per la struttura da lei progettata. Nella stazione di piazza Dante ("la più moderna versione d'un museo d'arte contemporanea per una metropoli", come è stata sempre propagandata) ci sono anche le installazioni di Jannis Kounellis, Michelangelo Pistoletto, Nicola De Maria, Carlo Alfano. 
AMSTERDAM - E' stato il grande protagonista della serata insieme all'altro grande ex, Clarence Seedorf. Zlatan Ibrahimovic va ancora a segno e consegna al Milan un pari molto importante: "Abbiamo conquistato un punto, potevano essere tre viste le tante occasioni che abbiamo avuto ma un pari in trasferta va bene". Lo svedese è soddisfatto non solo della serata, ma anche del momento generale: "Sta andando bene, gioco con fiducia e spero di continuare così. L'assist di Seedorf? Un gran pallone, ha giocato davvero bene, aveva fatto un grande assist anche a Robinho che però ha sbagliato". Nel complesso, comunque, un piccolo passo avanti per il Milan. "Siamo più compatti in campo ma manca ancora qualcosa per fare bene". SEEDORF CRITICO - Più critico Clarence Seedorf: "Il nostro gioco in generale non mi è piaciuto, troppe palle lunghe. Dobbiamo migliorare - dice l'olandese a Sky - e non fare l'errore di pensare che Ibrahimovic possa sempre risolvere tutto. Sennò si finisce come l'Inter in Champions...". Il centrocampista rossonero non ha nulla da dire sul punteggio: "Il pareggio è giusto, non abbiamo dominato e tenuto in pugno la partita come siamo abituati a fare. Ci sta però che si paghi un po' di stanchezza". GALLIANI SORRIDE - Adriano Galliani vede invece il bicchiere mezzo pieno: "Stiamo crescendo - commenta l'ad rossonero - Abbiamo fatto bene, non ho capito però perché l'arbitro ha fermato il gioco sulla punizione che aveva liberato Inzaghi solissimo davanti al portiere. E' stata una cosa abbastanza grave, totalmente incomprensibile, su quella palla lì avremmo potuto vincere la partita". E se Borriello segna e fa le fortune della Roma, oggi Robinho ha sprecato molto. "Ma no, ha fatto molto bene, è un gran giocatore e sta crescendo" Leggi i commenti I commenti dei lettori 
ROMA - Una serie di attacchi per colpire, in modo coordinato, alcune delle principali città europee. Questo il progetto, sventato, di un gruppo terroristico con base in Pakistan, secondo quanto rivelano fonti dell'intelligence britannica citate da Sky News. Nel mirino ci sarebbero state la Gran Bretagna, la Germania e la Francia. Obiettivo dei terroristi, ripetere su larga scala quanto accaduto nel 2008 a Mumbai, quando un commando del gruppo "Lashkar-e-Taiba - anch'esso composto da una decina di pachistani - uccise 166 persone in una serie di attacchi nella città indiana. La notizia, diffusa dalla rete all news di Rupert Murdoch, arriva a poche ore dall' ennesimo allarme bomba , rivelatosi poi falso, a Parigi, in seguito al quale - una telefonata anonima - per circa due ore è stata evacuata la Tour Eiffel. Secondo le fonti citate da Sky News, gli obiettivi sarebbero stati Londra (già teatro del drammatico attacco del 7 luglio del 2005) e altri grandi città della Germania e della Francia. "Il piano era a buon punto - dice Tim Marshall di SkyNews - ma la sua realizzazione non era imminente". I sospetti erano "seguiti da tempo" dagli agenti dei servizi di Londra, Berlino e Parigi, con la collaborazione degli Stati Uniti che, sempre secondo la stessa fonte, per primi avevano avvertito i colleghi del pericolo. Per questo, prosegue Marshall, "i militari americani nelle ultime settimane avevano iniziato a colpire più intensamente i sospetti in Pakistan, nella regione del Waziristan" dove, ricorda Sky News, si sono registrati venti attacchi con droni (gli aerei senza pilota) negli ultimi trenta giorni. 
Impianti elettrici fuori norma, bagni spaccati, fili che penzolano dai muri. Sono le “case dei rom”, le case dello scandalo. Case popolari in quartieri popolari. Classificate dall’Aler come inagibili, anche se in palazzi che all’esterno hanno avuto una mano di vernice, sgomberate dopo occupazioni abusive di anni che hanno lasciato i segni. Undici di quegli appartamenti, quelli che più di un mese fa erano stati assegnati (non regalati) alle associazioni, restano destinati alle famiglie rom di Triboniano e Novara. Perché la decisione del vertice di lunedì in prefettura — «niente case popolari ai rom» — non può avere valore retroattivo. «L’indicazione è operativa da oggi in poi», spiegava il prefetto Gian Valerio Lombardi. Così, le tre associazioni che stanno gestendo la difficile transizione avranno anche le 14 case che mancano, ma non potranno destinarle ai rom: sarà il prefetto Lombardi a dover trovare lo stesso numero di case, ma dal mercato privato o da enti che non siano pubblici. Le case dei rom / VOTA IL SONDAGGIO Le convenzioni. A giugno scorso il Comune ha chiesto all’Aler di individuare 25 case dove trasferire temporaneamente le famiglie che devono lasciare Triboniano e che hanno accettato di intraprendere un percorso abitativo e formativo, con diritti e doveri. A luglio la giunta regionale ha autorizzato Aler a chiedere alla Regione stessa l’esclusione delle 25 case dalle graduatorie regolari. Il 5 agosto, infine, è la stessa giunta regionale a ratificare la formazione della minilista. Ad agosto, quindi, Aler ha consegnato alle associazioni del terzo settore le chiavi dei primi undici appartamenti, sparsi tra i quartieri più popolari: Lorenteggio, Stadera, Forze Armate, Gratosoglio. Undici indirizzi dei 25 individuati da Aler come quelli più adatti al progetto: venti trilocali, un bilocale, due 4 vani, un 5 e un 6 vani (le dimensioni medie sono di 5060 metri quadri, solo l’ultimo è di 90 metri quadrati). Le convenzioni sono stipulate direttamente tra Comune, prefettura e le associazioni (dei 25 appartamenti, 15 vanno alla Casa della carità, 5 al Ceas, altrettanti alla cooperativa Farsi prossimo). I contratti sono, come stabilito dalla legge, di quattro anni con la possibilità di rinnovo per altri quattro: ma le associazioni, a loro volta, le danno alle famiglie per uno, massimo due anni, «perché l’obiettivo è aiutarli a rendersi indipendenti», spiegano i volontari. Le spese. L’affitto delle case è a carico delle associazioni: in media, per ognuna, 20 euro al mese. Non è un favore ai rom: è la legge regionale 27/2007 a stabilire queste cifre per i cittadini che si trovano in una situazione di forte criticità sociale. In queste settimane le associazioni stanno mettendo a posto gli alloggi, con ristrutturazioni anche importanti: tra nuovi impianti, muri buttati giù, infissi e sanitari sostituiti ogni appartamento costa sui 20mila euro (pagati dalle associazioni con i fondi ricevuti dal piano Maroni): ma alla fine dei contratti l’Aler si ritroverà le case ristrutturate a costo zero. Alle famiglie, invece, spettano molte altre spese: l’attivazione delle forniture di luce e gas (o le volture delle stesse) costa da 500 a mille euro; l’arredamento, salvo i mobili che, in alcuni casi, sono stati abbandonati da precedenti inquilini e che si sono potuti salvare; infine, il pagamento di tutte le utenze, dall’elettricità, all’acqua, alla spazzatura, che vuol dire circa 200 euro al mese. Bollette intestate agli stessi rom, per responsabilizzarli e per evitare sprechi. L’identikit delle famiglie. La selezione delle famiglie che partecipano al progetto di integrazione, che era — fino all’esplosione delle polemiche e alle decisioni di lunedì — uno dei punti fondamentali del piano Maroni per la chiusura dei campi, è avvenuta in modo naturale. Perché a molti nomadi l’idea di andare in un appartamento, perdendo così la rete familiare tipica del campo, non piace. O, anche, perché c’è chi non accetta le regole della convenzione: avere una di queste case vuol dire lavorare, non creare problemi, mandare i figli a scuola regolarmente. Restano, quindi, famiglie che hanno già iniziato un percorso di integrazione: mediamente giovani (sotto i 40 anni), con tre, quattro figli in età scolare, con almeno uno dei coniugi che lavora. Di solito sono gli uomini, nell’edilizia, ma anche diverse donne lavorano — sempre attraverso le associazioni — nelle imprese di pulizie. Le tre famiglie che sono già entrate qualche settimana fa nelle case Aler non hanno avuto problemi, finora: solo in un caso c’è stata un’assemblea di condominio, che però ha accettato i nuovi inquilini che, spesso, sono i primi a non presentarsi come “rom del Triboniano”, per evitare un marchio, ma semplicemente come romeni. 
In vicoletto Pacella ai Miracoli torna la paura. "Correte c'è puzza di bruciato e fumo che si alza dal sottotetto", questo l'accorato Sos arrivato ieri al centralino del "115" intorno a mezzogiorno. Un richiesta di aiuto lanciata a poche ore dall'incendio divampato lunedì sera che ha rischiato di distruggere un palazzo in cui vivono 17 famiglie e che si trova in uno stretto budello, nella parte alta del popolare rione, incollato ad altri edifici densamente abitati. Anche ieri sono intervenuti i vigili del fuoco, per spegnere, si spera definitivamente, i rimasugli di brace accesa. Ma un po' di fumo è bastato per far ripiombare i residenti nell'incubo. A causare l'incendio di lunedì sono stati dei fuochi pirotecnici, forse sparati dalla strada o più probabilmente dall'edificio disabitato che sorge di fronte al palazzo che ha rischiato di finire incenerito. Ma a inquietare ancora di più è un'altra ipotesi: quelle batteria di petardi rumorosi e colorati non sono state utilizzate per festeggiare. Non c'erano matrimoni nel quartiere, né feste di compleanno. Non bisognava salutare qualche scarcerazione "illustre", ma quel Capodanno celebrato poco dopo le 20 nel vicoletto della Napoli antica sarebbe servito per far sapere a spacciatori e tossicodipendenti dell'arrivo di un carico di droga. Un'ipotesi inquietante che lascia di stucco, anche se è noto che in alcuni quartieri l'arrivo della "roba" viene accolto con i botti. Tanto agli spacciatori non importa di mettere a repentaglio la vita di decine di famiglie. Il denaro, i soldi facili e sporchi, vengono sopra ogni cosa e pazienza se qualche povero cristo rischia di lasciarci la pelle: per i pusher in servizio attivo nella camorra queste sono questioni irrilevanti. In campi di guerra si direbbe: sono danni collaterali. Uno scenario agghiacciante, insomma, di cui nessuno nella zona vuole parlare. C'è paura di ritorsioni, ma allo stesso tempo c'è timore che quanto accaduto possa ripetersi. L'incendio di lunedì scorso, infatti, non è il primo che avviene in vicoletto Pacella. Un altro rogo si sviluppò alcuni anni fa proprio nel palazzo che si trova di fronte a quello che ha rischiato di bruciare ieri. A complicare la situazione anche la difficoltà per i pompieri di raggiungere il "Rione Miracoli". Lunedì scorso la segnalazione è giunta intorno alle 20, ovvero in pieno orario di punta per il traffico, e le autobotti sono rimaste intrappolate a causa delle macchine parcheggiate selvaggiamente. "Un problema che si potrebbe evitare se finalmente venissero installati nel quartiere i paletti per impedire la sosta delle auto", denuncia Francesco Ruotolo ex consigliere municipale oggi animatore del Circolo di Stella-San Carlo all'Arena "Luigi Esca": "La cosa grave è che la Municipalità ha già acquistato i paletti - aggiunge - ma il Comune ancora non ha bandito la gara pubblica necessaria ad assegnare l'incarico alla ditta che dovrà piazzarli. Questi incidenti continuano a ripetersi: lo scorso febbraio un altro incendio si è verificato in via Gianbattista Alfano dove molte auto in sosta vennero distrutte". 
Pur rischiando oltre il consentito, la Roma riesce nell'intento di dar continuità alla vittoria con l'Inter e di rimettersi subito in corsa in Champions League dopo la 'scoppola' con il Bayern Monaco. I giallorossi battono per 2-1 il Cluj soffrendo soprattutto nel finale: l'importante però era rompere il ghiaccio e allora va bene anche un risultato maturato tutto nella ripresa, con l'uno-due ravvicinato di Mexes e Borriello e la rete di Rada. Juan, Cassetti e Borriello in panchina, Riise in tribuna. E' il piccolo turn-over che opera mister Ranieri, che però non rinuncia a Pizarro e soprattutto a capitan Totti, che fa reparto con Vucinic (dietro c'è un inedito asse Cicinho-Castellini). Due italiani in panca nel Cluj che fu di Mandorlini (Piccolo e De Zerbi), Traore davanti fa paura solo per le sue lunghe leve. Che non sarà un incontro facile si capisce subito perché i rumeni, sebbene attenti alla fase difensiva, non rinunciano al contropiede veloce. Culio è una spina nel fianco e Burdisso, almeno inizialmente, non è brillante. Insomma, Lobont non può star tranquillo e Dico prova anche a beffarlo quando lo vede fuori dai pali. La Roma si fa pericolosissima al 16', quando su uno schema da punizione Burdisso sbaglia l'assist sotto porta, e ogni volta che riesce a creare superiorità numerica con gli esterni. Pizarro, al 27', prova la botta di controbalzo ma è il Cluj, al 30', a mangiarsi il vantaggio. Ripartenza a mille all'ora, Traore si beve Burdisso ma grazia Lobont con una sberla sulla traversa (al centro c'era Culio tutto solo). I giallorossi spingono con costanza nella parte finale del parziale, trovando sempre pronto Nuno Claro: il portiere portoghese al 37' se la cava in due tempi su Vucinic, al 38' dice no a Totti dopo una gran giocata del montenegrino (e Menez mette fuori il tap-in) e al 45' si ripete alla grande su una gran punizione del numero 10 di casa. Inizia la ripresa e c'è subito Adriano per Menez ma è l'ispirato Traore, al 7', a cogliere un altro legno con un sinistro da fuori. La Roma ci prova soprattutto da fuori con Pizarro e Vucinic, Ranieri allora capisce che ha bisogno di idee nuove ed inserisce Borriello (per Vucinic) e Cassetti (per Cicinho). E non è un caso che i giallorossi sferrino l'uno-due letale in un paio di minuti. Il vantaggio arriva al 24': angolo basso di Pizarro per Mexes, che appena da dentro l'area colpisce con un sinistro 'sporco'. Il raddoppio giunge al 26': lancione di De Rossi per Borriello, che con uno strepitoso sinistro al volo lascia di sasso l'incolpevole Nuno Claro. La Roma pare divertirsi ma il Cluj non molla e, a 11' dalla fine, accorcia le distanze con un gran colpo di testa di Rada direttamente su punizione. Si rivedono, tra gli ospiti, due vecchie conoscenze del calcio italiano come De Zerbi e Bjelanovic ma il punteggio resta inchiodato sul 2-1. 
