"I palindromi onorarono ingegni omo x ereggere inni, alalà, cioè celebrarono geniali filosofi, letterati, artisti gay innalzando canti e grida guerresche di esultanza". Le parole in corsivo sono, appunto, palindromi: li si trova tutti sul dizionario Zingarelli e compongono una scala ordinata dalla parola palindromica italiana più corta alla più lunga: una lettera, x ; tre, omo ; quattro, inni ; cinque, alalà ; sette, ingegni ; otto, ereggere ; nove, onorarono . Mancano due gradini: quello dei palindromi di due lettere (o-o, come in "alè, o-o"? ii, plurale di io inteso come sostantivo ?) e quello dei palindromi di sei, che sono tra i più rari in italiano: bisogna andare su parole tronche, come nemmen , e non è un bell'andare. Ho stralciato la frase da un carteggio intervenuto qualche tempo fa tra questa rubrica, la rivista enigmistica Penombra e Lorenzo Enriques, della Zanichelli, che è appunto l'autore della frase onorarono ... alalà . Sul Venerdì del 22 gennaio scorso avevo riferito che la rivista Penombra aveva invitato la Zanichelli a inserire nel dizionario Zingarelli la voce aibofobia (paura morbosa dei palindromi) e concludevo: "In effetti se non la accettano, con la scusa che l'aibofobia non esiste, dimostreranno di aver avuto paura di un palindromo: quindi, l'aibofobia esiste". Enriques ora promette: "Ci penseremo". Il mio piccolo teorema sui paradossi dell'aibofobia ha scatenato alcuni commenti, il più puntiglioso dei quali è risultato essere Marco Vasile che mi assicura trattarsi non di un'antonimia ma di qualcosa di simile "alla consequentia mirabilis , e dunque al cosiddetto elenchos , cioè all'argomentazione con cui Aristotele confuta i negatori del principio di non contraddizione". Come molti altri lettori, Enriques ha fatto poi notare che il contrario di aibofobia sarebbe ailifilia e che le persone interessate alle due sindromi si dicono rispettivamente obofobo e olifilo . Enriques vota decisamente per olifilo , e vedremo come combatterà con i consulenti linguistici dello Zanichelli per difenderne il plurale ilifili , contro il banale (e contraddittorio) olifili (discorso analogo andrà fatto per il femminile singolare alifila e plurale elifile ). Con assoluto sprezzo del pericolo, l'editore propone anche due sinonimi: per omofobo , antitna ("di probabile derivazione ugro-finnica); per olifilo , "l'onomatopeico prorp ". Ti piacciono i palindromi? Prorp! 
Una decina di famigliari dei fratelli Ottavio e Osvaldo Cena, i due giostrai  piemontesi accusati di aver truffato una decina di anziane a Parma, sono rimasti  dalle 9 di mattina fino alle 20.30 davanti alla caserma dei carabinieri. E' lì  che oggi si è svolto il riconoscimento “all'americana” dei due imputati da parte  di otto delle vittime. I Cena sono stati fatti sfilare dietro a uno specchio che  impediva loro  di vedere le testimoni. A ognuno sono state affiancate quattro  comparse somiglianti, scelte dalla Procura. Nessuna delle anziane ha  riconosciuto Osvaldo Cena (a cui sono imputati due casi di raggiro avvenuti nel  corso del 2008), mentre Ottavio è stato indicato da tre vittime come uno degli  uomini che, travestito, si è introdotto nelle loro case per derubarle. La  difesa, però, sostiene che le anziane abbiano visto la foto di Ottavio   pubblicata su un giornale locale quando venne arrestato per resistenza a  pubblico ufficiale e abbiano così associato il suo volto a quello del  truffatore. L'udienza fiume che potrebbe portare a una svolta in un processo  giocato tutto sull'attendibilità dei testimoni si è conclusa con un rinvio al 5  maggio. I famigliari dei Cena speravano che già oggi il giudice Mastroberardino  potesse esprimersi su un'eventuale scarcerazione degli imputati, reclusi in via  Burla da sei mesi. Una possibilità che, pare, non è ancora stata presa in  considerazione. “Questo processo è già stato scritto – ha commentato il padre  dei Cena, Giacomo – hanno deciso che i colpevoli sono i miei figli e quindi  devono essere loro. Penso che finiremo a Bologna, in appello”. 
E' tornata in procura, per l'ennesima audizione, la supertestimone Sabrina Minardi, ex compagna del boss della banda della Magliana Enrico De Pedis, sentita nell'ambito dell'indagine sul sequestro di Emanuela Orlandi, la figlia di un funzionario del Vaticano scomparsa il 22 giugno del 1983. In particolare, la Minardi è stata sottoposta ad un confronto all'americana con Assunta Costantini, già amica di Daniela Mobili, la proprietaria dell'appartamento a Monteverde dove, stando alla stessa amante di 'Renatino', sarebbe stata tenuta nascosta per un certo periodo la quindicenne qualche giorno dopo il rapimento. Il 'faccia a faccia' tra le due donne è durato circa due ore davanti al procuratore aggiunto Giancarlo Capaldo e al sostituto Simona Maisto. Ai magistrati interessava capire una volta per tutte chi avesse in gestione l'appartamento in via Pignatelli, durante il sequestro Orlandi, e chi detenesse le relative chiavi. In quel periodo, secondo i ricordi della Minardi, la Mobili era in carcere e l'immobile era affidato alla Costantini. Concluso l'atto istruttorio, la supertestimone ha lasciato gli uffici di piazzale Clodio senza rilasciare alcuna dichiarazione ai giornalisti e scortata da due agenti in borghese. Nessuna dichiarazione anche da parte della Costantini. Per il sequestro Orlandi al momento la procura ha iscritto sul registro degli indagati i nomi di tre soggetti ritenuti vicini a De Pedis, benchè non appartenenti alla banda della Magliana: l'ex autista Sergio Virtù, Angelo Cassani e Gianfranco Cerboni 
LONDRA - Zebina, espulso nel finale, si scusa con la maggior parte dei tifosi juventini presenti al Craven Cottage per un brutto gesto dopo l'espulsione. "Era per una trentina di  teppisti e razzisti che sono venuti fino in Inghilterra facendo migliaia di km per contestarci. Sia a me che a Felipe Melo iniziano ad insultarci già dalla fase del riscaldamento, sono stufo di questa situazione, non potrei parlare tantissimo perchè in questi anni sono stato purtroppo poco presente, non per scelta mia, ma io ce la sto mettendo tutta. Questa gente la deve smettere, alla fine abbiamo preso più applausi dai tifosi del Fulham che dai nostri stessi tifosi. Ho fatto quel gestaccio all'uscita dopo l'espulsione e ne chiedo scusa perchè non sono stato certo un buon esempio per i bambini. L'espulsione che ho subito purtroppo non la capisco, dopo il rosso a Cannavaro il match è stato tutto in salita". Da segnalare come Zebina sia stato, insieme a Melo, tra i più bersagliati dei cori dei tifosi, che all'uscita dei giocatori della Juve dalla stadio hanno inscenato una contestazione. Del Piero: "Difficile parlare in questo momento, e dispiace che il dito sia puntato solo su alcuni giocatori. Stasera è stato un disastro, uno dei momenti più brutti della mia storia in bianconero. sarà difficile riprendersi da questa sconfitta, ma abbiamo il dovere di trovare una soluzione per finire il campionato degnamente" Leggi i commenti I commenti dei lettori 
LONDRA - Difesa sotto accusa. Non è un gioco di parole, ma è la 'sentenza' di Zaccheroni dopo il pesante ko con il Fulham che ha sancito l'eliminazione della Juve dall'Europa. Senza Chiellini e Legrottaglie, è stato perso anche il terzo centrale (espulso Cannavaro) e la difesa è affondata. Dopo Siena, un'altra pesante rimonta rimonta: "Non c'è dubbio che la fase difensiva vada migliorata. E' un peccato, ci tenevamo a passare il turno ed eravamo anche partiti bene. Abbiamo segnato, stavamo messi bene in campo, ma l'espulsione ha dato loro carica, hanno dato pressione e soffrivamo le mischie. Nel complesso loro più brillanti, hanno avuto il grande merito di giocare una gara di grande dinamismo". DEL PIERO IN PANCA - Del Piero in panchina fino alla mossa della disperazione: "Meglio evitare di fargli giocare due partite ravvicinate, gli altri stavano bene eccetto Iaquinta, che in fase di riscaldamento ha avuto un problema alla schiena. Inoltre in parità numerica, con Trezeguet e due mezze punte, la squadra stava facendo abbastanza bene". Da 0-1 a 4-1 a Craven Cottage, da 3-0 a 3-3 con il Siena: "Domenica la partita si poteva considerare chiusa, ma in un campo inglese il calo di tensione non ci doveva essere. Anche in dieci dovevamo fare meglio, mi dà fastidio uscire così". Ora il campionato: "Bisogna tirare fuori le migliori energie possibili" MISTER ROY GONGOLA - Roy Hodgson è il ritratto della felicità: "All'andata non avevamo avuto fortuna, nonostante il 3-1 il gioco era stato equilibrato e questo mi faceva sperare. Siamo stati grandi anche se aiutati dall'espulsione di Cannavaro". Una vittoria trionfo dell'organizzazione: "Non abbiamo magari i più forti giocatoiri del paese, ma sono orgoglioso di come la squadra si è mossa in campo" Splendido il gol di Dempsey: "Probabilmente neanche Buffon avrebbe parato quel pallone" Leggi i commenti I commenti dei lettori 
Quarantotto ore di speranza, poi siamo ritornati alla realtà: probabilmente la realtà del calcio italiano e quella dell'Inter sono talmente differenti che siamo di fronte a due storie distinte e separate che non c'entrano niente l'una con l'altra. A poca distanza dallo Stamford Bridge, dove l'Inter aveva consumato il suo trionfo nel segno di Mourinho, si è conclusa una delle pagine più nere degli ultimi difficili anni juventini. Uscire dall'Europa League - la Coppa europea di scorta - presi a schiaffi dal Fulham, club inglese non certo di primo livello, fa molto, molto male. E non solo alla Juventus, ma all'intero calcio italiano: che non solo perde preziosi punti nella classifica Uefa, ma viene addirittura umiliato. E' stata una partita anche peggiore rispetto al 4-0 della sconfitta del Milan all'Old Trafford: lì l'avversario era un grande Manchester United. Questo ko invece offre la misura della pochezza della Juventus di quest'anno. Poco conta che ci sia Zaccheroni o Ferrara in panchina: è l'intera squadra e la società e l'allenatore che hanno perso il credito che avevano così faticosamente accumulato negli ultimi due mesi. Si ricomincia da capo dunque. E dal basso. Potremmo attaccarci qui alla differenza di approccio che hanno avuto l'Inter di Mou e la Juventus di Zac alla partita europea, sottolineando il fatto che l'Inter si è presentata con coraggio estremo alla sfida col Chelsea con tre punte e un trequartista, mentre nella sostanza la Juventus con una sola (Trezeguet) a difendere la vittoria dell'andata. L'Inter ha avuto coraggio, la Juventus ha avuto paura: certamente è così. Ma credo che questo sia solo un punto secondario: il primo e più evidente è che l'Inter è una grande squadra, con una dimensione europea ormai acquisita, la Juventus assolutamente no. Ricordo che non è la prima volta quest'anno che va incontro a umiliazioni di questo tipo: era già successo col Bayern in casa col 1-4 (risultato maledetto che si ripete...) eliminando la squadra dal girone di Champions League. Banalmente parlando, visto che non lo si è capito in mesi e in mesi di crisi, la Juventus ha una difesa impresentabile, costruita e concepita male e messa in campo ancora peggio. La Juventus ha un difesa quasi da zona retrocessione in serie A (39 gol subiti) e ne ha incassati altri 13 tra Champions League e questo spezzone di Europa League: un disastro. Se l'espulsione di Cannavaro è stata certamente ingenerosa e sbagliata è altrettanto vero che la responsabilità del difensore sul primo gol è stata evidente. Cannavaro purtroppo - e dispiace dirlo essendo un campione del mondo e un'icona dell'Italia del calcio - è il simbolo del crac della Juventus. E così via con gli altri: vogliamo parlare di Grosso, o di Felipe Melo che gioca davanti alla difesa? Se Zaccheroni da qualche settimana ha rinunciato a giocare con la difesa a tre anche questo è un sintomo della sua stessa evidente preoccupazione. E ancora: una squadra come la Juventus, sia pure in dieci e poi in nove, ha il dovere di costruire qualcosa di più e non di essere letteralmente schiacciata da una squadra di quartiere come il Fulham. Se Diego interviene in area sventolando un braccio e rimediando un rigore, mi chiedo con quale concentrazione giochi, quali siano le sue condizioni psicologiche, che tipo di giocatore sia. Il campione che pensavamo (e che ammiravamo in Germania) o il brocco che vediamo? Il ko del Craven Cottage ha causato un crollo che rischia di essere irreversibile e di affondare ulteriormente la squadra anche in campionato, riaprendo ferite che con Zaccheroni sembravano guarite. Salire dal quinto al quarto posto sarà durissima, più facile peggiorarla quella classifica se le partite col Siena e col Fulham diventano la regolarità. La Juventus all'improvviso è rientrata nel tunnel buio della sua crisi: che non tutto fosse risolto lo si era capito da qualche settimana, la rimonta dei tre gol da parte del Siena aveva evidenziato il problema, il crac di Londra ricreato quel clima di tensione e paura precedente all'arrivo di Zaccheroni. Le dichiarazioni del dopo match hanno evidenziato tutto ciò: Zebina ha fatto un gestaccio (dito medio alzato) verso queio tifosi che poi ha accusato di razzismo e di insultarli per tutto il tempo. Del Piero ha detto chiaramente che questo è "uno dei momenti più brutti della carriera". Ogni giudizio, ogni parola sembrano ultimativi e disperati. I tifosi  contestano la squadra persino a Londra. L'aria è tornata a essere pessima. Adesso sarà difficile per la Juventus ritrovare quella forza e quella serenità per lottare per il quarto posto. I tifosi sono disperati e delusi; la società ripiomberà nell'incertezza sulla scelta dell'allenatore, quando sembrava convincersi di voler confermare Zaccheroni, l'anno rischia di trasformarsi nuovamente in un calvario. Insomma o la Juventus riparte subito da domenica a Genova contro la Samp o rischia l'implosione. E l'allarme rosso si accende ovviamente anche per il calcio italiano e per la nazionale italiana che si prepara per i mondiali in Sudafrica: se l'ossatura è tutta bianconera c'è da preoccuparsi veramente. Leggi i commenti I commenti dei lettori 
Letizia Moratti firma due ordinanze contro il degrado in via Padova e già dice che potrebbero venire applicate anche ad altre zone. E soprattutto, chiede al ministro Maroni un decreto legge per inserire la clandestinità tra i reati per cui è possibile fare irruzione negli appartamenti senza il mandato di un magistrato. A spiegare i nuovi provvedimenti restrittivi varati da Palazzo Marino è il sindaco stesso: "Partiremo in via sperimentale da via Padova, ma non escludiamo, una volta verificata la loro efficacia, di estenderle anche in altri quartieri". FOTO Caccia al nero nel condominio milanese Quali, ancora non si sa. Ma si può facilmente ipotizzare che nella lista della possibili aree ci siano Chinatown, il Grattosoglio, via Lorenteggio, via Imbonati e, in generale, tutte le zone ad altra concentrazione di stranieri. Stretta sulla sicurezza. Anche se "non è imponendo un finto coprifuoco che si dà sicurezza ai cittadini", annota il Pd Andrea Fanzago. Dopo gli scontri fra immigrati di un mese fa, ecco un'ordinanza per contrastare il sovraffollamento di stranieri negli appartamenti e una per limitare gli assembramenti notturni davanti ai locali. Nel primo caso, Palazzo Marino ordina a tutti i proprietari di casa di produrre, con una autocertificazione da presentare ai vigili entro il 25 aprile, le generalità dei loro inquilini: in caso di mancata documentazione o di falsa dichiarazione, la sanzione sarà di 450 euro. Agli amministratori di condominio l'obbligo di segnalare le violazione delle norme igienico-sanitarie e sulla sicurezza dell'edificio nelle parti comuni, nonché eventuali sovraffollamenti nelle case. FOTO Borghezio in piazza contro gli immigrati Come farà Palazzo Marino a controllare dal momento che neanche la polizia può entrare in un appartamento senza un mandato? "Andremo casa per casa, busseremo e chiederemo i titoli di occupazione", risponde il vicesindaco Riccardo De Corato. E il sindaco aggiunge: "Abbiamo chiesto al ministro Maroni di estendere, con un decreto legge, la possibilità per la polizia di Stato di fare irruzione in un locale non solo per i reati di terrorismo o droga, ma anche di clandestinità. Aspettiamo un riscontro". Più semplice invece sarà far rispettare la seconda ordinanza, quella che impone il coprifuoco ai locali. In via Padova e nelle strade adiacenti, infatti, dal 25 marzo cambiano gli orari di chiusura di bar e ristoranti (dalle due a mezzanotte) e discoteche. Un provvedimento che i commercianti non hanno accolto con favore. "Prima di tutto viene la sicurezza - prosegue la Moratti - L'interesse di tutti è più importante dell'interesse di una categoria". Chi non rispetterà le nuove limitazioni orarie avrà una sanzione da 67 a 3mila 333 euro, come previsto dalle disposizioni regionali. Le ordinanze saranno in vigore in via sperimentale fino al 31 luglio. 
ROMA - Alla politica serve un profondo rinnovamento della politica, che riporti in primo piano i valori del rispetto della legalità e del senso dello Stato e dalla cittadinanza. E' questo l'auspicio del presidente della Conferenza episcopale italiana, cardinal Angelo Bagnasco. A Milano, al PalaSharp di Milano ad un convegno sulla "Sfida educativa", organizzato da Comunione e Liberazione, Bagnasco ha sottolineato l'importanza di "porre attenzione alla res publica e quindi alla cittadinanza nella polis che trova nell'impegno politico la sua più alta forma di espressione". "Il sogno di allargare le generazioni dei politici cristianamente ispirati, che siano in grado di rinnovare profondamente questo fondamentale ambito dell'esistenza, passa - continua l'arcivescovo di Genova - attraverso la capacità di educare e formare al senso della cittadinanza e dello Stato, della legalità e dell'impegno nella società civile". Poi il cardinale pronuncia parole che chiamano in causa i casi di pedofilia che hanno coinvolti alcuni preti. E lo fa circoscrivendoli.  La Chiesa cattolica "ha una storia di duemila anni, ricca di pedagogia e di grande sacrificio e dedizione per l'educazione delle nuove generazioni. Una storia luminosa, un patrimonio oggettivo di valori e di metodo, che nessuna ombra, per quanto grave e criminosa e odiosa si può scoprire, potrà cancellare". Bagnasco, inoltre, lancia l'allarme per lo stato della democrazia e osserva come stia perdendo il suo significato tra le giovani generazioni. "L'appello alla partecipazione e alla passione, merce troppo rara nel nostro attuale contesto, se non vuol essere solo retorico, chiede energie e risorse da destinare  all'educazione delle giovani generazioni che, se hanno ricevuto, dandola per scontata, la democrazia, troppo spesso - avverte Bagnasco - non sembrano in grado di abitarla e viverla in riferimento ai valori fondamentali della giustizia, della libertà e della pace". Infine, citando il filosofo cattolico Antonio Rosmini, il cardinale denuncia la mancanza di "buona educazione" che affligge l'Italia. "A questo problema - conclude Bagnasco - una risposta efficace non può venire da una comunità che si limita ad affrontare questo deficit come se si trattasse di una 'emergenza' piuttosto che di un 'compito' quotidiano". Leggi i commenti I commenti dei lettori 
