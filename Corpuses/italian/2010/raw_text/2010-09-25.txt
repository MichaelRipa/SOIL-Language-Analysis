MILANO - “Se facciamo il nostro dovere, lo scudetto lo vinciamo noi”. La timidezza non è certo un problema di Zlatan Ibrahimovic: lo svedese, match-winner contro il Genoa, pronostica una stagione vincente per il suo Milan. “Tutta la squadra ha lavorato bene, è un momento in cui vincere conta tantissimo anche se si fatica un po’ per arrivare ai tre punti”. Uscito dal campo al fischio finale stremato per la fatica, il centravanti ha mostrato anche di sapersi sacrificare nel finale. “Se lavoriamo e siamo così concentrati non sono preoccupato, oggi abbiamo fatto davvero bene. Il nostro futuro dipende dalla squadra intera e non soltanto da me. Roma-Inter? Non penso a cosa fanno gli altri, l’importante è cosa riusciamo a mettere in campo noi”. ALLEGRI: VITTORIA IMPORTANTE – Sospiro di sollievo per Massimiliano Allegri: il Milan torna al successo dopo tre turni in cui aveva racimolato soltanto un punto. “La squadra nel primo tempo ha faticato tanto, speriamo che Ibrahimovic continui così perché se non riusciamo a sbloccare il risultato soffriamo. Il gol di Zlatan oggi ci ha aiutato tantissimo, quando le vittorie non arrivano si va in campo sempre un po’ preoccupati”. La rete dell’1-0, secondo Allegri, “ha liberato mentalmente i ragazzi, che dopo il vantaggio si sono anche sacrificati molto in difesa e per vincere è fondamentale anche vedere un gruppo che mette in campo sacrificio e sa soffrire. Dobbiamo migliorare la nostra condizione fisica ma queste vittorie valgono tanto. Robinho? Anche lui deve crescere fisicamente. Per ora mi tengo i tre punti, preziosi anche perché eravamo stati criticati fin troppo”. GALLIANI ASPETTA PATO - "Il nostro cuore soffre sempre, ma va bene così. Credo si possa dire che abbiamo giocato bene soprattutto nel secondo tempo, ma in ogni caso è una partita che fa ben sperare, stiamo crescendo, e poi quel centravanti che abbiamo non mi dispiace per nulla". Così Adriano GAlliani dopo la vittoria sul Genoa. "Ritorniamo ad avere un grande centravanti, il gol di oggi è simile a quello di Roma, questi gol li fa solo lui. Le grandi squadre le fanno i grandi giocatori come Zlatan, ma anche Robinho è bravo e sono sicuro che ci darà delle soddisfazioni. E poi mi piace notare che abbiamo diverse possibilità, Clarence può giocare anche dietro le due punte, c'è tanto materiale per cambiare modulo in ogni momento e poi sabato rientra Pato, ci sono speranze per recuperarlo". Su Allegri: "I giocatori sono molto contenti dell'operato del nostro allenatore, piacciono i metodi di lavoro e la loro opinione è fondamentale, certo contano anche i risultati, ma la vittoria di questa sera ha rasserenato l'ambiente. Con questa squadra l'obiettivo è il massimo, non ci nascondiamo, ma dobbiamo migliorare lontano da San Siro". GASPERINI SODDISFATTO – Il ko non preoccupa Gasperini: l’allenatore del Genoa ha notato segnali positivi. “La differenza l’ha fatta il gol di Ibrahimovic, avevamo disputato un’ottima gara. Abbiamo raccolto poco, come contro la Fiorentina: peccato, le prestazioni rimangono valide. La squadra c’è e sta giocando bene, non dobbiamo perdere la fiducia perché i risultati arriveranno. Abbiamo avuto le nostre opportunità anche sotto di un gol, sono soddisfatto. Toni? Contro Nesta e Thiago Silva non è mai facile giocare, si è mosso bene come tutti”. Leggi i commenti I commenti dei lettori 
MILANO - Tutto secondo pronostico. Esordio vincente per l'Italia ai mondiali contro il Giappone al Forum di Assago. Una vera e propria festa davanti a undicimila spettatori finita con un secco 3 a 0 in un'ora e venti minuti di gioco. Dal punto di vista tecnico la gara non è stata avvincente, gli azzurri prendono subito il largo e anche i numeri (25-20, 25-16, 25-14) sono dalla parte del gruppo allenato da Anastasi: in ogni set l'Italia riesce a fare meglio del precedente e tiene sempre più lontani i giapponesi. Grandi giocate sin dalle prime battute sull'asse Vermiglio-Fei, già in piena forma. Le idee del palleggiatore-capitano sono sempre giuste e l'altro veterano Mastrangelo, poco coinvolto in attacco, si rifà con una difesa perfetta. Bene Simone Parodi che sbaglia poco o niente. Il primo set finisce subito nel carniere azzurro (24-20) con poche difficoltà e qualche certezza. Buona la partenza 5-3, 8-2, poi un piccolo calo e forzature inutili. Il Giappone ne approfitta, e addirittura i nipponici si ritrovano 10-9 e 11-10, merito della difesa e di un paio di giocate interessante che superano facilmente il muro italiano. A questo punto l'altra nota positiva: il sestetto azzurro non forza e riesce a mettere le distanze. E fanno poco male anche i due aces giapponesi, c'è poco da aggiungere: il set si colora di azzurro. Nella seconda fase un Giappone poco lucido e una difesa disastrosa aiutano  i sei azzurri sotto rete a volare. Però l'Italia ha il merito di continuare a giocare con la testa, non ci sono cali di tensioni e addirittura il muro alto sembra creare parecchi problemi agli avversari. Basta, così, un piccolo sforzo tecnico per andare avanti sul 9-3, 11-5, 13-5 e via fino alla conquista del 2-0 con un netto 25-16 dopo cinquantaquattro minuti di gioco. In campo gli azzurri crescono, trovano giocate e facili e i ragazzi di Anastasi provano soluzioni diverse rispetto all'inizio. Durante il terzo periodo di gioco ecco la sorpresa:  il Giappone parte con un secco 3-0. Reazione immediata e pochi problemi: gli azzurri mantengono alta la tensione e inevitabilmente non lasciano scappare gli atleti del sol levante. Il sorpasso arriva sul 6-5. Però rimane una situazione di equilibrio che tiene a galla, ancora per poco, la squadra nipponica. Muro e accelerazioni italiane scavano un solco tra i due team. Una volta raggiunto il 21-12 Vermiglio e soci rischiano poco e calibrano palloni con il contagiri. Gli attaccanti del Giappone hanno perso smalto e sbagliano tanto. E la frazione conclusiva termina con un largo 25-14. Il commissario tecnico Anastasi sorride, l'esordio non ha riservato sorprese: "Era importante partire con il piede giusto  -  sottolinea il ct  - Ci tenevamo tanto, dovevamo prendere il ritmo di gioco. Dopo tanti allenamenti ci mancava proprio la gara. In campo si è vista grande determinazione e volontà in tutte le zona. Insomma l'atteggiamento è giusto, quello che tutti gli allenatori vorrebbero vedere dalla propria squadra". Uno sguardo al passato per capire meglio la crescita di questo gruppo: "Abbiamo dimostrato di essere un team consolidato - precisa Anastasi a fine gara  -  rispetto alla prima parte della stagione ho visto una squadra che ha fatto un grande salto in avanti. Dopo questo avvio, oltre a giocare, continuiamo a lavorare sodo". "Il primo obiettivo è stato centrato: abbiamo velocizzato molto il gioco  -  dice Anastasi  -  quindi è più difficile murarci e possiamo sorprendere molte squadre". Domani tocca all'Egitto, che ha superato 3-0 l'Iran. Anastasi troverà sulla panchina avversaria il toscano Antonio Giacobbe, un vecchio amico: "Nella sfida contro l'Iran ho visto un Egitto solido, molto cauto e attento. Mentre l'Iran ha giocato davvero male, non posso dare un giudizio tecnico, possono solo migliorare". Il capitano Vermiglio non nasconde la gioia per un esordio perfetto: "Sono cinque mesi che aspettavamo questo momento e finalmente una volta in campo è stato emozionante. Non nascondo che alla vigilia eravamo tesi, in squadra ci sono molti ragazzi alla prima esperienza. La nota lieta è che siamo entrati subito in partita. Prima di scendere in campo ai compagni ho detto che dovevamo essere noi stessi e giocarci il mondiale al massimo, poi vediamo che cosa succede". Il regista italiano parla da leader: "Grinta e atteggiamento aggressivo sono la nostra arma in più  -  ammette Vermiglio - L'obiettivo è quello di crescere partita dopo partita e costruire una magia. Con Fei ritrovato il vecchio feeling, lui sta bene e il rapporto è fantastico. Ammetto che ho trovato dei compagni che si sono messi a disposizione. L'Italia sarà una squadra ostica per tutti". ITALIA-GIAPPONE 3-0 (25-20 25-16 25-14) ITALIA: Vermiglio 2, Savani 10, Birarelli 5, Fei 18, Parodi 12, Mastrangelo 5. Libero: Marra. Non entrati: Sala, Zaytsev, Cernic, Travica, Lasko. Allenatore: Anastasi. GIAPPONE: Ishijima 2, Yamamura 4, Shimizu 15, Fukuzawa 11, Tomimatsu 3, Abe. Libero: Nagano. Koshikawa 2, Yoneyama 1, Imamura 1, Matsumoto, Nishio 1. Allenatore: Ueta. ARBITRI: Sokullu (Tur) e Farmer (Aus). NOTE: Spettatori 11.300. Durata set: 27', 24', 22' per un totale di 1h13' di gioco. Italia: bv 2, bs 5, m 9, e 5. Giappone: bv 2, bs 13, m 1, e 10. Leggi i commenti I commenti dei lettori 
Un colpo di testa in tuffo di Vucinic al 92' decide a favore della Roma la sfida dell'Olimpico contro l'Inter. E' questo il verdetto del secondo anticipo della 5^ giornata di serie A. Il jolly finale del montenegrino spezza l'equilibrio, anche se nel corso del match non erano mancate le occasioni da rete, clamorosa quella di Borriello  che non era riescito davanti la porta ad arrivare sul pallone. Ranieri recupera Riise e De Rossi; Menez trova spazio nell'undici titolare; in avanti Totti e Borriello. Benitez ha gli uomini contati in difesa per le indisponibilità di Samuel (sostituito da Cordoba) Zanetti e Materazzi. Una curiosità: i due terzini sinistro Chivu e Riise indossano entrambi il caschetto protettivo. Inter pericolosa due volte nei primi minuti in fotocopia: angolo di Sneijder, respinta di Lobont e conclusione da fuori di Stankovic. Al 18' è la Roma a rendersi pericolosa: Totti serve in area Perrotta, favorito da una deviazione, provvidenziale intervento di Julio Cesar; sul pallone si avventa Borriello che viene colpito accidentalmente da Lucio. Al 28' Stankovic prova a sorprendere Lobont dalla distanza, il portiere si oppone con una parata in due tempi. Al 38' ennesima gran botta dalla distanza di Stankovic che colpisce in pieno la traversa. Nel recupero Riise offre un buon pallone a Totti che però in area fallisce il controllo e il primo tempo, piuttosto gradevole, si chiude a reti inviolate. Nella ripresa al 10' Roma vicinissima al gol con Borriello che nell'area piccola non arriva per un soffio sul pallone dopo un assist da destra di Menez. Dall'altra parte Lobont si oppone con i pugni a un destro a giro di Etòo. Benitez inserisce al 21' Muntari per Milito e al 29' Cutinho per Pandev. Ranieri invece al 31' toglie Totti per Vucinic e il capitano sembra non sembra gradire molto e va direttamente negli spogliatoi. Al 32' un errore di Juan rischia di favorire Sneijder, si inserisce Etòo che però sbaglia il diagonale. Il 38' Lobont si salva d'istinto  su un pericoloso destro di Etòo. Al 43' il gol partita: cross di de Rossi e stacco di testa vincente di Vucinic. 
ROMA - Rafa Benitez analizza la sconfitta maturata allo scadere a Roma: "Alla fine della partita ci vuole più intensità - spiega a Sky  - abbiamo lasciato crossare De Rossi e qui dovevamo attaccare la palla. Il problema non è il gol subito alla fine, ma il fatto che con 15 tiri in porta un gol dobbiamo farlo. Abbiamo avuto tante situazioni per fare gol e non siamo stati abbastanza concreti". Chivu a un certo punto si è avvicinato alla panchina lamentando il fatto di essere l'unico a correre li dietro. "Non lo so, non ho sentito cosa ha detto, però nell'intervallo abbiamo parlato molto per migliorare il lavoro in difesa". La prestazione dell'Inter è comunque positiva, anche se è mancato il gol: "Non è facile quando si giocano tante partite. Col Bari abbiamo giocato con grande intensità e abbiamo costruito tante pale gol, anche oggi è stato così ma la differenza è che questa sera non abbiamo segnato". La sostituzione di Milito con Muntari: "Milito aveva un problema di carico alla gamba - spiega - ho tutti giocatori con mentalità offensiva come lui, Pandev, Eto'o, ma alternative di quel livello non sono facili da trovare. Comunque con Eto'o e Muntari ci garantivamo nello stesso tempo la velocità e il possesso palla". La sconfitta secondo Benitez cambia ben poco nella stagione dei nerazzuri. "L'unica cosa che dobbiamo fare è analizzare il perché non abbiamo fatto gol e perché a volte commettiamo qualche erriore in difesa". Leggi i commenti I commenti dei lettori 
ROMA - "Il malato ha preso una buona medicina, perchè battere l'Inter fa sempre bene. E' la vittoria dell'unità, della determinazione, dello stare uniti fino in fondo". Claudio Ranieri commenta la vittoria della Roma sull'Inter elogiando il gruppo: "Ringrazio i ragazzi perchè hanno sofferto molto. La Roma grintosa della scorsa stagione l'avevo già trovata a Brescia, pur nella sconfitta, anche se poi i punti sono importantissimi". A Roma inevitabilmente terrà banco la sostituzione di Totti con il mach winner Vucinic: "Francesco se n'è andato senza passare dalla panchina? Io questo cose non le so. Lui stava lottando come un leone, ma ho voluto mettere Vucinic perchè con la sua velocità poteva creare dei problemi. Certo, è normale che un giocatore che viene sostituito ci resti male, ma domani a mente fredda la penserà diversamente". Il modulo con Menez largo è stato un 4-4-2: "Non sposo un modulo fisso - spiega Ranieri a Sky -, mi adatto ai giocatori che ho cercando di metterne molti di qualità in campo tenendo conto dell'equilibrio. Se metto tre attaccanti, poi magari non riusciamo a tornare sulle fasce, vedremo in futuro". Il ritorno di Riise ha ridato tono alla difesa: "Ma io ho ritrovato tutti, non dimentichiamo Burdisso, che ha avuto il tempo di allenarsi ed era molto in palla. Ma più in generale ho ritrovato gli equilibri che ci avevano permesso di fare bene lo scorso campionato. Eroe della serata, Mirko Vucinic: "Sì, un gol che vale tanto sia per me che per la squadra -ammette Vucinic al termine della gara-. Quando un attaccante segna e si sblocca è una cosa positiva, la cosa grande sono tutti questi tifosi che sono venuti a sostenerci nonostante siamo partiti male, e poi contro una grande squadra come l'Inter. Con questo gol ho pareggiato lo sbaglio che ho fatto nella Supercoppa quando ho offerto l'assist a Pandev per il pareggio". Cosa è mancato alla squadra in questo primo scorcio di stagione? "Non è una questione di autostima, siamo consapevoli che siamo una grande squadra. In realtà non so cosa sia mancato altrimenti avremmo vinto due tre settimane fa, la cosa importante è non esserci abbattuti. Se adesso prometto continuità? L'unica cosa che sento di promettere è di allenarmi come sto facendo". Leggi i commenti I commenti dei lettori 
Circa venti associazioni ambientaliste (tra cui Wwf, Legambiente e Italia Nostra) e comitati cittadini di Brindisi contrarie alla realizzazione di un impianto di rigassificazione in città hanno scritto al ministro per il federalismo, Umberto Bossi, chiedendo che il governo rispetti la volontà del territorio e blocchi l'autorizzazione all'impianto. "Brindisi è da anni sotto la cappa di piombo - affermano - costituita da un progetto rivolto a costruire nel porto della città e a ridosso del centro abitato un megaimpianto di rigassificazione estremamente pericoloso per l'incolumità dei cittadini e in contrasto con i progetti delle Amministrazioni locali e della Regione Puglia che si sono opposte all'impianto con delibere consiliari approvate all'unanimità". Nella lettera si sottolinea inoltre, che "il progetto è avversato dalle maggiori forze politiche e da un vasto arcipelago di associazioni e movimenti nonché dalla stragrande maggioranza dei cittadini che sono scesi ripetutamente in piazza per chiedere la revoca del provvedimento autorizzativo a suo tempo concesso". Le associazioni chiedono quindi al ministro di considerare "l'assurdità del fatto che un Governo che fa del federalismo una delle sue scelte fondamentali pretenda di imporre alle amministrazioni e alle popolazioni locali un progetto rifiutato con validissime ragioni dai cittadini interessati e dalle loro rappresentanze democratiche". "La preghiamo perciò - concludono le associazioni - di intervenire per indurre il Governo ad annullare o revocare un'autorizzazione a suo tempo concessa dalle competenti autorità a seguito di una falsata rappresentazione reale e che ieri ed oggi è in stridente contrasto con l'interesse pubblico". "La preghiamo di fare questo - afferma ancora - anche per dimostrare che la sua sensibilità verso le ragioni delle autonomie locali non è limitata solo all'area del nord Italia". 
Un canale sotterraneo con tre funzioni integrate: scolmatore delle piene del Seveso; deviatore del flusso di acqua; drenante per il controllo della falda. Ora, dopo l’ennesima esondazione del fiume sulle zone Nord di Milano, il sindaco Moratti ha dato incarico a Metropolitane Milanesi di progettare in tutta fretta un sistema per evitare che si ripeta quello che la città ha subito otto giorni fa. Ma un progetto esaustivo — pagato dallo stesso Comune — esiste già, ed era stato fatto dagli stessi tecnici di Mm ai tempi della giunta Albertini. Quel progetto avrebbe evitato gran parte dei disastri poi puntualmente avvenuti nelle cantine, nei negozi, per le strade del quartiere Niguarda. Ma la giunta Moratti — che avrebbe dovuto soltanto studiare una piccola modifica chiesta dall’Autorità di bacino del Po, e poi realizzare il canale — ha deciso di mandare in soffitta il progetto, eliminandolo con un tratto di penna dal Piano delle opere pubbliche. Così esonda il Seveso Le esondazioni negli anni Ottanta Il treno sotto l'acqua a Sondrio La stazione Zara allagata Ai tecnici di Mm era stato dato incarico di studiare un sistema che servisse non solo come difesa idraulica della città, ma anche per prosciugare corsi d’acqua sotterranei per poter effettuare lavori di pulizia e di consolidamento, dirigendo tutte o in parte le acque verso il Lambro. In questo modo il canale avrebbe avuto sempre un compito, non limitando la sua funzione ai momenti di emergenza degli allagamenti, pur frequenti. L’idea è quella di una galleria di 11,1 chilometri che corre interamente nel territorio di Milano a una profondità variabile, da meno 25 metri a Niguarda fino a meno 4 metri a Ponte Lambro (a cielo aperto nell’ultimo tratto), con una portata di 30 metri cubi al secondo (quando ha funzione di scolmatore e deviatore del Seveso). I tecnici premettono che il fiume Lambro debba essere reso «adeguatamente ricettivo», per evitare di spostare il problema in quella zona. La funzione di controllo della falda, spiega la relazione di Mm, serve a «difendere metropolitane e altre opere sotterranee di grande interesse pubblico e privato dall’innalzamento del livello della falda freatica, senza costi di costruzione e gestione di pozzi pubblici». E ancora: il canale avrebbe permesso la salvaguardia delle acque potabili, allontanando gli strati più inquinati. Infine anche i terreni intorno al Lambro sarebbero stati irrigati nei periodi di siccità. Raccontano ora i tecnici di Mm che all’epoca avevano studiato il progetto: «In periodi normali l’infrastruttura si comporta come un lungo canale, con tanti vantaggi ambientali e energetici, mentre davanti all’onda di piena le elettrovalvole permettono di evitare l’esondazione». Oltre al risparmio, il salto da 25 a 4 metri di profondità della galleria avrebbe prodotto anche energia: l’allora Aem aveva stimato un ricavo di circa 500 chilowatt di potenza, con una resa di 400-500mila euro annuali per la gestione a costo zero dell’intera opera. Questo è il progetto definitivo, datato 2004, costo stimato 70 milioni: metà a carico del Comune, l’altra di Mm. La giunta Albertini lo inserì nel Piano delle opere pubbliche e lo sottopose all’Autorità di bacino del Po, che rispose: è fattibile, ma devono essere rafforzati gli argini del Lambro per circa 5 chilometri. Serviva, a questo punto, un accordo di programma con le amministrazioni dei Comuni interessati da questa variante. Un tavolo che la giunta di Letizia Moratti non convocherà, né chiederà che venga convocato. Anzi. Nel 2009 il canale scompare dal Piano delle opere del Comune. Palazzo Marino, infatti, ha bisogno di soldi per pagare il prestito obbligazionario lanciato su A2A, quindi dirotta fondi di opere già in progetto. Come, appunto, lo scolmatore. «Alla fine del mio mandato — spiega l’ex sindaco Albertini — l’avevamo indicato come una delle opere a cui dare priorità, e con le privatizzazioni si erano anche trovati i fondi. Peccato, eravamo riusciti a dar forma a un progetto atteso da anni». 
Il calcio prende, il calcio da. La Roma ha vinto all'ultimo minuto contro l'Inter una partita dove il pareggio sarebbe stato il risultato più giusto e si riprende quei punti che ingiustamente aveva lasciato a Brescia. La vittoria cambia poco per l'Inter, che ha dimostrato di essere una grande squadra, ma vale tantissimo per la Roma che al 95' ha cancellato crisi, polemiche (ma Totti ancora sostituito non sembrava contento) e che si ripresenta tra le protagoniste del campionato. L'Inter ha giocato con la solità personalità e la Roma ha provato ad approfittare degli spazi concessi dalla squadra di Benitez. Ma si è visto poco, partita noiosa fino al gol di Vucinic. Una risposta però Ranieri l'ha avuta: Menez è devastante quando gioca sulla fascia, inutile e dannoso per Totti quando parte in posizione centrale. Spero che il tecnico l'abbia capito: il francese dietro le punte è veramente una scelta incomprensibile. Ho aspettato Roma-Inter, però, non per capire chi potrà vincere lo scudetto, negli utimi anni da questa sfida è uscita la squadra campione e sono ancora convinto che anche questo campionato passerà da questo duello, ma perchè pensavo che il vero protagonista sarebbe stato l'arbitro Morganti. Dopo quello che è successo mercoledì a Brescia, le polemiche dei dirigenti romanisti e di Ranieri, le scuse di Nicchi che di fatto ha condannato l'operato dell'arbitro Russo, non invidiavo Morganti e i suoi collaboratori. Roma-Inter è una partita complicata, con tanti campioni e giocatori di personalità, ogni episodio controverso poteva diventare elemento di polemica: la Roma non avrebbe sopportato ulteriori errori, l'Inter non voleva pagare per le polemiche di Brescia. Morganti è stato iol vero fuoriclasse. Fortunato perchè la partita è stata tranquilla e pochi sono stati gli episodi controversi, ma Morganti si è sempre fatto trovare vicino all'azione e ha saputo bloccare sul nascere qualsiasi protesta. Un appaluso anche ai giocatori che hanno evidentemente capito la situazione e hanno fatto il possibile per non complicare la vita a Morganti. Il MIlan ha vinto contro il Genoa con la solita prodezza di Ibrahimovic una partita dove, ancora una volta, di gioco la squadra di Allegri ne ha fatto vedere poco. Se ne è accorto anche Ibra che dopo la partita ha dichiarato: "Se giochiamo bene vinciamo lo scudetto" Appunto, se... 
