MILANO - Aprire il nuovo anno gettandosi alle spalle la battuta d'arresto casalinga con il Palermo nell'ultimo atto di campionato prima della sosta natalizia. E' ciò a cui punta il Milan, tornato ad allenarsi oggi al centro sportivo di Milanello dopo i due giorni di riposo concessi dal tecnico per il Capodanno. Nel giorno della ripresa dell'attività, dunque, a parlare di quello che sarà l'impegno che attende i rossoneri mercoledì 6 a San Siro, nel posticipo serale della 17esima giornata, è dunque Gianluca Zambrotta. "In questo periodo abbiamo lavorato molto bene, dal punto di vista del lavoro abbiamo chiuso il 2009 nel migliore dei modi - ha dichiarato il difensore rossonero ai microfoni di Milan Channel -. Siamo pronti per la sfida con il Genoa, squadra che per caratteristiche può metterci in difficoltà, ma noi dobbiamo ancora cancellare la sconfitta interna con il Palermo in campionato". INZAGHI E BONERA CON I COMPAGNI - A causa di un forte vento gelido che ha caratterizzato la giornata, gli uomini di Leonardo hanno iniziato il lavoro all'interno della palestra, con alcuni esercizi di riscaldamento e stretching muscolare. Dopo circa 15 minuti di lavoro, tutti in campo per curare la fase tattica. Partitella 11 contro 11, a campo ridotto e senza portieri, anche se poi l'esercitazione tattica per Ambrosini e compagni è proseguita con l'introduzione di una porta difesa da Storari. Con il gruppo si sono regolarmente allenati Filippo Inzaghi e Daniele Bonera, che nei giorni precedenti avevano seguito un programma di lavoro differenziato. THIAGO SILVA: ABBIAMO TUTTO PER VINCERE - Ha dovuto saltare gli ultimi impegni del 2009 per infortunio, ma adesso Thiago Silva sta bene ed è pronto a tornare al centro della difesa del Milan. Davanti la seconda parte di stagione, la rincorsa all'Inter e l'impegno in Champions contro il Manchester United. "Sono ormai recuperato e credo di essere pronto per giocare già mercoledì contro il Genoa - le parole del difensore alla stampa brasiliana -. Le motivazioni non mancano e voglio cominciare il 2010 con il piede giusto. Abbiamo tutto per fare un semestre eccellente e regalare dei trofei ai tifosi del Milan". Leggi i commenti I commenti dei lettori 
PINETO - La Yoga Forlì espugna il PalaMaggetti e conquista tre punti fondamentali in chiave salvezza: comincia così il 2010 della serie A1 di volley maschile, con il netto successo in trasferta della formazione di Molducci sull'Aran Cucine Abruzzo Pineto, sempre più fanalino di coda con 6 punti. Una partita segnata dall'ottima vena degli ospiti, che si aggiudicano il primo set 18-25 grazie anche all'ottima intesa tra Concione (MVP dell'incontro) e Carroll, e alle amnesie difensive dell'Aran. Gli abruzzesi di Fant provano ad andar via in avvio di secondo tempo fino ad arrivare al massimo vantaggio sul 18-15. La reazione Yoga è però veemente e vale prima il pari sul 19-19 e poi il vantaggio fino al 24-21. Il parziale è ipotecato e si chiude a favore di Forlì per 25-23.  Nel terzo set cambia l'opposto in casa Aran con Perazzolo al posto di Hernandez, ma la svolta non arriva. Forlì scappa subito via e arriva al 2° time out tecnico sul già rassicurante 16-11 e chiude poi 25-17. "E' una sconfitta che fa male due volte perchè arrivata in casa in uno scontro diretto - dice il tecnico dell'Aran, Roberto Fant -. Voglio parlare subito coi miei per capire cosa sia successo. Quel che è certo, comunque, è che continueremo a lottare finchè la matematica ce lo consentirà". Altro stato d'animo per Piero Molducci, che parla di "vittoria importantissima e meritata. Sono tre punti che rilanciano le nostre chance di salvezza". Aran-Yoga è stato antipasto di una 4a di ritorno che promette spettacolo: la capolista Itas Diatec Trentino aspetta la CoprAtlantide Piacenza per il remake delle ultime due finali scudetto. Eliminata dalla Coppa Italia, Piacenza non sta disputando una stagione all'altezza di chi si è laureato campione d'Italia qualche mese fa, come dimostrano gli otto punti di distacco dalla capolista. In trasferta le cose vanno meglio che in casa per gli uomini di Lorenzetti e allora il pronostico è tutt'altro che semplice. Fresche di vittoria nei quarti di finale di TIM Cup A1, Bre Banca Lannutti Cuneo e Sisley Treviso dovranno immediatamente affrontare gare ostiche: Cuneo incontrerà nuovamente l'Acqua Paradiso Monza mentre Treviso farà i conti con la delusione della Lube Banca Marche Macerata che ha visto sfumare il sogno di vincere per il terzo anno consecutivo la Coppa Italia. La quarta semifinalista, Trenkwalder Modena, viaggerà invece verso le Marche dove è attesa dalla Esse-ti Carilo Loreto. Per la RPA-LuigiBacchi.it Perugia, battuta da Trento in TIM Cup, è previsto il turno di riposo. Il nuovo allenatore della Prisma Taranto, Roberto Serniotti, dovrà fare subito i conti con la Marmi Lanza Verona. In Calabria, infine, andrà in scena il confronto tra Tonno Callipo Vibo Valentia e Andreoli Latina. ARAN CUCINE PINETO - YOGA FORLì 0-3 (18-25, 23-25, 17-25) ARAN CUCINE ABRUZZO PINETO: Perez Moreno 2, Roberts 3, Hernandez 4, Lampariello (L), Royal Enrique 2, Sborgia 6, Di Franco 3, Perazzolo 5, Ereu 15, Gradinarov 2. Non entrati Ravellino, Modica, Centorame. All. Fant. YOGA FORLì: Coscione 4, Carrol 7, Popp 16, Stancu 8, De Pandis (L), Casadei 6, Loglisci 2, Maric 8. Non entrati Mengozzi, Ainsworth, Bianchi, Bacci, Gotch. All. Molducci. ARBITRI: Cinti, Cesare. NOTE - Spettatori 1800, incasso 9800, durata set: 23', 30', 23'; tot: 76'. Leggi i commenti I commenti dei lettori 
MILANO - Segna sempre lui.. Era l'unico che a sentire Josè Mourinho non avrebbe dovuto giocare: il portoghese voleva preservarlo in vista di Verona. Ma a Diego Milito sono serviti solo gli ultimi sei minuti per timbrare anche l'amichevole di Riad con l'Al Hilal. Così l'Inter ha iniziato il 2010 vincendo la partita che ha concluso il breve ritiro invernale nella penisola arabica. Da domani si torna ad Appiano, dove il vento gelido e la neve in arrivo faranno rimpiangere il sole caldo di Abu Dhabi. Mercoledì c'è il Chievo in campionato. Nella capitale saudita invece si celebrava il ritiro di Nawaf Al Temyat, stella del calcio arabo. Fuochi d'artificio e giochi di luci spettacolari nello stadio King Fahd, sessantamila persone sotto la copertura più larga del mondo. La partita invece per tutto il primo tempo è stata piuttosto noiosa, con l'Inter piena di ragazzi presi dalla primavera e panchinari. Ci ha messo voglia Stevanovic, serbo di 18 anni schierato alla sinistra di Eto'o. Il centravanti del Camerun è stato il più acclamato dalla folla e si è fatto solo 45': lo attendeva la nazionale per la Coppa d'Africa, per lo scorno di Mourinho. In campo anche Santon, che di anni ne ha compiuti 19. Dall'altra parte lo svedese Wilhelmsson (ex Roma) si è dato da fare davanti facendo soffrire il ragazzo Donati, ma gli applausi veri erano per ogni tocco e veronica del numero 11 Nawaf. Nel secondo tempo sono entrati molti titolari dell'Inter e a centrocampo l'Al Hilal non l'ha vista quasi più. Balotelli ha mandato a quel paese anche quest'arbitro, dato un paio di assist al giovane romeno Alibec, si è mangiato un gol di destro e uno di testa. A sei minuti dalla fine è arrivato Milito, andando a segno al secondo tentativo con un piatto destro dopo l'errore dello stopper. Finale d'orgoglio dei sauditi, rivoluzionati a più riprese per far giocare tutti dal tecnico Gerets (irriconoscibile senza barba rispetto al terzino della nazionale belga anni '80, passato anche dal Milan). Il grande festeggiato Nawaf era uscito dopo un'ora. Mourinho ha provato praticamente tutti i giocatori portati ad Abu Dhabi e Riad, da lunedì dovrebbe avere a disposizione ufficialmente anche Pandev. Il macedone potrebbe farsi vedere già domani alla Pinetina. In attesa di sapere se avrà pure Kolarov, altro slavo della Lazio. Per quel che conta, intanto, il 2010 per l'Inter è iniziato come era finito il 2009: vincendo. Inter primo tempo (4-2-3-1): 12 Julio Cesar, 28 Donati, 6 Lucio, 23 Materazzi, 39 Santon, 14 Vieira, 15 Khrin, 5 Stankovic, 29 Stevanovic, 9 Etòo, 30 Mancini. Inter secondo tempo: 1 Toldo (32' st Orlandoni), 13 Maicon, 2 Cordoba, 23 Materazzi, 26 Chivu, 4 Zanetti, 19 Cambiasso, 5 Stankovic (32' st Sneijder), 29 Stevanovic (39' st Milito), 45 Balotelli, 31 Alibec. Allenatore: Josè Mourinho. ( Leggi i commenti I commenti dei lettori 
ROMA - Nessun 6, nè 5+ al concorso n. 1 del Superenalotto 2010. I vincitori con 5 punti sono 26, per una vincita di 29.364,92 euro. Il jackpot per il 6 per il prossimo concorso sale a 115.600.000,00 euro. Ecco la sestina vincente: 10-23-47-63-70-81. Numero Jolly: 19. Numero SuperStar: 51. 
BUENOS AIRES - Prima la pioggia, la partenza ritardata e il tracciato cambiato. Poi un'uscita di strada di un'auto e sei spettatori travolti: c'è una vittima, una spettatrice di 28 anni: Natalia Sonia Gallardo. Nemmeno il tempo di salutare la partenza che la Dakar è già nel caos: la prima tappa della corsa, che per il secondo anno è emigrata in Sudamerica, è stata subito funestata dai disagi prima di carattere meteorologico, e poi dall'incidente che al 75/o km della speciale ha visto l'auto della coppia tedesco-svizzera Mirco Schultis-Ulrich Leardi uscire di strada e investire alcune persone che si trovavano lungo il tracciato. L'incidente è avvenuto nei pressi della città di Rio Cuarto, nella provincia di Cordoba. Una storia che si ripete puntuale ogni edizione del rally, sempre funestato da incidenti anche mortali. Del resto le cifre della scia di sangue che la corsa a tappe si porta dietro da quando è stata ideata crescono di anno in anno: in incidenti mortali, fino alla passata edizione, erano rimasti vittime 19 concorrenti (nel 2005 morì Fabrizio Meoni); il numero complessivo tra spettatori, addetti ai lavori e giornalisti sarebbe di 52 nei trent'anni di vita della corsa. Prima che gli organizzatori facessero sapere dell'incidente, aveva festeggiato la vittoria della tappa inaugurale Nani Roma, che a bordo di una Bmw M3, ha preceduto di 2' Carlos Sainz, in gara con la Volkswagen Touareg speciale. Nelle moto, David Casteu con la Sherco era stato il più veloce, lasciando dietro campioni come Cyril Despres e Marc Coma. E' stata una tappa corta tra Colon a Cordoba (168 km per moto e quadricicli, 199 per auto e camion), caratterizzata dal maltempo, che ha aumentato a dismisura le difficoltà sul tracciato, mettendo a dura prova i concorrenti. La direzione corsa ha deciso di tagliare una fetta di percorso, che le alluvioni dei giorni scorsi hanno reso impraticabile, anche per i supermezzi del rally. Nelle moto Casteu ha sorpreso tutti e, con la 450 francese Sherco, si è presentato da solo sul traguardo, mentre i due favoriti di sempre, Despres e Coma, con le 750 Ktm austriache a potenza ridotta (quest'anno la cilindrata massima permessa è 450) sono rimasti a bocca asciutta. I due hanno dominato tutta la tappa, con un minuto di vantaggio su Casteu, ma all'arrivo il conteggio si è rovesciato con gli handicap, e Casteu ha inflitto 3" a Despres, 12" a Coma. La seconda tappa prevista è Cordoba-La Rioja, di 276 km, di nuovo con un percorso differente per moto/quadricicli e auto/camion. Leggi i commenti I commenti dei lettori 
Quasi senza un vero e proprio annuncio, nel massimo riserbo, Lucio Dalla e Francesco De Gregori hanno deciso di tornare insieme in concerto, a trent'anni esatti dalla storica tournée che fu intitolata Banana Republic e che portò a un disco, a un film e a un gustoso e ironico pezzo inciso a due voci (pubblicato solo come singolo) dal titolo Ma come fanno i marinai . Per svelare la reunion basta andare sul sito di Ticketone e scoprire che sono in vendita (solo online) i biglietti per una serata al Vox club di Nonantola, con la dicitura "work in progress". Protagonisti, per l'appunto, Dalla e De Gregori, e la data: il 22 gennaio. Tutto qui. Al momento non si sa nulla della band, della scaletta, e soprattutto se la cosa finirà lì a Nonantola (provincia di Modena) o se si tratta delle prove generali per un tour. L'idea deve essere nata alcuni mesi fa quando i due sono tornati brevemente insieme su un palco, per la prima volta dal 1980. Era il 24 giugno e in piazza Castello a Solferino si ricordava la battaglia del Risorgimento con testi di Roberto Roversi recitati da Marco Alemanno. La regia era firmata da Lucio Dalla, che aveva invitato De Gregori a cantare alcuni dei suoi pezzi legati alla storia d'Italia, e alla fine i due hanno cantato un paio di brani insieme. Una piccola cosa che però deve aver riacceso l'emozione di quell'avventura che segnò profondamente sia la storia personale dei due cantautori sia l'ambiente musicale italiano. Mai c'era stata una collaborazione a livelli così alti e oltretutto il tour servì a riavvicinare Francesco De Gregori alle performance dal vivo, visto che veniva dalla disavventura di un processo politico subìto a Milano in pieno concerto, fatto piuttosto grave che ovviamente lo aveva traumatizzato e sconcertato. Banana Republic fu un trionfo e rimane come una delle migliori pagine della storia della canzone moderna. Ora l'idea ritorna, ma con ovvie differenze: mistero, under statement, un piccolo locale nei dintorni di Modena, nulla a che vedere col gigantismo da stadio dello storico tour. E poi la dicitura "work in progress", quanto basta per incuriosire e suggerire la voglia di provare, di vedere cosa ne viene fuori e forse poi decidere se dare un seguito o no al progetto. 
