Un fuori pista sulle nevi del Plateau Rosa, a Cervinia, si è trasformato in tragedia per due docenti universitari residenti a Sori. Lei, Tiziana Savio, 49 anni, è deceduta, mentre il marito, Ermanno Ciccone di 58 anni, è ricoverato in coma all'ospedale di Berna. Inghiottiti da un crepaccio sul ghiacciaio Teodulo già in territorio svizzero, a Zermatt. I due sarebbero caduti insieme in un primo crepaccio e la donna avrebbe compiuto un ulteriore volo di 18 metri, mentre il compagno tentava di chiedere aiuto. I soccorritori hanno rinvenuto il corpo di Tiziana Savio sepolta sotto due metri di neve e ghiaccio. All'origine dell'incidente potrebbe esserci il recente innalzamento della temperatura che ha sciolto la crosta gelata. La figlia della coppia, una bambina di 4 anni, era stata lasciata in mattinata in un baby club di Cervinia. E proprio il mancato rientro dei genitori nella serata di oggi ha fatto scattare l'allarme. Il personale dell'asilo privato ha avvertito la guardia di finanza di Cervinia e i carabinieri di Valtournenche che hanno diramato la segnalazione anche in Svizzera dove sono stati recuperati gli sciatori. La bambina è stata affidata per la notte ai servizi sociali. La coppia abita a Sori e ha anche un'altra figlia di 25 anni. Ermanno Ciccone, dal 2004, è professore ordinario di Anatomia Umana alla Facoltà di Farmacia dell'Università di Genova. Tiziana Savio, invece, era ricercatrice al Dimes della Facoltà di Medicina. 
" As snug as a gun ", comoda come una pistola: si sta parlando della penna impugnata dal premio Nobel Seamus Heaney, in una sua poesia in cui paragonava il destino di suo padre e di suo nonno, scavatori di torba e uomini di vanga, al suo destino di poeta. Il secondo verso di questa poesia si conclude con un antipodo palindromo: snug as a gun , e la prima cosa che viene da pensare è se Heaney fosse consapevole o meno della combinazione. Io voterei per il no: quanto meno per il fatto che l'enigmistica inglese non conosce gli antipodi palindromi, che poi sono dei palindromi parziali inventati da noi per ovviare al problema delle consonanti iniziali e vocali finali italiane. Ma un poeta queste cose se le va a cercare: sicuramente Heaney sapeva benissimo che in "as snug as a gun" si ripetono tutte le lettere: in quale disposizione lo facciano interessa più a noi che a lui. Mi ha scritto la cantante Elisa Casile, che mi assicura che le sue generalità sono proprio quelle e che i suoi genitori non si sono accorti di avere messo al mondo una figlia palindromica. Mi annuncia che sta per uscire il suo album d'esordio, dal titolo Orchidee . Si firma, spiritosamente, elisaC asilE. Le ho risposto che nel titolo del suo album c'è una sciarada, e di quel prezioso genere che anni fa abbiamo nominato "oppositivo": orcchi / dee . 
Una domenica fra scienza e fantascienza per lasciarsi catturare dai misteri dell' universo e affascinare dal racconto di chi nell' infinito ha davvero viaggiato. Accade a Bari, domenica prossima, 11 aprile, con la seconda edizione del Festival dello Spazio, organizzato da LevanteCon, associazione culturale "Giulio Verne" e parco astronomico Sidereus, con patrocini importanti a partire da quello dell' Agenzia spaziale italiana. Location dell' evento, che l' anno scorso richiamò migliaia di persone, anche quest' anno le sale dello Sheraton Nicolaus, aperte dalle 9 alle 21, a ingresso libero, come del tutto gratuita è la partecipazione a giochi, esperimenti, laboratori, talk show, proiezioni e mostre. Divulgazione scientifica e interattività sono le direttrici sulle quali si muove il Festival dello Spazio: grazie a scienziati come Domenico Elia del Cern di Ginevra, Luciano Guerriero, già presidente dell' Agenzia spaziale italiana, e Marinella Ercoli, della stessa Asi, ci si potrà avvicinare a discipline scientifiche quali l' astronomia, l' astrofisica, l' astronautica. Ospite d' onore dell' edizione 2010 sarà Umberto Guidoni, due voli nello spazio all' attivo con lo Shuttle e la Stazione spaziale internazionale (Iss), che riceverà il premio "Divulghiamo la scienza-Galileo Galilei", assegnato l' anno sc orso a Luciano Guerriero. In tema di astronautica, pezzo forte della rassegna sarà l' esposizione di una riproduzione assolutamente fedele all' originale, custodito dalla Nasa, della tuta spaziale di Buzz Aldrin, il secondo uomo a passeggiare sulla Luna dopo Neil Armstrong, nella missione Apollo 11 del ' 69. Accanto alla tuta, in mostra oggetti dedicati alla conquista del satellite che segnò una svolta nella storia dell' umanità, fra i quali buste filateliche vidimate nello spazio, ricostruzione dell' allunaggio, frammenti di meteoriti lunari. Una sezione dell' evento sarà, invece, dedicata alla leggenda dello Shuttle con l' esposizione di oggetti unici come il frammento di una piastrella della navicella spaziale. Nel settore "Il tempo e lo spazio" si potranno ammirare meridiane, orologi solari, calendari astronomici, meteoriti provenienti da tutto il mondo fra i quali rarissimi frammenti di breccia lunare e di basalto marziano, oltre a fotografi che astronomiche ad altissima definizione. Per avere la sensazione di trovarsi sotto uno splendido cielo stellato da non perdere la visita al grande Planetario che riproduce fedelmente la volta celeste. Qualsiasi settore dell' evento si scelga, comunque, uno staff di esperti e divulgatori scientifici sarà a disposizione del pubblico. Agli appassionati di fantascienza, infine, è dedicata la Star Trek convention con l' esposizione di oggettie materiali della celebre saga televisiva, dal Teletrasporto con suoni ed effetti scenici, alla Lambretta Trek, scooter italiano prodotto dalla Innocenti di Milano dal 1947 al 1972, fino ai costumi di scena. Non mancheranno le proiezioni delle migliori puntate tv e del film realizzato per il cinema (info sul sito www.levantecon.it). 
TUTTA la storia di Tiger Woods non l'ho capita e mi è sembrata ridicola: un uomo che si ricovera perché fa qualcosa che tanti altri si drogano per fare, che chiede scusa a una nazione dopo che una nazione si è fatta gli affari suoi. Stavo per saltare l'ennesimo articolo sulle sue amanti, quando una cosa mi ha colpito. Il titolo del "New York" era: "Rachel non è una signora", ma non è stato quello. Nella foto lei esplodeva dalla pagina, ma non è stato quello. Il racconto delle notti a Vegas, dei club in cui serviva champagne e altro ai vip non mi interessava. I soldi che ha preso per non rivelare i dettagli, siano anche dieci milioni di dollari, restano appunto un dettaglio. La cosa che mi ha colpito era tra le righe. Nove anni fa Rachel era fidanzata e stava per sposarsi con un uomo. Poi lui è morto nelle Torri Gemelle. Esiste una foto in cui lei esce scarmigliata e sconvolta da un obitorio. Poi c'è la donna che esplode e che "non è una signora". Nel sito in memoria del deceduto i suoi amici e parenti tengono a precisare che non è la stessa persona, benché abbia lo stesso nome, data di nascita, gruppo sanguigno e dna. E hanno ragione. Non sanno quel che dicono ma hanno ragione. Tutto quel che possono fare per capire è riguardarsi PAUSA PUBBLICITARIA: "Film blu" Juliette Binoche che uccide i cuccioli, tradisce la memoria, perde se stessa per ammazzarsi un po' alla volta e non subito. Per quel che ne so io è una gran signora. 
Ha firmato ed ha lasciato il Policlinico di Bari sotto la sua responsabilità, la prima donna che in Italia si è sottoposta al trattamento abortivo con la pillola Ru486. "Dopo la somministrazione dell'Ru486 è libera di farlo, mette una firma e va via. Noi non la possiamo trattenere", ha spiegato Nicola Blasi, della prima clinica ostetrica del Policlinico. La donna, ha aggiunto, "deve però ritornare dopo 48 ore per la somministrazione del medicinale per completare il ciclo terapeutico. Altrimenti rimane incompleto l'iter dell'aborto medico". Secondo le indicazioni del Consiglio Superiore di Sanità, la donna avrebbe dovuto essere ricoverata per i prossimi tre giorni. Tuttavia la possibilità che firmasse e lasciasse l'ospedale era prevista, così come lo è in ogni ricovero. La donna, 25 anni, ha utilizzato la pillola Ru486 in regime ordinario, dopo la registrazione del farmaco, e non con la procedura di sperimentazione come era avvenuto fino ad ora. Il trattamento era stato avviato con ricovero ordinario nella prima clinica di ostetricia del policlinico di Bari, dove l'Ru486 è stata utilizzata negli ultimi tre anni importandola dalla Francia. La giovane è protetta da un cordone di medici e sanitari per salvaguardare la sua privacy. Infastidita da tanto clamore dice a chi gli è vicino di non comprendere tutto questo interesse. E' incomprensibile per lei, come per il medico che la segue, tutto questo parlare di un farmaco che in Italia conta già oltre tre mila casi di utilizzo pre-registrazione durante le fasi della sperimentazione. Contro l'utilizzo del farmaco una decina di persone ha protestato davanti alla prima clinica ostetrica del policlinico. Si è trattato di appartenenti alla Comunità papa Giovanni XXIII di Bari. I manifestanti, che esibivano il cartello 'Ru486 il veleno che uccide i bambini', hanno gridato parole contro l'aborto, sostando davanti all'edificio. Dopo pochi minuti si sono allontanati. E mentre il farmaco arriva in molti altri centri italiani il ministero della Salute ha avviato i lavori di una commissione che dovrà elaborare le linee guida per l'utilizzo del farmaco e il monitoraggio di quanto succede negli ospedali nelle varie regioni. "Ho già avvisato le regioni che se non seguono certi percorsi e non rispettano la legge, commettono reato", ha detto il ministro della salute, Ferruccio Fazio, a margine dell'insediamento della commissione ministeriale. "Abbiamo già notificato - continua Fazio - il parere del Consiglio Superiore di Sanità alle regioni, perché ci facciano avere la loro valutazione che stiamo ancora aspettando, visto che al momento lo ha fatto solo una regione". Il ministro ha spiegato che, nel parere, è univoco il fatto che il ricovero ospedaliero per l'aborto farmacologico è necessario "dal momento in cui si assume la prima pillola e finisce con l'espulsione del prodotto del concepimento. La commissione che si è insediata oggi non potrà che ribadire questo punto, così come la necessità che gli operatori sanitari diano l'informazioni corrette alle donne che vogliono sottoporsi all'aborto". In Sardegna la pillola abortiva Ru486 sarà somministrata in regime di ricovero ordinario, con un minimo di tre giorni di degenza nelle strutture ospedaliere, ha intanto annunciato l'assessore regionale della Sanità, Antonello Liori. Così anche in Lombardia che ha messo a punto protocolli ad hoc condivisa dai ginecologi. Anche i ginecologi liguri si sono pronunciati per il ricovero ordinario. In Toscana sono dieci le richieste di RU486 fatte dall' ospedale di Pontedera dove lavora il dottor Massimo Srebot che la usa dal 2005 comperandola direttamente in Francia. E sulla possibilità per le singole Regioni di disciplinare la somministrazione della pillola abortiva RU486, la neo-presidente dell'Umbria, Catiuscia Marini (Pd), dice a chiare lettere che "le regioni non possono certo impedirne l'uso" e che "al centro di tutto resta la salute di ogni singola donna". 
VERBANIA - Chiude la fabbrica dove nel 1919 fu fondata la Bialetti, per decenni sinonimo di caffettiere. E Mette in mobilità i 120 dipendenti dell'impianto piemontese, tra operai e impiegati. L'annuncio è stato dato oggi dall'azienda che ha ventilato la possibilità di trasferire l'intera produzione italiana di moka express dallo stabilimento di Crusinallo, vicino ad Omegna, a un paese dell'est europeo. L'omino con i baffi, logo che l'ha resa famosa in tutto il mondo e che imperversò sul Carosello dal 1958, potrebbe, dunque, espatriare e, insieme con lui, un pezzo di storia italiana, industriale e culturale. Il padre dell'industria della moka per eccellenza, Alfonso Bialetti, aprì l'officina di Crusinallo per produrre semilavorati in alluminio, ma nel 1933 lo spirito imprenditoriale unito all'intuizione creativa, lo portò a sposare la causa del caffè. La moka, dal design art decò, da lì a pochissimo tempo entrò nelle case degli italiani per non lasciarle più. Nonostante i cambiamenti, nell'assetto societario come nelle diversificazione produttiva, il marchio Bialetti resiste e uno studio recente ha calcolato che il 90% delle famiglie italiane possiede una caffettiera dell'omino con i baffi. Oggi la Bialetti Industrie, nata dalla fusione di Alfonso Bialetti & C. con Rondine Italia, è impegnata in più settori produttivi. Sotto il marchio Bialetti ce ne stanno altri non meno importanti e con una lunga tradizione: oltre a Rondine, Girmi, Aeternum e Cem che immettono sul mercato accessori da cucina, piccoli elettrodomestici, caffettiere non elettriche. Dal luglio 2007, Bialetti Industrie è quotata sul Mta di Borsa Italiana. Il Gruppo, con circa 1000 collaboratori, copre tutti i principali mercati geografici. Cinque le filiali all'estero (Francia, Germania, Spagna, Turchia, India) e 5 gli stabilimenti produttivi di cui uno, quello di Crusinallo, finora specifico nella produzione delle moka. Bialetti Industrie produce e commercializza in più di 90 paesi. Nonostante i venti di crisi spirassero da un po' di tempo, i sindacati hanno vissuto l'annuncio di oggi come una doccia fredda e hanno chiesto l'immediato intervento degli enti locali, della Regione Piemonte e dei parlamentari piemontesi. Immediata la presa di posizione del presidente della Provincia del Verbano-Cusio-Ossola, Massimo Nobili. "La posizione ferma e condivisa a tutti i livello provinciali - ha detto - è che non ci può essere negoziazione sulla chiusura della fabbrica". L'azienda, in un comunicato diffuso a Torino, ha fatto sapere di essere "disponibile da subito ad aprire un tavolo con le organizzazioni sindacali per identificare il miglior percorso e le migliori soluzioni in termini di ammortizzatori sociali e piani di formazione, riqualificazione/ricollocamento". La decisione di chiusura "fa seguito - si legge nella nota - ad altri interventi di riorganizzazione della struttura industriale del Gruppo Bialetti, già realizzati nel 2009". Non tutta la produzione delle caffettiere andrà all'estero ma si realizzerà, continua il comunicato, "un modello di business integrato, Italia - estero" che consentirà di mantenere nel territorio del Verbano-Cusio-Ossola alcune parti "attraverso fornitori strategici che già da tempo collaborano con la società. La fase di Ricerca e Sviluppo, che garantisce l'innovazione, lo studio del design e la definizione degli standard di qualità resteranno - conclude la nota informativa - in capo a Bialetti e saranno centralizzati presso lo stabilimento di Coccaglio (Brescia)". 
ROMA  - Dopo 7 anni finisce l'egemonia inglese in Champions League. Nessuna squadra del Regno Unito accede alle semifinali. L'ultimo a fallire l'obiettivo è stato il Manchester United al quale non è bastato andare avanti 3-0 per eliminare un Bayern mai domo, salvato da un euro-gol di Robben a un quarto d'ora dal termine. I tedeschi sfideranno ora il Lione che è passato pur perdendo di misura (1-0) il derby di ritorno con il Bordeaux. MANCHESTER UTD-BAYERN 3-2 Il Manchester domina per 40' il Bayern, vola sul 3-0, trascinato anche dal resuscitato Rooney, ma poi si siede e consente al Bayern prima di rialzarsi e poi di acciuffare il al 74' con una prodezza del solito Robben una qualificazione in semifinale attesa 9 anni. DIAVOLI SCATENATI - La presenza del centravanti della nazionale inglese è decisiva nella partenza sprint dei Red Devils che in soli 3' ribaltano il discorso qualificazione: Rooney smarca al limite Gibson che con un destro a fil di palo batte Butt. Passano altri 4' e lo United consolida il vantaggio con Nani che infila la porta con uno spettacolare colpo di tacco su cross dalla destra di Valencia. Il Bayern non c'è e rischia il tracollo di fronte a una squadra che insiste senza sosta e sfiora il tris con Carrick, Gibson e Rafael. OLIC SBAGLIA, NANI NO - Per vedere i tedeschi bisogna attendere il 39': Muller mette Olic solo davanti alla porta ma il croato calcia addosso a van der Sar in uscita. Un errore che i bavaresi pagano carissimo. Sul capovolgimento di fronte, infatti, Valencia se ne va via sulla destra e serve in mezzo Nani che infila per la terza volta la porta con un destro sotto la traversa. IL RISCATTO DI OLIC - Sembra il colpo del ko ed, invece, a sorpresa, 1' dopo Olic si riscatta riaprendo i conti con un preciso sinistro in diagonale su sponda aerea di Muller. E' l'iniezione di fiducia che serve agli omini di van Gaal che al 45' sfiorano addirittura il 3-2 con Robben il cui sinistro a giro dal limite è tolto dall'angolo da van der Sar. UNITED IN 10 DAL 50' - Nella ripresa il Bayern riparte a testa bassa e a dargli una mano al 50' pensa Rafael che si fa ingenuamente espellere per somma di ammonizioni. In 11 contro 10 Ferguson corre ai ripari risparmiando Rooney e inserendo O'Shea. La squadra arretra il baricentro ma non manca di replicare, sfiorando il 4-1 per ben quattro volte con Nani (54' e 63'), Fletcher (56') e Carrick (66'). IL CAPOLAVORO DI ROBBEN - Col passare dei minuti, però, il match diventa un logico assedio dei bavaresi: al 58' van der Sar si oppone a Ribery, al 68' Gomez sfiora la traversa con un colpo di testa ravvicinato. E' il preludio al 3-2, vero e proprio capolavoro di Robben che al 74' indovina l'angolo con uno strepitoso sinistro al volo su corner dalla sinistra di Ribery. E' il gol che manda al tappeto lo united, incapace, nel finale, di trovare le energie per segnare il 4° gol BORDEAUX-LIONE 1-0 Il Lione gestisce nel migliore dei modi i due gol di vantaggio a Bordeaux e centra lo storico e tanto agognato obiettivo delle semifinali di Champions. CHAMAKH SPEZZA L'EQUILIBRIO - Dopo mezz'ora di grande equilibrio e un paio di occasioni per parte (Bastos e Gomis per il Lione e Gourcuff e Chamakh per i padroni di casa) il Bordeaux cambia ritmo: Diarra fa urlare al gol prendendo una traversa da 25 mt al 44' ma la gioia dei tifosi dei Girondins è rimandata di appena 60": Tremoulinas va via a sinistra e serve Plasil, il cui tocco di esterno destro è corretto sotto l'incrocio in spaccata dal falco Chamakh. IL LIONE CONTROLLA - Nella ripresa il Lione prova a trovare subito il gol della tranquillità ma al 46' Gomis si fa respingere sulla linea da Planus un destro a colpo sicuro. E non va meglio a Bastos il cui sinistro da fuori 4' più tardi termina di poco a lato. Il Bordeaux pare attanagliato dalla paura di non centrare l'impresa e non è un caso se bisogna attendere l'80' per vedere una nuova palla-gol dei Girondins: la sciupa Sane con un colpo di testa a lato da ottima posizione. Il finale è un assalto dei padroni di casa ma a salvare la qualificazione persa Lloris che all'87' si oppone a un colpo di testa ravvicinato di Wendel. E il Lione, così, può far festa. Leggi i commenti I commenti dei lettori 
CIVITAVECCHIA (Roma) - La centrale Enel di Torre Valdaliga Nord è ormai 'sorvegliata speciale'. Dopo l'ultima vittima e lo stop degli impianti deciso dal sindaco di Civitavecchia Giovanni Moscherini, sono scattati i provvedimenti giudiziari, con 11 avvisi di garanzia destinati a quanti la magistratura ritiene responsabili di omicidio colposo per la morte di Sergio Capitani , deceduto mentre con altri tre colleghi, rimasti feriti, faceva un intervento di manutenzione nella centrale. E' stata anche istituita una task force di esperti indicati da tutti gli enti preposti al controllo della sicurezza nei luoghi di lavoro, come l'Ispels, l'Inail, la Asl Roma/F, l'Inps e la direzione provinciale del lavoro. Non ci sarà invece un rappresentante sindacale. In serata, dopo la prima riunione, la task force ha chiesto la "correzione" dell' ordinanza con la quale il sindaco ha chiuso la centrale rimodulando calendario e modalità delle verifiche. In particolare i tecnici Asl e Ispesl hanno disposto che da venerdì 9, dalle 7 del mattino, i due gruppi, sezione 3 e sezione 2, della centrale Tvn, potranno iniziare le procedure per essere riaccesi. Già da domenica potranno essere così fatte le verifiche 'a caldo' sugli impianti riducendo i tempi di stop della centrale. Rimane ferma la sezione posta sotto sequestro dalla magistratura dopo l'incidente mortale di sabato scorso. La sezione 2 potrà essere riattivata se i controlli sulla sezione 3 andranno a buon fine. Sul fronte giudiziario risulta anche Vincenzo Trippanera, il caposquadra di Sergio Capitani, tra le 11 persone indagate dalla procura della Repubblica di Civitavecchia per omicidio colposo. Trippanera, 55 anni, anch'egli di Tarquinia, è stato a sua volta colpito agli occhi dal getto di acqua ed ammoniaca fuoriuscita ad alta pressione dalla condotta in cui vengono incanalate le ceneri per ridurre le emissioni inquinanti. Secondo quanto emerge dall'inchiesta l'uomo, il giorno precedente all'incidente, era preposto al controllo della pressione all'interno del tubo di circa 40 cm di diametro, il cui cedimento ha causato l'incidente. I dirigenti della Centrale Enel indagati sono in tutto sette. Tra loro c'è anche l'ingegner Ivano Ruggeri, responsabile della Centrale Enel di Torrevaldaliga Nord, nonché i due responsabili del cantiere, i due responsabili della area produzione e i due responsabili della sicurezza dell'intero impianto. L'Enel ha messo i suoi tecnici migliori a disposizione, garantendo piena collaborazione, per far sì che i tempi di chiusura della centrale siano ridotti al minimo. E lo stesso sindaco dopo la riunione plenaria in Comune ha detto che potrebbe riprendere la produzione e l'attività di cantiere entro una settimana anziché 15 giorni previsti dall'ordinanza. Un incontro durante il quale il direttore generale della Asl Salvatore Squarcione ha fornito anche i "numeri" dei loro controlli nel 2009 e nel 2010. Lo scorso anno sono stati 547 i controlli di vigilanza nei cantieri, 119 i verbali di contravvenzione, 11 le indagini su infortuni sul lavoro e 96 interventi di controllo su rischi di infortuni. Nel 2010 gli interventi di controllo e vigilanza sono stati 35. Domani intanto sarà il giorno dell'autopsia sul corpo di Sergio Capitani, mentre migliorano le condizioni di due dei tre operati colpiti, anche agli occhi, da un getto di acqua mista ad ammoniaca durante l'incidente. "Oggi in ospedale i medici hanno effettuato un ulteriore controllo, per fortuna mio marito sta meglio - ha detto Grazia, moglie di M.F., la quale precisa - mio marito e il suo collega per ora non vogliono parlare di questa storia". 
