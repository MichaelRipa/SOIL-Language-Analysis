E' andata come doveva andare: nessuna sorpresa, stavolta. Hanno vinto i favoriti. E alla grande. Sorte diversa per due grandi quarterback: Peyton Manning sempre più sugli scudi; Kurt Warner, colpito duro, medita se lasciare o meno: i fan e il suo team sperano che sia ancora in campo la prossima stagione. SUPER MANNING - Payton Manning, nominato per la quarta volta negli ultimi 4 anni miglior giocatore della lega, ha guidato gli Indianapolis Colts contro i Baltimore Ravens. Non c'è mai stata gara per quelli che in molti indicano essere i favoriti per la vittoria finale del Superbowl. Il punteggio di 20 a 3 avrebbe potuto essere più largo, ma i Colts hanno voluto risparmiarsi per il penultimo atto del loro splendido campionato: la finale Afc che li opporrà al vincente tra Chargers e Jets. Con due touchdown in due minuti alla fine del primo quarto Indianapolis ha chiuso di fatto la gara. Payton ha completato 30 dei 44 passaggi lanciati per un totale di 246 yard. Ottimo, poi, il lavoro della difesa che non ha praticamente concesso nulla ai Ravens (che pure avevano passeggiato nel turno precedente su quel che rimane dei grandi Patriots della stella offuscata di Tom Brady). KURT COLPITO DURO - Per la Nfc c'era attesa per il match tra i Cardinals e i Saints, a New Orleans. Soprattutto dopo la strepitosa prova di Arizona che nel match precedente aveva fatto fuori Green Bay nell'incontro più prolifico, in termine di punteggio, della storia della National football league. Ma dopo un grande inizio, con touchdown di Hightower (corsa fulminante di 70 yard), New Orleans è uscita alla grande sommergendo Arizona con una valganda di mete: 3 touchdown sono stati messi a segni solo nel primo quarto. Il 45 a 14 finale del team del qb Drew Brees è eloquente rispetto all'andamento della gara. Brutta giornata per Kurt Warner, colpito con violenza dopo un passaggio intercettato. Tanta preoccupazione per lui ma, fortunatamente, nessuna frattura o complicazioni. La botta del difensore, tremenda, ha raggiunto il qb alla gabbia toracica destando attimi di apprensione. E ora si parla di ritiro. FUTURO INCERTO - Ma già prima di questo epilogo stagionale il futuro di Warner era incerto. Da tempo si rincorrono voci di un suo addio: a 38 anni e dopo 12 stagioni ai massimi livelli, non sarebbe un evento sorprendente. Warner, però, è una icona di questo sport, per le traversie passate e superate, per la sua altissima qualità di gioco, per il fatto che non ha mai dimenticato gli altri, i bisognosi, ai quali si dedica con generosità fuori dal campo. Tutti, non solo i tifosi di Arizona, spingono dunque perché non lasci la Nfl e disputi anche il prossimo campionato. C'è chi sostiene che nella decisione finale di Warner peseranno i colpi subiti quest'anno (due forti traumi). Ma lui nega che sia così: "I placcaggi violenti non c'entrano, fanno parte del gioco". E sul suo futuro, glissa: "Non ho ancora deciso". Da tutta la squadra di  Arizona l'incoraggiamento a continuare: "E' ancora fortissimo, da come gioca, si allena, partecipa alla vita della franchigia, nessuno di noi crede che si ritirerà". NFL IN LUTTO - Gaines Adams, difensore della squadra di football americano Chicago Bears, è morto all'età di 26 anni per arresto cardiaco, causato a quanto sembra da miocardiopatia dilatativa. Lo si è appreso da fonti medico-legali della Carolina del sud. Jim Coursey, 'coroner' della Contea di Greenwood (dove viveva il giocatore), ha riferito che Adams si è sentito male e la sua compagna ha chiamato un'ambulanza. E' morto poco dopo l'arrivo in ospedale, verso le 8 di oggi ora locale (le 14 in Italia). I primi esami fatti sul corpo dell'atleta mostrano che egli aveva il cuore ingrossato, ma i risultati degli esami tossicologici si conosceranno solo tra qualche mese. RISULTATI PLAYOFF NFL New Orleans Saints-Arizona Cardinals 45-14 Indianapolis Colts-Baltimore Ravens 20-3 Leggi i commenti I commenti dei lettori 
HAITI - Ancora caos ad Haiti nel sesto giorno di emergenza dopo il terremoto. La macchina dei soccorsi fa acqua, gli aiuti arrivano ma il coordinamento di uomini e mezzi rimane un'impresa disperata. Anche perché il grado di distruzione del territorio si rivela di ora in ora più grave. L'aeroporto internazionale di Port-au-Prince non regge all'ingorgo dei voli d'aiuti, dotato com'è di una sola pista. La capacità di scarico è inadeguata e la scelta del governo locale di affidare la gestione dei lavori agli Stati Uniti non risolve il problema. Finora sono giunte sull'isola 180 tonnellate di aiuti, che stentano ad arrivare alle destinazioni finali anche a causa della penuria di mezzi di trasporto e carburante. In serata il governo si è riunito all'aperto, su panchine e sedie di plastica. L'isola nel caos . Anche il principale porto di Port-au-Prince è rimasto pesantemente danneggiato nel sisma. Ieri la prima nave è riuscita ad attraccare, trasportava banane e carbone. Gli Usa, per bocca del generale Ken Keen, responsabile delle operazioni, promettono di rimettere in funzione "al più presto possibile" tutti i porti. Nel frattempo è arrivata la portaerei "Vinson", che fungerà da aeroporto mobile per i soccorsi. Tante strade sono impraticabili, sia per i danni che per i blocchi generati da cumuli di macere e veicoli distrutti e abbandonati. Molte agenzie umanitarie non sono riuscite neanche ad accedere ai propri magazzini. Manca il carburante e manca l'acqua, di cui già metà dell'isola non aveva disponibilità piena prima del terremoto. Le scorte sono esaurite, la capacità di distribuzione ad opera delle squadre di soccorso è minima rispetto alle necessità e a farne le spese sono, in primis, gli ospedali. La Croce Rossa parla di una "situazione disperata". Carenza di cibo, condizioni igieniche critiche . Solo 13mila persone su 3 milioni hanno avuto accesso ai viveri distribuiti dal Programma alimentare mondiale (Pam). La distribuzione è estremamente rallentata. Due convogli con cibo provenienti dalla Repubblica Dominicana sono riusciti ad entrare a Port-au-Prince dopo 12 ore di viaggio. Le condizioni igienico-sanitarie sono ipercritiche, migliaia di cadaveri sono accumulati per le strade e all'esterno degli ospedali. E i sopravvissuti senza tetto non hanno ancora luoghi dove dormire: per ora di tendopoli e rifugi non si parla, si costruiscono capanne di fortuna utilizzando resti e macerie. La situazione è drammatica per molti dei sopravvissuti. L'associazione Medici senza Frontiere dichiara che i suoi operatori non si sono mai trovati di fronte a un così alto numero di persone a cui amputare arti; e un medico intervistato dalla Cnn ha riferito che il 30% dei feritinegli ospedali ha urgente bisogno di operazioni salvavita, altrimenti è destinato alla morte. Saccheggi, polizia uccide un uomo. Si moltiplicano i casi di saccheggio. A Port-au-Prince la polizia ha sparato su un gruppo di persone che cercavano di portare via il possibile dal mercato Hyppolite, e ha ucciso un uomo di trent'anni. Secondo il racconto di un reporter, gli agenti sono arrivati sul luogo del saccheggio armati di fucili d'assalto, hanno aperto il fuoco e colpito la vittima alla testa. Gli altri vandali si sarebbero dati alla fuga. In altre situazioni, i continui furti avrebbero scatenato una vera e propria legge del taglione, con gruppi di persone che scelgono di difendersi da sole. Testimoni hanno riferito di aver trovato i corpi di alcuni saccheggiatori linciati dalla folla o uccisi a colpi di pistola da uomini che hanno poi detto di essere poliziotti in borghese. Un giornalista della Reuters sostiene di aver visto un uomo dato alle fiamme da cittadini inferociti che lo avevano sorpreso a rubare e altri due uomini con ferite di arma da fuoco alla testa e le mani legate dietro la schiena. Il quartiere-ghetto in mano alle gang . Nel frattempo è la polizia stessa ad ammettere che Cite Soleil, uno dei quartieri più degradati della città, è definitivamente tornato in mano alle gang. Le bande armate che operavano già prima del terremoto sono tornate sul territorio, forti anche di una parte dei tremila detenuti fuggiti dal carcere danneggiato dal sisma. La pacificazione di Cite Soleil era stata uno dei pochi successi indiscussi del presidente Renè Preval da quando è stato eletto nel 2006. Ma ora la bidonville è diventata il rifugio provvisorio di 300mila persone. "E' un fatto naturale che le gang siano tornate in quella che è sempre stata la loro roccaforte", ha detto un poliziotto haitiano. Se la situazione andasse completamente fuori controllo, potrebbe diventare ancora più difficile ristabilire l'ordine nella capitale. Le gang, armate di pistole e fucili mitragliatori rubati alle guardie carcerarie durante il terremoto, girano in moto e c'è chi racconta che hanno saccheggiato il ministero della Giustizia appiccando poi il fuoco e distruggendo i documenti che li riguardavano. "Abbiamo paura, sono armati, senza scrupoli e capaci di tutto", ha detto un ragazzo del quartiere Polemica francese: "Favoriti i soccorsi Usa" . Nel totale caos arrivano anche le polemiche tra i soccorritori. In particolare è la Francia a non aver gradito l'assegnazione dell'organizzazione dei soccorsi agli Usa, e per la conseguente gestione del tutto da parte degli americani. Anche se la notizia di una protesta formale inoltrata dal Quay d'Orsay al Dipartimento di Stato resa nota dal segretario di Stato alla Cooperazione, Alain Joyandet, è stata smentita dal portavoce del ministero degli Esteri, Bernard Valero. Se l'Eliseo smorza ogni polemica, l'ambasciatore ad Haiti denuncia come lo scalo sia diventato un'"appendice di Washington" e a due aerei con a bordo ospedali da campo non è stata concessa, venerdì e sabato sera, l'autorizzazione all'atterraggio. Il Washington Post , secondo cui le tensioni circa le priorità assegnate dagli americani sono crescenti, cita anche Italia e Brasile fra i Paesi coinvolti nei ritardi imposti dalla lunga coda di aerei in attesa di atterrare nello scalo in grado di accogliere, spiegavano nei giorni scorsi gli americani, 90 aerei al giorno. La stessa Croce rossa ha visto un suo aereo dirottato su Santo Domingo. "L'aeroporto non è a disposizione della comunità internazionale, ma si è trasformato in un appendice di Washington", ha dichiarato l'ambasciatore francese ad Haiti, Didier Le Bret, dopo che un aereo francese con a bordo un ospedale da campo venerdì non aveva ricevuto l'autorizzazione all'atterraggio dai militari Usa che controllano il traffico aereo dello scalo, situazione che si è ripetuta ieri sera con un aereo di Medici senza frontiere, con a bordo un altro ospedale da campo con sala operatoria. "Ci era stato detto che era una situazione di estrema urgenza, avremmo potuto fare una differenza e salvare delle vite", ha dichiarato il diplomatico. Rientrano i primi italiani. Stamane a Ciampino sono atterrati i primi 13 italiani rimpatriati da Haiti, Tra loro Francesco Nocera, 87 anni, una donna incinta di 6 mesi, tre bambini (due di 2 anni e uno di 10 mesi). C'era anche il gatto di uno dei bambini. A bordo del Falcon dell'Aeronautica Militare tre nuclei familiari: Cristina Iampieri, funzionaria Onu, il padre Bruno, il marito Misha Berlinshi, il piccolo Leonardo di dieci mesi e Pites; Francesco Nocera con la moglie Rosa e la parente Rosaria; Michela Macchiavello, cooperante, con il marito Kobbie Nudie Yeboah ed il figlio Nabi Kweku (due anni); c'erano poi Matteo Menin, volontario Onu ed il piccolo Alessandro Federik, accompagnato da Diane Fabiani, in stato di gravidanza. La mamma di Alessandro, Fiammetta Cappellini, operatrice umanitaria dell'Avsi, non ha voluto lasciare Haiti, dove vive con il marito, come ha spiegato a Ciampino la madre Antonietta. "Fiammetta - racconta - purtroppo non è voluta rientrare in Italia. Ci ha detto che il suo posto è lì e all'inizio non voleva neanche far partire il suo bambino, dal quale non si separa mai. Poi, ieri, in lacrime, ci ha detto che Alessandro non poteva rimanere lì perchè la casa è inagibile e lui in queste notti ha dormito in auto. Ora siamo contenti di riabbracciare nostro nipote". Alessandro, per Alberto Piatti, segretario generale dell'Avsi, "è il testimonial della possibilità di aiutare i bambini di Haiti". A Ciampino c'erano anche i parenti degli altri scampati italiani, ognuno con in mano un cappotto o un capo pesante portato per coprire i propri cari. Anche il sindaco di Roma, Gianni Alemanno, presente all'aeroporto, ad un certo punto si è tolto il cappotto per offrirlo ad uno dei rimpatriati. Dodici i connazionali dispersi. Frattini: "Cancellare il debito". Si è ridotto a 12 il numero degli italiani ancora dispersi dopo il sisma. Lo ha reso noto il ministro degli Esteri, Franco Frattini, al suo rientro in Italia, al termine della sua lunga missione in Africa. Frattini ha ricordato che sono oltre 190 quelli già rintracciati e che sono sani e salvi. L'Italia ha già dato una prima disponibilità e ha impegnato quasi 5 milioni di euro" per gli aiuti al Paese caraibico, ha aggiunto Frattini, che poi si è dichiarato pronto a cancellare subito il debito, di 40 milioni di euro, che Haiti ha con l'Italia. "Vogliamo dare immediatamente questo riconoscimento perchè ci rendiamo conto che è un primo modo per aiutare l'inizio della ricostruzione, ha aggiunto il titolare della Farnesina. Altre persone salvate dalle macerie. Ore decisive per i dispersi. Altre persone sono state trovate vive fra le macerie. Un uomo 58enne è stato estratto dalle rovine di un edificio da un gruppo di soccorso israeliano. Nadine Cardoso, 62 anni, una delle proprietarie dell'Hotel Montana, è stata rinvenuta ancora in vita nei resti dell'albergo. Le altre persone salvate sono una bambina di 7 anni ed un uomo haitiani e una donna americana, soccorsi nelle macerie del Caribbean Market di Port-au-Prince, supermercato dove è stato localizzato un disperso italiano, e dove altre due persone, sicuramente in vita, sono ancora sotto le macerie, con ottime probabilità di essere salvate. Infine, è stato salvato un membro danese della Minustha, la forza di pace Onu ad Haiti; è in buone condizioni di salute. Nell'area di Port-au-Prince sono in azione almeno 43 squadre di soccorso da tutto il mondo, per un totale di quasi 2000 persone, che usano 161 cani specializzati in questo tipo di operazioni nonché sofisticate apparecchiature in grado di rilevare persone sotto i detriti. "Pensiamo ve ne siano ancora e la speranza di salvare altre vite umane non ci abbandona", ha detto una portavoce. 
Google non vuole andare via dalla Cina, ma si opporrà a qualunque forma di filtro. Lo conferma a Repubblica.it una fonte autorevole di Mountain View. L'ultima settimana è stata piuttosto tesa, con il colosso del web americano che ha reso visibili foto e contenuti "proibiti" sul territorio cinese (come il Dalai Lama), suscitando le ire del governo. Ma cosa è successo e soprattutto, cosa succederà? Partiamo da ciò che è accaduto: Google ha subito incursioni da parte di hacker ai propri server cinesi, pieni di dati su persone, organizzazioni e attivisti nel mirino di Pechino. E' di queste ore la notizia che, secondo ricercatori autorevoli, gli attacchi informatici sono partiti dalle autorità cinesi. Dopo l'assalto, Google ha deciso di spezzare il giogo del controllo governativo sui contenuti indicizzati, togliendo ogni tipo di censura. E così i 350 milioni di utenti web cinesi hanno potuto (sebbene più facilmente digitando le chiavi di ricerca in inglese piuttosto che in mandarino) vedere documenti e immagini mai diffuse della storia del loro paese, da Tien an men alle esecuzioni quotidiane. Un evento. A questa mossa Google ha dato seguito paventando l'abbandono del territorio cinese se non fosse cessata ogni forma di controllo governativo ai contenuti restituiti dal motore di ricerca. La risposta di Pechino è stata immediata e perentoria: Google resti pure, ma solo adeguandosi alle leggi locali. Google ha poi risposto facendo sapere di non avere alcuna intenzione di abbandonare la Cina, soprattutto per non lasciare a Microsoft Bing un territorio fertilissimo per il business web. Del resto Steve Ballmer, capo di Microsoft, nei giorni successivi al caso Google-Cina aveva subito rimarcato che mai e poi mai Bing avrebbe lasciato la Cina, continuando ad adeguare il funzionamento del motore di ricerca a quanto Pechino richiede. Senza problemi. Al di là dell'enorme perdita economica che lasciare la Cina rappresenterebbe per Google, sembra che a Mountain View abbiano approfittato dell'ingerenza del governo cinese anche per rinnovare un'immagine di purezza che Big G aveva un po' offuscato accettando - com'è avvenuto al suo avvento in Cina - di censurare i contenuti. Un atteggiamento che cozza con il motto dell'azienda, quel "Don't be Evil" ("Non fare del male") che con la cronaca della censura cinese non ha poi molto da spartire. Quello che succederà tra Google e Cina sarà più chiaro da qui a breve. Adesso lo scenario è in movimento. La sola certezza è che questo braccio di ferro si consuma in uno degli scenari più importanti, forse il perno fondamentale della geopolitica dell'informazione di questo secolo. Gli Stati si non fanno più la guerra, ma a scontrarsi sono la politica e l'informazione, la tecnologia utilizzata per liberare le idee o, quando serve, per rinchiuderle e isolarle. Un conflitto "nuovo" che solo la Rete, nella sua sua natura rivoluzionaria, è in grado di determinare. 
Giro per Trastevere e vedo questo volantino attaccato a un palo. Riproduce quelli fatti per le persone scomparse. Infatti c’è scritto SPARITA. Il volto è quello di una donna a cui viene dato il nome di Natalia. Si dice che è una badante venuta dall’Europa orientale, moldava per l’esattezza, scomparsa mentre preparava il pranzo alla donna di cui aveva cura. I figli, scrivono, ora fanno i turni per assistere l’anziana madre, ma nessuno di loro sa fare iniezioni come Natalia, di cui auspicano il ritorno. E’ una trovata per sensibilizzare l’opinione pubblica: far riflettere su che cosa avverrebbe se di colpo tutti gli immigrati, come questa Natalia, tornassero a casa loro. Funziona? Giudicate voi. Sul volantino qualcuno ha scritto a penna: “Speriamo che è morta”. La morale è: chi disprezza l’altro disprezza la sintassi. PAUSA PUBBLICITARIA: Oh, “La prima cosa bella” è davvero un bel film, saraffo ma bellino. 
ROMA - La marcia spedita in campionato dell'Itas Diatec Trentino subisce un brusco stop a Cuneo. La formazione gialloblu cede per 3-1 (18-25, 25-17, 25-17, 25-22) ai padroni di casa della Bre Banca Lannutti nel big match del sesto turno del girone di ritorno, registrando la prima sconfitta in campionato del 2010 e dell'intero girone di ritorno proprio nello scontro diretto fra prima e seconda della classe. Un ko che, anche grazie al cospicuo margine di punti conquistato in precedenza rispetto alle prime inseguitrici, non mette comunque a repentaglio il primato dei campioni del mondo e d'Europa, che attualmente possono ancora disporre di ben cinque punti di vantaggio proprio sulla stessa Cuneo e sette su Treviso. Decisive per le sorti del match l'ottima prestazione di Parodi (16 punti, con il 70% a rete e il 91% in ricezione conditi anche da due ace) e quella precisa degli ex Grbic e Fortunato (sette su sette in primo tempo), a cui ha saputo rispondere colpo su colpo solo Herpe. Combattuto ed elettrico il derby veneto del PalaVerde tra la Sisley Treviso e la Marmi Lanza Verona: la spuntano gli orogranata per 3-2 (19-25, 25-20, 22-25, 25-22, 15-10) sfoderando un Fei monumentale (24 punti) al quale si è degnamente contrapposto Lasko (21). L'altro tie-break della domenica va in scena a Macerata, dove la Lube Banca Marche Macerata piega in rimonta per 3-2 (25-23, 22-25, 23-25, 25-20, 16-14) i campioni d'Italia della CoprAtlantide Piacenza, sfruttando la vena realizzativa del solito Omrcen (26 punti). PalaIper amaro per la Trenkwalder Modena, che cede per 3-1 (27-25, 16-25, 25-22, 25-15) di fronte all'Acqua Paradiso Monza nonostante i 25 palloni schiacciati a terra da Dennis (24 di Gavotto tra i ragazzi di Berruto). Detto del 3-1 (18-25, 25-16, 25-21, 25-16) con cui nell'anticipo di ieri la Tonno Callipo Vibo Valentia si è sbarazzata della Rpa-LuigiBacchi.it., la giornata di regular-season, che vedeva riposare la Prisma Taranto, offriva due sfide quasi cruciali per la salvezza. Fanno un bel passo in avanti l'Andreoli Latina e la Yoga Forlì: i pontini violano per 3-0 (25-18, 25-22, 25-23) il parquet dell'Aran Cucine Abruzzo Pineto con 22 punti di Giombini, mentre i romagnoli battono al per 3-1 (17-25, 25-20, 25-19, 25-19) la Esse-Ti Carilo Loreto con 18 di Carrol e Maric. LUBE BANCA MARCHE MACERATA - COPRATLANTIDE PIACENZA 3-2 (25-23, 22-25,  23-25, 25-20, 16-14) - LUBE BANCA MARCHE MACERATA: Raymaekers 6, Cisolla 15,  Paparoni (L), Vermiglio 2, Bartoletti 2, Fantin, Martino 15, Monopoli, Omrcen  26, Podrascanin 8. Non entrati Smerilli, Swiderski. All. De Giorgi.  COPRATLANTIDE PIACENZA: Boschi, Rak 10, Meoni, Marshall 17, Grassano 2, Sequeira  1, Zlatanov 19, Bravo 11, Rinaldi (L), Oivanen, Bjelica 13. Non entrati  Marretta, Urnaut. All. Lorenzetti. ARBITRI: Sobrero, Castagna. NOTE - durata  set: 29', 27', 32', 30', 18'; tot: 136'. BRE BANCA LANNUTTI CUNEO - ITAS DIATEC TRENTINO 3-1 (18-25, 25-17, 25-17,  25-22) - BRE BANCA LANNUTTI CUNEO: Wijsmans 14, Henno (L), Parodi 16, Fortunato  10, Nikolov 14, Grbic 3, Mastrangelo 12, Patriarca 1, Pieri (L). Non entrati  Ariaudo, Nuti, Jeroncic, Peda. All. Giuliani. ITAS DIATEC TRENTINO: Kaziyski 1,  Gallosti (L), Birarelli 7, Portuondo Juantorena 10, Zygadlo 1, Vieira De  Oliveira, Vissotto Neves 2, Sala 2, Sokolov 12, Corsini 5, Herpe 14, Bari (L).  Non entrati Fedrizzi. All. Stoytchev. ARBITRI: Cipolla, Rapisarda. NOTE -  Spettatori 4400, incasso 31000, durata set: ; tot: 0'. TONNO CALLIPO VIBO VALENTIA - RPA-LUIGIBACCHI.IT PERUGIA 3-1 (18-25, 25-16,  25-21, 25-16) - TONNO CALLIPO VIBO VALENTIA: Gonzalez 9, Andrae 10, Saraceni,  Simeonov 19, Quiroga 12, Tencati 9, Barone 11, Cicola (L). Non entrati  Cannistrà, Corvetta, Marquez, Ferraro, Moltò. All. Uriarte. RPA-LUIGIBACCHI.IT  PERUGIA: Hubner 6, Savani 15, Bucaioni, Cernic 10, Nemec 4, Ogurcak, Sintini 2,  Pippi (L), Stokr 15, Bovolenta 3. Non entrati Botti, Lo Bianco, Fanuli. All. Di  Pinto. ARBITRI: Pessolano, Barbero. NOTE - Spettatori 700, incasso 2300, durata  set: 32', 24', 27', 24'; tot: 107'. ACQUA PARADISO MONZA - TRENKWALDER MODENA 3-1 (27-25, 16-25, 25-22, 25-15)  - ACQUA PARADISO MONZA: Sivula 1, Rauwerdink 8, Krumins, Semenzato, Forni 9,  Molteni 7, Buti 5, Travica 6, Gavotto 24, Exiga (L). Non entrati Pesenti,  Haldane, Tuominen. All. Berruto. TRENKWALDER MODENA: Manià (L), Soli, Kooistra  4, Ciabattini, Dennis 25, Pagni 1, Kooy 12, Esko 7, Diaz Mayorca 14, Piscopo 5.  Non entrati Bigarelli Luca. All. Prandi. ARBITRI: Perri, Cinti. NOTE -  Spettatori 2300, incasso 4100, durata set: 33', 22', 28', 23'; tot: 106'. SISLEY TREVISO - MARMI LANZA VERONA 3-2 (19-25, 25-20, 22-25, 25-22, 15-10)  - SISLEY TREVISO: Carletti, Fei 24, Horstink 10, Papi 1, Farina (L), Kohut 6, De  Togni 9, Bontje 3, Maruotti 15, Garcia 3. Non entrati Sabbi, Vanin, Cuda. All.  Piazza. MARMI LANZA VERONA: Groppi, Latelli, Sottile, Della Lunga 16, Lasko 21,  Kovar, Curti 1, Holt 10, Galabinov, Colaci (L), Kromm 14, Howard 5. Non entrati  Peslac. All. Bagnoli. ARBITRI: Caltabiano, Boris. NOTE - Spettatori 1300,  incasso 4100, durata set: 29', 24', 29', 24', 14'; tot: 120'. ARAN CUCINE ABRUZZO PINETO - ANDREOLI LATINA 0-3 (18-25, 22-25, 23-25) -  ARAN CUCINE ABRUZZO PINETO: Perez Moreno 10, Modica, Lampariello (L), Royal  Enrique, Sborgia 6, Di Franco 7, Perazzolo 12, Ereu 12, Armeti (L), Gradinarov  1. Non entrati Ravellino, Roberts, Centorame. All. Fant. ANDREOLI LATINA: Van  Den Dries, Giovi (L), Snippe 5, Nikic 4, Fabroni 3, Geric 13, Vujevic 9,  Spairani 5, Giombini 22. Non entrati Gitto, Cortina, Saitta. All. Medei.  ARBITRI: Sampaolo, Pasquali. NOTE - durata set: 25', 25', 25'; tot: 75'. YOGA FORLì - ESSE-TI CARILO LORETO 3-1 (17-25, 25-20, 25-19, 25-19) - YOGA  FORLì: Coscione 1, Carrol 18, Popp 10, Stancu 6, De Pandis (L), Loglisci 10,  Maric 18, Gotch. Non entrati Mengozzi, Ainsworth, Bianchi, Casadei, Bacci. All.  Molducci. ESSE-TI CARILO LORETO: De Angelo Freitas 11, Marra (L), Marzola,  Diachkov 16, Van Dijk 10, Tereshin, Visentin 2, Vigilante 3, Belcecchi, Paoli 5,  Cester 4, Shumov 10. Non entrati Dolfo. All. Moretti. ARBITRI: Santi,  Saltalippi. NOTE - Spettatori 2400, incasso 9000, durata set: 26', 26', 27',  26'; tot: 105'. Leggi i commenti I commenti dei lettori 
NAPOLI - Non è una frenata, né per il Napoli, né per il Palermo, lo 0 a 0 del San Paolo. Vero, i partenopei perdono il terzo posto, ma sono da soli al quarto e al momento buttano fuori la ben più quotata Juventus dalla zona Champions League. Il Palermo dal canto suo conferma i progressi esibiti sotto la guida Delio Rossi: ora l'Europa, anche quella più nobile, non è lontanissima. Cenno anche sui ruolini dei due tecnici, senza macchia da quando hanno preso possesso delle rispettive panchine. Nel complesso, pari giusto: bel primo tempo, ripresa più tattica, sempre nel sostanziale equilibrio. LA PRODEZZA DI DE SANCTIS - Mazzarri opta per una mediana di quantità, con Hamsik e Quagliarella tra le linee a sostegno di Denis. Rossi deve fare a meno della regia di Liverani: Nocerino, che lo sostituisce tatticamente, corre di più ma non ha il fosforo dell'ex laziale. Ne consegue che Miccoli deve rimediare alla mancanza di geometrie, tornando spessissimo in mediana. Magari è per questo che l'attaccante tascabile, leggermente appannato dal faticare, non azzecca la finta giusta nel calciare un rigore generosamente concesso da Orsato per fallo di Rinaudo su Cavani: De Sanctis è perfetto nel distendersi in tuffo all'angolo. MA ANCHE SIRIGU... - Il rigore arriva nella fase centrale, la migliore del Palermo: De Sanctis si ripete a breve su corner velenosissimo di Miccoli, poi dopo aver neutralizzato una incursione di Cavani, ringrazia l'imprecisione di Simplicio, che non becca la porta vuota dalla media distanza. Ovviamente il Napoli stia a guardare. Gli uomini di Mazzarri individuano nelle incertezze del romeno Goian il tallone d'Achille della difesa: Hamsik approfitta di un suo disimpegno errato per scagliare un diagonale fuori di poco, Denis addirittura lo usa come perno per piazzare una girata ben parata da Sirigu. Serata da portieri insomma: quello rosanero è superlativo su una punizione laterale di Gargano, una di quelle in cui la palla filtra dalla giungla e rischia di fregare tutti. RIPRESA SOTTO RITMO  - Nella ripresa, partenza a razzo del Napoli: bene Bovo in chiusura di Quagliarella, ancora provvidenziale Sirigu su incursione di Hamsik. A parte questo, il ritmo lascia spazio alla tattica. Ci prova maggiormente il Napoli, che però pecca di lucidità in zona offensiva: da segnalare Dossena, che fa il suo esordio interno, alternando cose buone ad altre (parliamo di meccanismi) che vanno ovviamente perfezionate. Nel Palermo, alziamo notevolmente il voto a Goian, che sale in tutti i sensi, beccandole di testa praticamente tutte, e citiamo un paio di incursioni pericolose di Bresciano sventate all'ultimo momento dalla difesa. DE LAURENTIIS ARRABBIATO - Non sembra di grande umore il presidente del Napoli Aurelio De Laurentiis nel post gara, forse per quel rigore generoso concesso al Palermo: "Meglio non parlare di questa partita: ci sono delle situazioni che detesto e delle quali dunque non voglio parlare. Il calcio è talmente palese, che non c'è bisogno di parlare. Meglio così. L'unica cosa che mi interessa in questo momento è che il Napoli si trova in piena zona Champions League". MAZZARRI: "ERAVAMO STANCHI" - Walter Mazzarri analizza la prova del Napoli. "Buona partenza pur con qualche rischio, ma ottimo primo tempo nel quale c'è mancato l'ultimo passaggio sul campo pesante. Nella ripresa siamo calati a livello di energie, ma in questo periodo stiamo giocando molto. Inoltre non dimentichiamo le assenze, Lavezzi in una gara come questa avrebbe fatto molto comodo. Cigarini entrato troppo tardi? Ho preferito non alterare certi equilibri. Dossena? Bisogna aspettarlo, deve solo ritrovare la forma fisica" ROSSI RECRIMINA - Delio Rossi invece manifesta un pizzico di rammarico: "Ai punti avremmo meritato di vincere. E' stata una partita virile, anche se nella ripresa siamo ripartiti poco". La prova di Miccoli: "Peccato per il rigore, lui di solito è un cecchino che non sbaglia mai". Dopo la vittoria con il Milan, il pari a Napoli: "Sono prestazioni che accrescono l'autostima". Gli obbiettivi: "Lavoriamo, abbiamo molti giovani, va costruita una mentalità ed ora è meglio non guardare la classifica" Napoli e Palermo 0-0. Napoli (3-4-3): De Sanctis, Grava, P. Cannavaro, Rinaudo, Maggio, Pazienza (39' st Cigarini), Gargano, Aronica (17' st Dossena), Hamsik, Quagliarella, Denis (34' st Hoffer). (1 Iezzo, 96 Contini, 16 Zuniga, 18 Bogliacino). All.: Mazzarri. Palermo (4-3-1-2): Sirigu, Cassani, Bovo, Goian, Balzaretti, Migliaccio, Nocerino, Bresciano, Simplicio, Cavani (33' st Budan), Miccoli (12' st Pastore). (1 Brichetto, 21 Melinte, 88 Blasi, 14 Bertolo, 90 Hernandez). All.: D. Rossi Arbitro: Orsato di Schio Angoli: 3-3. Recupero: 1' e 4'. Ammoniti: Rinaudo, Nocerino, Cavani, Migliaccio e Bovo per scorrettezze; De Sanctis per proteste; Simplicio e Quagliarella per comportamento non regolamentare. Spettatori: 60 mila. Note: al 21' pt Miccoli si è fatto parare da De Sactis un calcio di rigore concesso dall'arbitro Orsato per un fallo di Rinaudo su Cavani. Leggi i commenti I commenti dei lettori 
Altre ipotesi fatte per l'anagramma di "O stracciatella nostra" (ricordo che deve essere un piatto in un menù, e possibilmente un dessert). Piero Nissim propone un dessert veronese: Tranci alla Canterosta (da Cantero, frazione del Comune di Rovere - VR) Fabio Bertoneri propone una Stra-crostata all'Anice commenta: "mentre riesco a immaginare una "stra-crostata" [io no, ndr ], non so immaginare il gusto di una crostata all'anice". In realtà Bertoneri ha trovato su Internet la ricetta di una crostata in cui c'entra anche l'anice, anzi quella specie che si chiama "anice stellato". Al che, comprensibilmente, cambia il suo anagramma in: crostata all'anice star. Daniela Grifi propone invece una crostatina alla cresta. Sarà mai esistita? 
KIEV - Finiscono al ballottaggio - il 7 febbraio -, come ampiamente previsto, le elezioni presidenziali ucraine. Almeno secondo gli exit poll del primo turno, che vedono in testa il leader dell'opposizione filorussa Viktor Ianukovich (31,5%-37,66%) e la premier filo occidentale Iulia Timoshenko (25%-27,2%), con un distacco che varia da 4 a 11 punti. Entrambi si dicono sicuri di vincere: Ianukovich sogna la rivincita dopo l'annullamento per brogli della sua elezione a presidente nel 2004, sull'onda della "rivoluzione arancione" filo-occidentale mentre la Timoshenko, simbolo di quella rivolta, ha intenzione di fare uno sgambetto al favorito. Il presidente uscente Viktor Iushenko, un tempo alleato della Timoshenko che nel 2004 lo aiutò a salire sulla sedia più alta dello Stato, sembra avviato al termine della carriera poltica dopo la sconfitta di questo primo turno: tutti gli exit poll lo danno addirittura quinto, intorno al 5%-6%.  Vera sorpresa di queste elezioni, anche se in parte annunciata dai sondaggi, è la terza posizione strappata dall'oligarca ed ex presidente della Banca centrale Serghiei Tighipko, che gli exit poll accreditano sopra il 10% (tra l'11,6% e il 13,5%). Ha ribadito che non si schiererà né per Ianukovich (fu capo del suo staff elettorale dieci anni fa) né per la Timoshenko, anche perché probabilmente i suoi elettori si divideranno in ogni caso tra i due, e lui potrà giocare su due tavoli. Con questo pacchetto di voti è destinato sicuramente a giocare un futuro ruolo nella politica ucraina e qualcuno non esclude possa fare il premier, soprattutto con Ianukovich, il cui partito delle Regioni ha già cominciato a corteggiarlo. La Timoshenko, invece, ha già lanciato un appello a tutti i "candidati democratici", in particolare al suo ex alleato della "rivoluzione arancione" Viktor Iushenko e all'ex presidente del parlamento Arseni Iatseniuk (circa il 7% per gli exit poll), e ha accusato Ianukovich di essere "un rappresentante dei circoli criminali e dell'oligarchia". Lo staff della Timoschenko conta anche sugli elettori di Tighipko, del presidente del parlamento Volodimir Litvin e dell'ex ministro della difesa Anatoli Gritsenko. In effetti se Ianukovich appare aver già fatto quasi il pieno dei suoi voti, la premier ha maggiori possibilità di far convogliare le preferenze disperse nel primo turno. Il suo carisma, le sue origini e la sua politica pragmatica con il Cremlino la rendono inoltre più capace di incursioni nell'est e nel sud russofoni del Paese, tradizionali roccaforti di Ianukovich. In caso di vittoria, inoltre, Timoshenko ha maggiori possibilità di rafforzare la sua maggioranza parlamentare senza passare per elezioni politiche anticipate, che prolungherebbero l'instabilità nel Paese. Complessivamente la commissione elettorale centrale non ha rilevato irregolarità, a parte alcuni episodi, e nessuno dei candidati finora ha avanzato accuse di brogli di massa, come si temeva alla vigilia. 
La Juventus con il Chievo ha toccato il fondo? Sì, possiamo dirlo: un disastro l'organizzazione, un disastro i singoli. Difficile decidere da dove cominciare la caccia al colpevole tra Ferrara e i giocatori per quello che si è visto a Verona, difficile capire da dove la Juventus possa ripartire o fino a dove possa precipitare. Aveva probabilmente capito già tutto Ferrara che non si era illuso per la vittoria con il Napoli in Coppa Italia e che aveva già riacceso prematuri entusiasmi: ricordava che era meglio guardarsi alle spalle piuttosto che fare conti su Inter e Milan. Ora anche conquistare un posto in Champions appare un'impresa. Ma se si vuole mettere un punto e ricominciare, c'è una fase che è obbligata: chi ha programmato questa stagione deve ammettere il fallimento e prendersene la responsabilità. Una serie incredibile di errori tecnici e gestionali che non possono ricadere solo sulle spalle di Ferrara e i giocatori . Blanc e Secco riconoscano i loro errori perché solo così possono sperare di non ripeterli. E' l'unica condizione credibile e seria per dare il via ad una nuova era. Perché la lista degli errori è lunga e aspetta risposte. 1) L'Inter si è rinforzata con Pandev, il Milan con Beckham, la Roma con Toni. La Juventus si è presentata in campo contro il Chievo con Paolucci, che mi scuserà, non era titolare neanche con il Siena. Può un progetto serio ripartire da Paolucci? 2) Era meglio giocare senza punte, o con il solo Del Piero o inventando qualcosa come fece Spalletti con la Roma e Totti. 3) Secco, direttore sportivo, è sempre in tribuna per le partite della Juventus. Perché non va a studiare i giocatori italiani e stranieri da comprare? Dovrebbe essere la parte più importante del suo lavoro. Forse non avrebbe preso Felipe Melo per farlo giocare in un centrocampo a rombo. Non avrebbe speso tanti soldi per Diego, andando ad inserire un altro attaccante importante nell'unico reparto che con Del Piero, Trezeguet, Amauri e Iaquinta era all'altezza di Inter e Milan. Forse avrebbe trovato quei difensori e centrocampisti che realmente servono alla Juventus. Forse avrebbe speso meglio 50 milioni di euro. 4) Focacce, incontri, ammiccamenti: da un anno sulla Juventus aleggia l'ombra di Lippi. Ha "bruciato" prima Ranieri e ora blocca tutti i possibili  rinnovamenti tecnici.  Dal presidente Blanc e da Secco mai una decisa smentita o una definitiva conferma. 5) A Blanc piaceva parlare di scudetto e di stelle dopo le illusorie vittorie di inizio campionato: con troppa fretta aveva messo la Juventus sul piano dell'Inter. Si sbrighi a riconoscere di aver sbagliato valutazioni e scelte e indichi presto la nuova strada. Due parole anche per l'Inter che ormai stenta da settimane. A Bari, Mourinho ne ha inventata un'altra: "La squadra di Ventura era bene organizzata in campo, ho dovuto cambiare tattica, coprirmi meglio e giocare in contropiede". Ai miei tempi quando giocavo con la Juventus,  erano le squadre di provincia che ci affrontavano puntando solo sul contropiede. Ora basta l'organizzazione del Bari a costringere l'armata Inter  di Snejider, Milito, Pandev, Balotelli ecc. a chiudersi in difesa. Cambiano i tempi. Una leggenda del calcio, racconta che un direttore sportivo cercò di spiegare allo storico presidente del Catania, Massimino, che la squadra non vinceva: "perché manca l'amalgama", "E allora compriamo amalgama..." rispose Massimino. Se Moratti lo avesse saputo avrebbe comprato "organizzazione"  e risparmiato tanti milioni di euro. Massimo Mauro da questa settimana comincia a collaborare con Repubblica. it  per dare visibilità alla "Fondazione Vialli e Mauro per la ricerca e lo sport" www. fondazionevialliemauro. com info@fondazionevialliemauro.com segreteria@fondazionevialliemauro.com Leggi i commenti I commenti dei lettori 
SANTIAGO DEL CILE - Dopo vent'anni di governi di centrosinistra, la destra cilena torna al potere per la prima volta dal ritorno della democrazia nel Paese. Alle elezioni presidenziali il candidato conservatore Sebastian Piñera ha ottenuto il 52% dei consensi, contro il 48,12% dell'esponente del centrosinistra, Eduardo Frei. "Il paese ha virato a destra, la tendenza è chiara" ha detto il ministro dell'Interno del governo uscente della presidente Bachelet, Edmundo Perez Yoma, informato dei risultati al 60% dei seggi scrutinati. Al primo turno elettorale del 13 dicembre, Piñera aveva ottenuto il 44% dei voti a fronte del 29,6% andato a Frei. Il candidato della Concertacion, la coalizione fra socialisti, democristiani e radicali, non ce l'ha fatta: negli ultimi giorni aveva rimontato molte posizioni ma, nel testa a testa finale, si è imposto il miliardario imprenditore della destra. Frei si congratula con il vincitore . Di fronte ai risultati, è stato lo stesso Frei a complimentarsi con il rivale: "Mi congratulo con lui - ha detto il candidato sconfitto - e gli auguro un mandato di successo". Era dal lontano 1958 che la destra cilena non vinceva un'elezione regolare nel paese. Alle presidenziali di quell'anno Jorge Alessandri sconfisse Eduardo FRei, padre dell'attuale candidato della Concertacion. Il presidente imprenditore . Piñera ha sessant'anni, è sposato e ha quattro figli, ed è un imprenditore con uno dei patrimoni più consistenti dell'intera America Latina, con partecipazioni nei settori della tv, del calcio, della sanità e delle compagnie aeree. Laureato in economia, master ad Harvard ("il mio primo giorno di lezione fu quello del golpe in Cile, l'11 settembre del 1973"), dopo il suo rientro a Santiago ha lavorato per la Commissione economica dell'Onu, in particolare in programmi contro la povertà. Studi che successivamente mise da parte per entrare nel "business", fin da subito con successo, visto che è stato presidente della banca d'investimenti Citicorp, per poi mettersi in proprio, creando tra l'altro la prima società che introdusse in Cile le carte di credito. Ora è tra i principali azionisti della linea aerea Lan oltre a essere presente, tra l'altro, anche nei settori della sanità e dei media (è proprietario di Chilevision, una delle tv più viste del Paese). Piñera e la politica . Per Piñera, queste sono le seconde presidenziali. Nel 2005 fu sconfitto al ballottaggio dalla Bachelet: in quell'occasione, prima del voto l'imprenditore cedette alcune delle sue imprese per evitare l'accusa di conflitti d'interesse, problema che ora è però ancora del tutto aperto. Pinera è in politica dal 1990, quando entrò nel partito di destra Renovacion Nacional. Figlio di uno dei fondatori della Democrazia Cristiana, con un fratello che è stato ministro di Pinochet, Pinera votò per il 'no' nello storico plebiscito sul dittatore del 1980. "Sono in arrivo tempi migliori" . "Il cambiamento per il Cile è positivo: sarebbe come aprire una finestra per far entrare aria fresca" aveva commentato subito dopo aver votato, dichiarandosi convinto che a vincere sarebbe stata la sua coalizione di destra "Coalicion por el cambio": "Per il nostro paese - aveva chiosato - sono in arrivo tempi migliori". Piñera incarna la nuova destra cilena, non molto lontana dalle ricette pro-mercato - ma con un ruolo attivo dello Stato - sostenute in questi anni dalla "Concertacion" di centrosinistra. Gli interrogativi degli osservatori su Piñera riguardano soprattutto quanto l'imprenditore si lascerà influenzare dagli ambienti ex pinochetisti, anche per quel che riguarda la nomina dei ministri o di uomini chiave nel suo esecutivo. Nonostante tutti gli sforzi di presentare un volto nuovo e moderato della destra, resta il peso del passato: i due partiti che lo hanno appoggiato sono anche gli unici che non hanno combattuto la dittatura. Frei, l'illusione del sorpasso . A poche ore dal ballottaggio il vantaggio di Piñera, candidato dell'Alianza fra Udi e Renovacion Nacional (i due  partiti della destra) sull'ex presidente Eduardo Frei, candidato della  Concertacion (socialisti, radicali e Dc), s'era ridotto a meno di due punti in  percentuale. A favore di Frei,  nelle ultime settimane di campagna elettorale, avevano giocato tre fattori.  L'appoggio esplicito di Michelle Bachelet, presidente uscente che per legge non  può ripresentarsi ad un secondo mandato ma che conclude la sua gestione con un  80% di approvazione; l'appello di Marco Enriquez-Ominami, il giovane candidato  che nel primo turno ha spaccato il centrosinistra ma alla fine ha invitato i  suoi elettori (20 %) ad eleggere Frei; e qualche gaffe di Piñera che, tra  l'altro, non aveva neppure escluso a priori di poter utilizzare, nel suo eventuale  governo, ministri che abbiamo lavorato con Pinochet durante la dittatura militare  (1973-89). 
