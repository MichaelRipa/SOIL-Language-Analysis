PERUGIA - Avrebbe negato ogni addebito il capo della Protezione Civile, Guido Bertolaso, interrogato oggi dai magistrati perugini titolari dell'inchiesta sulle cosiddette "grandi opere". L'interrogatorio, iniziato intorno alle 15, è durato circa cinque ore. Ai pm Sergio Sottani e Alessia Tavarnesi, Bertolaso avrebbe dichiarato di non aver avuto alcun rapporto sessuale all'interno del Salaria Sport Village, di non aver avuto alcun ruolo tecnico nell'assegnazione degli appalti oggetto dell'indagine. Per quanto riguarda l'amicizia con l'imprenditore Diego Anemone, il numero uno della Protezione Civile non avrebbe negato il rapporto, ma avrebbe detto che si trattava di un'amicizia di lungo corso e che nulla riguardava l'assegnazione degli appalti. "Non eravamo preoccupati prima e lo siamo ancora meno oggi - dichiara alla fine il legale di Bertolaso, Filippo Dinacci, che col collega Giovanni Dean assiste il capo della protezione civile -. L'interrogatorio si è svolto in un clima molto sereno e sono stati forniti tutti i chiarimenti necessari ". Dinacci si è detto "fiducioso che quanto prima la magistratura possa definire questa vicenda, prendendo atto che il dottor Bertolaso non è coinvolto nei fatti". "Abbiamo prodotto consistenti prove documentali - conclude il legale - dirette a dimostrare la totale estraneità a questo processo". In base alle indagini sui grandi appalti, le commesse sarebbero state assegnate in base a un sistema "gelatinoso", in cui una delle merci di scambio era il sesso. Di qui la richiesta di chiarimenti sulle frequentazioni di Bertolaso al Salaria Sport Village. In cui era spesso ospite proprio Diego Anemone, l'imprenditore arrestato per corruzione con i tre alti dirigenti ministeriali Angelo Balducci, Fabio De Santis e Diego Della Giovampaola. Nelle intercettazioni, Bertolaso è stato sentito annunciare che sarebbe passato volentieri al centro sportivo "per una ripassata". Sedute di fisioterapia, aveva spiegato il capo della protezione civile. A cui, invece, Anemone avrebbe preparato "qualcosa di megagalattico". Non sembrano invece avere niente di terapeutico gli incontri sollecitati da Fabio De Santis e Mauro Della Giovampaola. Il 17 ottobre 2008, i due dirigenti sono a Venezia e chiedono ad Anemone di organizzare per loro una serata, precisando che soggiornano al Gritti Palace, "sei, quasi sette stelle", e che deve "essere tutto equivalente". L'ingresso nel club ristretto delle imprese ammesse a lavorare per i Grandi Eventi comporta "sacrifici" e "anni di buttamento di sangue", ad ascoltare l'imprenditore Francesco Maria De Vito Piscicelli del Consorzio Novus. Famoso, in negativo, perché il 6 aprile 2009, poche ore dopo il terremoto in Abruzzo, "con le macerie ancora calde" (scrive il gip), "rideva dentro il letto" pensando ai lavori di ricostruzione. Il 22 marzo 2008 De Vito Piscicelli racconta al cognato di essere stato costretto, per far fronte alle richieste avanzategli dall'"ufficio di via della Ferratella", a contrarre un prestito di 100 mila euro con "soggetti campani": "... gente che è meglio che ci stai lontano, se si sgarra è la fine". 
TERAMO - Un sacerdote quarantenne di origini indiane è stato arrestato nel Teramano per violenza sessuale su una bambina di 10 anni. L'episodio - secondo quanto si è appreso - sarebbe avvenuto nell'abitazione della bambina nei giorni di Natale 2009. Alle indagini ha collaborato la Curia di Teramo. A denunciare la violenza erano stati gli stessi genitori della bambina i quali avevano raccolto una confidenza della figlia. Dalle indagini dei carabinieri sarebbero emersi elementi tali da indurre la Procura della Repubblica a chiedere l'arresto che è stato ordinato dal Giudice delle indagini peliminari 
ROMA - Per annunciare l'inizio dell'anno della Coppa del Mondo e per celebrare il duraturo legame tra  PUMA e il calcio Africano (l'azienda sponsorizza 12 squadre africane, cinque delle quali si sono qualificate per la coppa del mondo), PUMA ha chiesto  a Kehinde Wiley, uno degli artisti africani più eclettici al mondo, di creare  quattro originali opere d'arte ispirate a tre dei più premiati giocatori africani. Wiley è conosciuto per ritrarre in maniera contemporanea gli uomini afro-americani in pose prese dagli annali della storia dell'arte , usando in modo  distintivo grafiche ed elaborati sfondi colorati. I giocatori sponsorizzati PUMA, Samuel Eto'o del Camerun, John Mensah del Ghana e Emmanuel Eboué della Costa d'Avorio hanno posato per Wiley, che ha dipinto tre ritratti di ognuno, indossando la loro divisa ufficiale delle rispettive squadre. E' stato poi ritratto il quadro "Unity", dipinto con tutti e tre i giocatori insieme, che simboleggiano gli stati uniti d'Africa. La posa dei giocatori è ispirata ad una "statua" che Wiley ha scoperto durante un viaggio nel continente africano. Nel dipinto "Unity", i giocatori indossano la divisa PUMA Unity, un'uniforme limited edition progettata per essere la terza divisa delle squadre africane Puma,  che simboleggia l'unità del continente africano. Il gradiente di colore che spazia dal marrone al blu rappresenta la progressione dalla terra al cielo. Il colore marrone della divisa fa parte di un pantone PUMA realizzato su misura, creato mixando campioni di terra di quattro differenti nazioni africane  -  Ghana, Camerun, Costa d'Avorio e Mozambico. In ogni ritratto Wiley cattura l'essenza di ogni giocatore usando come ispirazione la ricca eredità, i costumi e la gente dell'Africa. "PUMA è stata fortunata a poter collaborare con un artista così eclettico com'è  Kehinde Wiley" ha detto Antonio Bertone, responsabile marketing PUMA AG. "Il suo gusto per il design, il colore e la composizione, cattura brillantemente lo spirito e la passione dell'Africa e i giocatori che ha dipinto. Il suo stile completa perfettamente la vibrante cultura dell'Africa moderna e del marchio PUMA" Leggi i commenti I commenti dei lettori 
Resta in carcere Nicola Testini, il carabiniere già coinvolto nell'inchiesta sul presunto ricatto ordito ai danni di Piero Marrazzo ed accusato anche dell' omicidio di Gianguarino Cafasso, il pusher dei viados di via Gradoli, a Roma. Lo ha deciso il tribunale del riesame presieduto da Anna Criscuolo. Testini, tramite i suoi legali, Valerio Spigarelli e Marina Lo Faro, aveva impugnato l'ordinanza di custodia cautelare emessa dalla magistratura per l'omicidio di Capasso. Testini ha respinto l'accusa, ma la procura di Roma ritiene invece che a provocare la morte dello spacciatore per overdose di eroina mascherata da cocaina sia stato lo stupefacente cedutogli dal carabiniere. Dopo l'udienza tenutasi in Tribunale, Testini è stato accompagnato nell'ufficio del procuratore aggiunto Giancarlo Capaldo per essere interrogato anche alla presenza del sostituto Rodolfo Sabelli, ma si è avvalso della facoltà di non rispondere. Non è escluso a questo punto che i difensori dell'indagato decidano di ricorrere in Cassazione contro l'ordinanza emessa dal Tribunale del riesame. 
Il grande sogno borghese: vesto l’abito e mi fingo, per una volta, un rispettabile libero professionista. Ho un milione di euro da spendere (non è vero!), la mia giovane famiglia vuole una casa di qualità in una delle zone residenziali in trasformazione: Citylife sulla vecchia Fiera, Residenze Porta Nuova tra Garibaldi e Repubblica. Due interventi di punta che daranno modi di abitare nuovi, pensati da zero su grandi spazi. Una nuova Città ideale, dove tutto si sviluppa armonico dagli assi viari ai trasporti pubblici, dal verde ai progetti archistar, fino alle «amenities» (così il pieghevole) per avere ulteriori saloni e palestre e ritrovi sotto casa. È anche un’alternativa alle solite case Vecchia Milano con la ringhiera e le scale in pietra, di rado l’ascensore e il box, i cortili stretti e quella luce debole. Stessi luoghi in cui l’Adalgisa si lamentava del lucidatore di parquet, secoli fa. Io no, cerco «un nuovo paradigma di città, dove lavoro, casa, servizi, cultura e ricreazione si sposano in una cornice che rispetta l’ambiente, è sicura e si avvale di eccezionali standard architettonici» (ancora dai pieghevoli). Vado a vedere. CityLife ha uno spazio vendite aereo, di plastici e legni chiari. Le consegne già ritardano un anno, niente sarà pronto prima di fine 2012. C’è chi dice slitteranno ancora, perché la crisi ha indebolito i grandi azionisti costruttori (e alcuni, come Toti e Ligresti, vorrebbero passare la mano). Chiedo un trilocale di un centinaio di metri quadrati, con box e ogni annesso. Le tre torri  non sono abitative, ma più in basso, attorno, c’è scelta. Tipo 100 metri calpestabili al nono piano per 1,06 milioni di euro, 112 metri all’ottavo a 1,16 milioni, un sesto per un milione, 120 per 1,12 milioni. Tutti trilocali griffati Daniel Libeskind. Le variazioni di prezzo dipendono da esposizione taglio altezza, la media è sui 9mila euro al metro, in una banda da 7.500 a oltre 10mila. Oppure ci sono le palazzine di Zaha Hadid, altra star dell’architettura che dal secondo piano in poi disegna solo spazi oltre i 120 metri. «Perché ama ampie vetrate, su saloni almeno doppi», spiega la venditrice. E io che amavo i loculi scuri. Con un milione Hadid ti destina un secondo piano di 112 metri. Piani comunque alti: già al secondo una dozzina di metri terra, e la strada è lontana, perché attorno c’è «il terzo parco più grande di Milano». I box si comprano a parte: minimo 50mila euro, tre metri per sei. Le cantine pure, da almeno 8mila. Per chi le vende, le residenze Citylife si piazzano benissimo. Di certo i prezzi non sono scesi dal 2009, quando partì il marketing. A domanda, rispondono con nettezza che lo sconto non è previsto, in nessun caso. Altri immobiliaristi, però, mormorano che il progetto sull’ex Fiera risenta un po’ della caduta dei prezzi in città, e a vendere senza problemi sono solo i tagli più chic. Si narra di gente che ha prenotato un piano, o ha chiesto un intero palazzo. Su vani più umani c’è l’impressione che i venditori dovranno sudare. Anche perché Citylife ha una zeppa sonante: i 523 milioni versati per l’area della Campionaria, più circa 200 di oneri al Comune, pongono la linea tra il guadagno e la perdita dei milioni. Finora, fase iniziale, si è venduto circa un decimo degli appartamenti previsti. Anche Porta Nuova è un progetto ambizioso e innovativo, che «ricongiunge le vie di Milano rimaste interrotte per decenni, al centro di un’isola pedonale di oltre 160mila metri quadrati con all’interno un parco pubblico» (viva il mondo delle brochure). A un passo da corso Como, più centrale e vivace che la placida Fiera. Qui i lavori sono più indietro, ma i primi lotti del grattacielo Solaria, che con 34 piani su 143 metri sarà l’abitazione più alta di Milano, son già assegnati. Il secondo lotto è appena andato in asta, questo mese si apre la gara per i primi 30 appartamenti del Bosco Verticale. Per gli interessati, qui, già l’iter è un po’ elitario: si accede alla lista offerte e si prenotano lotti solo previa cauzione di 5mila euro. Chi anticipa può giovarsi di rendering virtuale che di ogni casa simula la vista dall’interno e altre diavolerie. A sentire le prime esche dei venditori, comunque, i prezzi sono simili a quelli di CityLife, e non sono scesi di un euro per la crisi; anzi parlano di prossimi aumenti. La base è da 7 a 9mila euro, con punte di 11mila per attici e pezzi più esclusivi (come gli ultimi piani di Solaria, roba da 260 metri con piscina e ascensore privati). Le tipologie abitative variano di più, si va dagli appartamenti “in quota” ai villini urbani, alle townhome (più grandi) fino al Bosco Verticale, due torri di nome evocativo ricchi di verde sulle pareti. Un po’ tutte le soluzioni, specie il “Bosco”, sono all’avanguardia della sostenibilità edilizia: certifica lo standard Leed. Se mi ritrovo i 5mila, oltre al milione, potrei puntare a un prossimo trilocale da 120 metri dentro Solaria, o a 100 metri al 12° piano del Bosco 1, o al limite120 metri tra il 15° e il 18°. In alternativa villette a tre vani a partire da 110 metri, accanto al “Bosco” in piedi. Qui i cantieri chiudono fra tre anni, se tutto va liscio. 
MERANO - In Val Venosta, dove il treno regionale è deragliato a causa di una frana tra gli abitati di Laces e di Castelbello, nel Meranese, quasi tutti hanno un morto da piangere. Perché qui, parentele a parte, tutti si conoscono. La storia più toccante è quella di Micaela Zoeschg , 34 anni. Aveva perso il padre da appena tre settimane. "Stava portando il latte per il suo bimbo nato prematuro all'ospedale di Bolzano - spiega lo zio, quasi senza parole - . Non ce l'ha fatta. L'abbiamo saputo ore dopo, intorno alle 14". Spezzata anche la vita di una giovanissima donna, Michaela Kuenz Oberhofer , 18 anni. Il padre allarga le braccia e parla con la disperazione negli occhi. "Aveva deciso di uscire di casa perché voleva prendere la patente e andare alla scuola guida". Aveva invece 22 anni Elisabeth Peer . Alla camera mortuaria di Silandro la veglia lo zio Robert, direttore di una Asl di zona. Judith Tappeiner , 20 anni, aveva perso il treno precedente perché era rimasta addormentata e stava andando all'università a Verona. Franz Hohenegger , 73 anni, insegnante in pensione, viaggiava con la moglie, viva ma ricoverata per le ferite. La tragedia non ha risparmiato il macchinista del convoglio, Julian Hartmann , di Merano, che ha lasciato due figli in tenera età. In paese lo conoscono in molti e si sono stretti attorno ai familiari. Chi ce l'ha fatta prova a descrivere l'inferno. "Siamo dei sopravvissuti, l'abbiamo capito subito", dicono i feriti. Tra questi due turisti tedeschi. Il loro stato di shock è evidente ai medici che li hanno soccorsi, sul posto prima e poi negli ospedali di Silandro /(dove è stata allestita la camera mortuaria), Merano, Bressanone e Bolzano. "Abbiamo creato subito dei centri di accoglienza in vari punti - spiega Peter Spechtenhauser, a capo dell'assistenza psicologica locale - anche con persone al seguito delle forze dell'ordine per informare i familiari delle vittime e per assisterli nei riconoscimenti e nelle camere mortuarie. Ma cerchiamo di aiutare anche i feriti: sono sconvolti, proprio perché si sentono dei sopravvissuti". Il problema della quasi totalità dei ricoverati, oltre a ferite e fratture, è l'ipotermia, causata dall'acqua scesa con la frana. Qualcuno è anche scivolato nel vicino fiume Adige. "Passando ho visto cadere due alberi - racconta Edward Perger, 48 anni, dipendente non medico dell'ospedale di Silandro - poi il treno rovesciato. Un bimbo risaliva dal fiume. Ho avvisato subito il 118, dicendo di mandare un elicottero e tante auto, perché ho pensato che i feriti fossero molti". "Dal treno usciva gente piena di fango e i morti, immersi nella terra ormai solida, non erano più seduti ma distesi", aggiunge Franz Tappeiner, coordinatore dei volontari dei Vigili del Fuoco della Val Venosta, ancora sporco di fango. 
TERAMO - Un uomo di origini pugliesi, ma residente a Teramo, è stato arrestato con l'accusa di omicidio volontario nell'ambito delle indagini sull' assassinio di Adele Mazza . La quarantanovenne tossicodipendente teramana strangolata e poi fatta a pezzi, i cui resti sono stati rinvenuti la sera di Pasquetta, sempre nella città abruzzese. Secondo indiscrezioni provenienti da fonti investigative, contro l'uomo - R.B., di 53 anni - ci sarebbero forti indizi. L'omicidio era stato scoperto da una passante il cui cane, frugando tra alcuni rifiuti in un fossato alla periferia della città, strappò due buste contenenti le gambe della vittima. In seguito i carabinieri, con l'aiuto dei Ris e di unità cinofile, trovarono nella zona altre buste contenenti gli altri resti della vittima (con cui l'uomo fermato avrebbe avuto una relazione). Il sostituto procuratore della Repubblica Roberta D'Avolio e i carabinieri del Ris hanno compiuto un sopralluogo nell'abitazione dell'uomo fermato, distante qualche decina di metri dalla casa della donna. Ma ci sarebbero state perquisizioni anche in altre abitazioni di Teramo: non si esclude che qualcuno possa averlo aiutato dopo il delitto. L'uomo, tossicodipendente, originario del barese, si è trasferito da molti anni nel Teramano. E in passato è arrestato per reati legati alla droga e contro il patrimonio. 
"Davanti all'Assemblea regionale diremo chi sono i politici legati alla mafia e agli affari". Il presidente della Regione siciliana Raffaele Lombardo, concludendo ieri all'hotel Excelsior di Catania una manifestazione organizzata dall'Mpa e dedicata ai giovani e alle donne, si è soffermato sull'indagine della Procura etnea, d ove si era recato sabato per rendere spontanee dichiarazioni . L'intervento di Lombardo a Sala d'Ercole è in programma domani alle 16 (viene ripristinata dunque la convocazione originaria dopo che nel pomeriggio il presidente dell'Ars Cascio aveva pensato di far svolgere l'audizione mercoledì). "Sosteniamo e rispettiamo la magistratura  -  ha detto il governatore ai dirigenti e ai sostenitori dell'Mpa  -  che,  fondamentale com'è per la nostra democrazia, vogliamo libera, forte e indipendente. Per questo non vogliamo che sia privata dello strumento delle intercettazioni". "Quando poi penso alle incredibili accuse rivoltemi  -  ha aggiunto il presidente della Regione  -  mi torna in mente un detto popolare siciliano: ogni impedimento è giovamento. E il giovamento è che la Sicilia ci sostiene nella nostra azione di rinnovamento e che stiamo dando un'accelerazione all'evoluzione del Movimento per le autonomie, una grande forza politica popolare e democratica che si sta radicando sempre di più nel territorio. Stiamo rifondando il partito con persone che, dappertutto, organizzano piccole manifestazioni con dieci, venti, trenta persone, dedicando ai bisogni della gente i fine settimana. E stiamo dimostrando che la politica è partecipazione e  non la farsa dei talk show televisivi". Lombardo ha concluso: "E' ovvio che le forze che finora hanno lucrato sulla Sicilia vedono il nostro movimento come una minaccia mortale. E già in dicembre, davanti all'Ars, avevo detto che avrebbero cercato di fermarci prima sul piano politico, poi su quello mediatico, poi su quello giudiziario e infine, speriamo di no, sul piano fisico. Siamo già alla terza fase, ma non ci fermeranno. Un po' ci eravamo impigriti, dopo le manifestazioni nazionali per il Ponte sullo Stretto e per le strade provinciali,  ma ora, di fronte a un attacco così micidiale,  dobbiamo tornare a lavorare per l'Autonomia. E chi ci voleva fermare capirà di aver sortito l'effetto contrario". 
Ignorata come fosse un pacco per via di quel ricovero quasi estorto dal padre. È da qui che si parte per cercare i motivi che hanno portato la piccola Rachel Odiase, 13 mesi, a morire nel reparto di pediatria dell’ospedale Uboldo di Cernusco sul Naviglio, a pochi chilometri da Milano. Solo i risultati dell’autopsia, attesi per il 12 maggio, potranno stabilire con certezza le cause del decesso. L’avvocato della famiglia Odiase, Marco Martinelli, ha incaricato un perito di parte di seguire gli esami disposti dalla Procura. La bambina non soffriva di alcuna patologia pregressa. In base a quanto trapelato, a strapparla ai genitori «dovrebbe essere stato un grave stato di disidratazione», spiega l’avvocato. «Cose che non accadono più nemmeno nel terzo mondo», attacca Tommy, il padre 40enne, operaio regolare da poco senza lavoro. E proprio la sua condizione di disoccupato gli ha impedito di rinnovare la tessera sanitaria richiesta dal personale del nosocomio, quando alle due del mattino del 4 marzo si è presentato per la seconda volta al pronto soccorso, dopo che la figlia era stata dimessa una prima volta con la prescrizione di assumere tre farmaci antiemetici. Solo l’intervento dei carabinieri ha fatto ricoverare la bambina, ma intanto si era perso tempo. E poi, è l’accusa dei genitori, l’assistenza è stata superficiale. Sul caso, accanto a quella della Procura di Milano, che indaga per omicidio colposo a carico di ignoti, e a quella interna dell’Azienda ospedaliera, è partita un’altra inchiesta dei Nas voluta della commissione parlamentare sul Servizio sanitario nazionale. A ordinarla il suo presidente, il senatore pd Ignazio Marino: «Se alla piccola — spiega — fossero state negate le cure perché provvista di una tessera sanitaria scaduta, ci troveremmo di fronte ad un fatto gravissimo». A meno di 24 ore dalla manifestazione voluta dai genitori di Rachel a Carugate (dove abitavano), a cui hanno partecipato amici e associazioni locali, per chiedere giustizia, è arrivata la replica dell’ospedale. «L’accesso al servizio sanitario regionale — è spiegato in una nota dell’Azienda ospedaliera di Melegnano, da cui dipende l’ospedale di Cernusco — è regolamentato da precise normative che garantiscono ai cittadini stranieri l’assistenza sanitaria a parità di trattamento rispetto a quelli italiani, senza alcuna discriminazione sulla regolarità dei documenti di soggiorno». Nel suo pronto soccorso, nel 2009, gli utenti stranieri sono stati 6.262, il 15 per cento del totale, con 184 ricoveri, di cui 118 per soggetti non iscritti al servizio sanitario nazionale. Nessun accenno però al caso della piccola nigeriana. Linda, la 31enne madre della bambina, ricorda un altro episodio: «Il 4 marzo continuavano a ripeterci che avremmo dovuto regolarizzare la tessera sanitaria di mia figlia. Sono scesa in accettazione e gli operatori mi ha detto che per loro la bambina non risultava ricoverata». Un’altra circostanza che l’autorità giudiziaria dovrà accertare. La vicenda ha scatenato una ridda di reazioni. Invita alla calma l’Ordine dei medici di Milano: «Dobbiamo aspettare il lavoro dell’autorità giudiziaria e i risultati dell’esame autoptico», dice il presidente Ugo Garbarini. Prende posizione Oliviero Diliberto, segretario del Pdci: «L’accaduto è la cartina tornasole di questi nostri terribili tempi. Il governo deve ammettere le sue responsabilità». «Sulla carta ci sono gli stessi diritti, nei fatti esiste una disuguaglianza di trattamento tra italiani e stranieri», afferma Maurizio Bonati, a capo del dipartimento salute pubblica dell’istituto Mario Negri. Anche il Pd ha presentato un’interrogazione al ministro della Salute, Ferruccio Fazio. 
