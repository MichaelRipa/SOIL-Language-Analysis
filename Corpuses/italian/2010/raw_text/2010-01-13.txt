MILANO - I sogni europei di Milano si interrompono. L'Armani cede 66-75 al Real Madrid e deve dire addio alle Top 16 di Eurolega. La squadra di Bucchi ha retto brillantemente il confronto per oltre un tempo ma poi si è dovuta arrendere alla forza degli uomini di Messina. A nulla sono valse le ottime prove di Mancinelli (18 punti), Viggiano (13 punti e 9 rimbalzi) e Bulleri (11 punti e 4 assist). Il Real ha risposto con una splendida prova corale (ben 6 uomini in doppia cifra) e l'impeccabile prova sotto le plance di Reyes (8 rimbalzi oltre a 10 punti). MANCINELLI E BULLERI ILLUDONO - Parte bene l'AJ e che dopo 3' è già avanti 11-2 grazie alla zona varata da Bucchi. Il Real reagisce ma Milano, grazie ad un ispirato Mancinelli, resta in testa per tutto il 1° quarto. Al 10' la squadra di Messina trova la parità con una 'bombà di Prigioni ma ancora Mancinelli e Hall, con una tripla, riportano l'AJ sul +5, 24-19. Milano gioca bene, ma con 5 punti in fila di Garbajosa, il Real resta sempre a contatto e a -6' dall'intervallo impatta con Jaric sul 26-26. Bucchi serra le fila in difesa e Milano si aggrappa a Bulleri per volare sul 39-29. JARIC E KAUKENAS RIALZANO IL REAL - Il punteggio non cambia fino al 26' (45-35), poi sale in cattedra di nuovo Jaric che, con 5 punti in fila, ridà fiducia alle merengues. Milano per contenere si carica di falli e, quasi inevitabilmente, viene raggiunta e superata. Protagonista del cambio di marcia è Kaukenas che, con 8 punti consecutivi, lancia Madrid avanti per la prima volta nella gara (52-54). LULL FA LA DIFFERENZA - Con una tripla e due liberi, Sergio Llull porta il Real sul +7 e Milano fa fatica a contenere. L'ultimo acuto lo lancia Bulleri con 3 punti che riportano l'Armani a -4. Ma è solo un'illusione. A chiudere definitivamente l'avventura europea degli uomini di Bucchi pensano Llull e Lavrinovic che trascinano la squadra fino al 66-75 finale. Leggi i commenti I commenti dei lettori 
TORINO - Si comincia con una squadra sui carboni ardenti e l'altra in piena euforia, si finisce ribaltando clamorosamente le parti. Questo è il calcio. La Juventus approda ai quarti di finale di coppa Italia  -  a questo punto unico obiettivo stagionale  -  battendo per 3-0 il Napoli di Mazzarri che in campionato non conosce sconfitte da 12 gare. Per il tecnico che ha preso il posto di Donadoni, quindi, è il primo ko stagionale nella Repubblica di De Laurentiis. Unica nota veramente negativa e condannabile della serata i soliti cori razzisti della curva juventina contro Balotelli ("Non ci sono negri italiani") e anche contro i napoletani. Ignorato l'invito dello speaker a cessare i cori vergognosi. Dopo le multe già ricevute adesso la Juventus rischia una sanzione molto più pesante, anche la squalifica. In avvio, la Juventus conta i presenti e il Napoli prova subito a cercare il pugno del ko. Partono forte i partenopei, atteggiamento sbagliato? Non nel carattere, ma strategicamente sì. Finiscono infatti per facilitare il compito tattico degli inguaiati (e contestati) avversari. Più facile da sempre, nel calcio, è trovare gioco in ampi spazi se vengono lasciati liberi. Molta frenesia, nel p.t. Del Piero segna in chiaro fuorigioco, Diego approfitta appunto di un rapido contropiede per infilare un tiro, facendo battere la palla per terra, in mischia. Iezzo non vede perché coperto. La reazione del Napoli-2 è veemente, ma non concreta, l'inglese Dossena debutta ma resta spesso fuori dalla manovra. Cigarini e Gargano si pestano i piedi. Così, con smania che fa perdere precisione, il Napoli s'innervosisce:  la Juve aggredisce bene i portatori di palla, Contini sarebbe da espulsione quando pesta il capo di Del Piero, steso sull'erba. Romeo non lo vede. Il più irriducibile nel cercare il gol del pari è Cigarini, ma le sue conclusioni vengono ripetutamente ribattute. Primo tempo brutto, insomma. Con il più contestato, Felipe Melo, la cui fase difensiva è assai spesso risolutiva. Ripresa nel segno di Del Piero. Ma va detto che la partita la fa sempre il Napoli. La Juve, dice bene Ferrara, vince mettendo il saio, giocando con grande umiltà. Stravince anche con un pizzico di buona sorte: perché Hamsik colpisce la traversa con un gran tiro e Mazzarri, mettendo a posto lo scacchiere avendo giocato la carta Quagliarella al posto di Campagnaro, subisce il raddoppio di Del Piero. Nel finale, Diego, convincente come anche Felipe Melo, conquista un rigore che costa a Contini l'espulsione. Del Piero segna due gol, i primi della sua stagione, alla quarta chiamata da titolare dell'anno. I tre gol bastano e avanzano a salvare la panchina di Ferrara, anche perché il consiglio di amministrazione della Juve, riunito prima della partita, aveva già deciso per la conferma. Ora si pensa a rinforzare la squadra dopo i tanti infortuni. "Era una partita delicatissima per tutti noi - ha detto un Ferrara molto sollevato alla fine della partita - e per me in particolare. Torneremo sul mercato per sostituire i giocatori che ci sono venuti a mancare. Abbiamo vinto con grande merito, attenzione, umiltà. Sono contento non tanto per me quanto per la squadra che se lo merita. Hanno fatto bene anche quelli che finora avevano giocato poco. Io capisco la contestazione, ma ci farebbe piacere avere il tifo dalla nostra parte. Ci aiuta". Juve-Napoli 3-0 (1-0) JUVENTUS : Manninger; Caceres (83' Zebina), Legrottaglie, Chiellini, Grosso (46' Grygera); Salihamidzic, Felipe Melo, De Ceglie; Diego; Del Piero (85' Immobile), Amauri. A disposizione: Chimenti, Fabio Cannavaro, Giandonato, Rossi. All. Ferrara. NAPOLI : Iezzo; Campagnaro (75' Quagliarella), Rinaudo, Contini; Zuniga, Gargano, Cigarini, Dossena (60' Hamsik);  Hoffer (65' Maggio), Denis, Datolo. All. Mazzarri. ARBITRO : Romeo di Verona. RETI : 24' pt Diego, 76 e 83' (rig.) Del Piero ESPULSI : 38' st Contini. AMMONITI : Contini, Salihamidzic, De Ceglie, Cigarini. NOTE : Debutto nella Juventus di Ciro Immobile, attaccante della Primavera, nativo di Torre Annunziata. Leggi i commenti I commenti dei lettori 
Strano, no? Vado a New York e questo amico insiste per prestarmi casa. Lui è un matematico e se ne sta fuori tre mesi, per insegnare a Londra. Alla fine accetto, vado e mi insedio a casa sua. E'  carina, accogliente, nel Village, vicino al fiume. Poi succede. Il quinto giorno apro l'armadio e, non so dire perché, mi infilo una sua camicia. Abbiamo la stessa taglia. La camicia è a quadretti, mai portata una, ma mi ci sento bene. La ragazza con cui esco mi dice che mi dona. Il giorno dopo ho addosso anche un suo abito scuro, con le sue Nike nere. E, questo è davvero curioso, parlo inglese in modo fluente, senza strafalcioni. Ma è dopo due settimane che mi scopro a fare calcoli rapidissimi, so risolvere equazioni, disegno la curva di Wibbs e azzero la quadrifalce secondo il logaritmo forzato. Oddio. Comincio a provare un forte interesse per gli uomini (il mio amico è gay) e vivo la mia prima esperienza con un barista di Chelsea. Ieri mi sono buttato dal ponte di Brooklyn. Indossavo una tuta blu e avevo con me un trattato di trigonomefolia. Chi avrebbe mai immaginato che il mio caro amico voleva ammazzarmi? 
SAN JUAN - Il francese Guerlain Chicherit ha vinto l'undicesima tappa della Dakar, 220 km di speciale da Santiago a San Juan. Il pilota transalpino della BMW si è imposto con il tempo di 2h34'51", precedendo di 30" l'argentino Orlando Terranova (Mitsubishi) e di 39" il sudafricano Giniel De Villiers (Volkswagen). Nella classifica generale auto resta al comando lo spagnolo Carlos Sainz (Volkswagen), solo nono nella tappa odierna: il qatariota Nasser Saleh Al-Attiyah, quarto al traguardo di San Juan, è staccato di 4'28" dal suo compagno di squadra. Nelle moto il successo di tappa è andato a Frans Verhoeven. Il pilota olandese della Bmw si è imposto in 2h44'50", con soli 3" di vantaggio sullo statunitense Jonah Street (Ktm). Terzo, staccato di 1'25", il francese Alain Duclos (Ktm). In classifica generale resta al comando il francese Cyril Despres (Ktm) con un vantaggio di 1h20'54" sul norvegese Pal Ullevalseter (Ktm) e di 1h23'34" sul cileno Francisco 'Chaleco' Lopez (Aprilia). Leggi i commenti I commenti dei lettori 
ROMA - Un "capro espiatorio" e uno "statista" che non ha bisogno di essere riabilitato. Bettino Craxi è stato definito così dal direttore del Tg1. Augusto Minzolini ha sferrato un duro attacco alla storia dell'inchiesta su tangentopoli, a dieci anni dalla scomparsa del leader socialista, morto ad  Hammamet in Tunisia il 19 gennaio del 2000 . Sempre al Tg1 ha parlato anche Massimo D'Alema: "Dovremmo discutere di Craxi, che è una figura importante nella storia italiana, con maggiore distacco. Ormai fa parte della storia del Paese. Questo ci aiuterebbe a vederne le qualità accanto agli errori". E Antonio Di Pietro ha annunciato che querelerà il direttore del Tg1. L'editoriale. Richiamandosi alla vicenda della guerra fredda, il direttore del Tg1 ha sottolineato che "una democrazia costosa, permise per cinquant'anni al nostro Paese di restare nel mondo libero: da un lato i partiti che governarono la prima repubblica con i loro pregi e difetti, dall'altro il più grande partito comunista occidentale, con i suoi rapporti con l'Urss. Con la caduta del muro di Berlino, per il solito paradosso italiano, i vincitori, quelli che erano sempre stati dalla parte giusta, invece di ricevere una medaglia furono messi alla sbarra". "Basti pensare - ha proseguito Minzolini - che il reato portante di Tangentopoli, cioè il finanziamento illecito ai partiti, era stato oggetto di un'amnistia soltanto due anni prima: un colpo di spugna che preservò alcuni e dannò altri. La verità è che a un problema politico fu data una soluzione giudiziaria. E l'unico che ebbe il coraggio di porre in questi termini la questione, cioè Craxi, fu spedito alla ghigliottina. Per questo Craxi non volle mai vestire i panni dell'imputato". "E' di quegli anni il vulnus che alterò i rapporti fra politica e magistratura. Un vulnus che per quasi un ventennio ha fatto cadere governi per inchieste che spesso non hanno portato da nessuna parte e che ha lanciato nell'agone politico i magistrati che ne erano stati protagonisti, che già per questo avrebbero dovuto dimostrare di non essere di parte". Il "vulnus" nel rapporto fra politica e magistratura porta Minzolini verso la conclusione del suo editoriale: "Ecco perché - ha aggiunto il direttore del Tg1 - non ha bisogno di nessuna riabilitazione l'uomo, che accettando coraggiosamente da socialista e riformista gli euromissili, contribuì, insieme a Reagan e a papa Woityla, a mettere in crisi l'Urss, che disse di no agli americani nella crisi di Sigonella e affrontò i referendum sulla scala mobile". Secondo il direttore del Tg1 "il destino di Craxi, la sua carriera fatta di luci e ombre, è comune a molti dei grandi personaggi di quel periodo complesso. Addirittura Helmut Kohl riunì le due Germanie e poi finì sotto processo. Ma per la storia Craxi va già ricordato oggi come uno statista". La replica di Di Pietro. Antonio di pietro, leader dell'Idv, ha risposto a stretto giro di posta al direttore del Tg1: "Querelerò Minzolini e lo denuncerò alla Camera, perché chi è pagato con il canone non può permettersi di raccontare parzialità", ha detto l'ex pm. "Minzolini - ha continuato Di Pietro - non può paragonare un corrotto al Papa. Bettino Craxi è stato più volte condannato per corruzione con sentenza passata in giudicato. I soldi non finirono al partito, ma in conti propri. Ha anche ricevuto miliardi sul conto All Iberian da un imprenditore televisivo che si chiama Silvio". L'Aiart: "Eccessivo il paragone con il Papa". "Senza nulla togliere a Craxi, ma metterlo sullo stesso piano di Papa Wojtyla ci pare davvero eccessivo, un paragone forzato". Lo afferma Luca Borgomeo, presidente dell'associazione di telespettatori cattolici Aiart. Il ringraziamento di Stefania Craxi. "Rivolgo un grazie al direttore Augusto Minzolini per il suo editoriale in ricordo di Bettino Craxi - afferma Stefania Craxi, parlamentare del Pdl e sottosegretario agli Esteri - uno Statista che ha dato la vita per il bene del Paese. Le sue idee innovative sono ormai patrimonio di tutti gli italiani". Le celebrazioni. In occasione del decimo anniversario della scomparsa di Bettino Craxi, la fondazione intitolata al leader socialista, presieduta dalla figlia Stefania, ha in programma una serie di iniziative. Domenica 17 gennaio alle 10.30 si terrà una cerimonia presso il cimitero cristiano di Hammamet. Alla commemorazione prenderanno parte tra gli altri il ministro degli Esteri, Franco Frattini, il ministro del Lavoro, Maurizio Sacconi, e il ministro della Funzione Pubblica, Renato Brunetta. Martedì 19 gennaio alle 10 la Fondazione Craxi terrà a Roma, presso la Sala degli Atti Parlamentari del Senato della Repubblica (Piazza della Minerva 38), la celebrazione ufficiale della figura di Craxi. Al saluto introduttivo del presidente del Senato Renato Schifani, seguirà la relazione di Stefania Craxi. I lavori proseguiranno con una tavola rotonda alla quale prenderanno parte, tra gli altri, Luigi Angeletti, Tarak Ben Ammar, Renato Brunetta, Giuseppe De Rita, Franco Frattini. Le conclusioni saranno affidate alle parole del Ministro Maurizio Sacconi. All'iniziativa sarà presente il presidente del Consiglio, Silvio Berlusconi. Nel pomeriggio del 19 gennaio, la fondazione Craxi sarà ricevuta dal Presidente della Repubblica Giorgio Napolitano al Quirinale . Leggi i commenti I commenti dei lettori 
I cultori dell'arte del viaggiare, contrapposta a quella del turismo, ci vedranno un'ulteriore prova dei modi diversi in cui si può andare in giro per il mondo. Ma anche molti turisti senza pretese di emulare Chatwin ritroveranno il divertimento e lo stupore che hanno provato, di fronte all'ingenuità di un compagno di viaggio partito come un pacchetto, senza alcuna informazione e preparazione. Certo il florilegio di domande bizzarre messo insieme da hotels.com fornisce uno spaccato del modo in cui si è evoluto il turismo e del fatto che per partire purtroppo a volte bastano soltanto i soldi. Con tutto quel che ne consegue. Il sito leader nel booking online, con un'offerta di più di 110.000 strutture in tutto il mondo, ha chiesto agli uffici turistici e alle strutture affiliate di raccogliere le domande più improbabili rivolte dai turisti alle concierge degli hotel e agli uffici informazioni nei vari Paesi. Ne è risultato un bizzarro elenco di sprovvedutezze, ingenuità, di viaggi messi su magari con eccesso superficialità. Nelle gaffe si cade in ogni parte del mondo, e a commetterle sono cittadini di qualunque nazionalità. Ufficio turistico italiano. Il mito dell'antica Roma affascina i turisti, soprattutto dopo un film di cassetta come "Il Gladiatore". Così gli addetti si sono sentiti chiedere "A che ora sono le corse delle bighe al Colosseo?", oppure "Quando combattono i gladiatori al Colosseo?". L'Italia ha puntato molto negli ultimi anni sul turismo termale, così c'è chi pensa di poter mettere insieme storia e relax e chiede: "Si possono fare i fanghi alle Terme di Caracalla?" All'estero deve anche essere passata l'idea che la Sicilia sia una regione autonoma in tutto e per tutto, così c'è chi ha chiesto (e in tempi di euro!) "Che tipo di moneta si usa in Sicilia?" Si sa che c'è chi viaggia per provare il brivido dell'avventura e allora ecco che chiede "È possibile dormire nelle catacombe?" A Torino un addetto del Museo Egizio si è sentito chiedere :"Ma questa mummia è morta proprio così?" mentre all'interno di Palazzo Madama c'è chi voleva provare l'emozione della reggia e non si sarebbe accontentato di una toilette qualunque, ma ha chiesto "Dov'è il bagno del re?". Evidentemente, poi, la monarchia esercita ancora un grande fascino perché una signora ha chiesto "Posso dare un bacio a quel quadro?" In un mondo di finzione è difficile credere a uno spettacolo naturale senza trucco, così in Val d'Aosta c'è chi ha chiesto "Che belle montagne. Ma la neve che si vede è artificiale o è vera?". Poco in confronto a chi invece ad Aosta ha chiesto: "Buongiorno, vorrei sapere quanto dista dal centro la spiaggia." - "La spiaggia? Siamo in Valle d'Aosta e non c'è il mare.." - "Ah no? Ma non è una località balneare?". All'estero A quanto pare gli aeroporti per i turisti sono l'unico punto fermo. Tanto è vero che un turista a Windsor ha chiesto: "Ma perché hanno costruito il castello di Windsor sulla rotta di volo di Heathrow?"  Due anni fa una ricerca appurò che la maggior parte dei turisti si riteneva delusa dopo aver visto alcune località, perché in fotografia sembravano molto più belle.  La domanda fatta in un ufficio turistico olandese spiega perché: indicando una foto con una mucca, una signora ha chiesto: "Dove posso trovare questo villaggio?". Ed è vero che il cambiamento climatico sta facendo disastri, ma ciò non rende meno bizzarra la domanda di un signore che in piena estate ha chiesto, sempre in Olanda, "Dove posso vedere una maratona di pattinaggio sul ghiaccio?". Si sa che l'Irlanda è meta di pellegrinaggio di molti discendenti di emigrati negli Stati Uniti, così le domande fatte negli uffici turistici dell'Eire dicono molto della visione del mondo degli statunitensi, capaci di chiedere: "Anche qui festeggiate il giorno di St. Patrick?" tradizione doc irlandese esportata appunto in America, e si sono stupiti che il paese europeo non accetti dollari. E per chi pensa di parlare male l'inglese, sappia che per uno statunitense le "Cliffs of Moher" sono diventate la "madre di tutte le scogliere" ("Where are the mother of all cliffs?), per non parlare di quelli che volevano portarsi a casa un "vero leprecano". E per finire, in ordine sparso: a Parigi "Le fogne della città sono sottoterra?" e "I battelli sulla Senna si muovono o stanno fermi?". A Madrid c'è chi cerca la spiaggia (sarà lo stesso della Val d'Aosta, magari un po' fissato?) e vuole essere sicuro di vedere la Puerta del Sol, per cui chiede a che ora chiude. In Portogallo c'è chi ha chiesto se Lisboa è molto lontana da Lisbona (il primo è il nome in portoghese della capitale) e se "i segnali sono gli stessi che in Inghilterra". Immagino che al sentire queste domande ci sia stato qualche turista che, come il grande viaggiatore Chatwin, si  sarà chiesto sconsolato "Che ci faccio qui"... 
ROMA - "Ho visto la gente vagare senza meta per le strade sconvolte. Li ho visti urlare, piangere, disperarsi e poi crollare in ginocchio a pregare. Tutta la città è piena di detriti. I palazzi e le case sono implosi, piegati su se stessi, i marciapiedi sollevati, i pali dell'elettricità lanciati a distanza. Non c'è luce, non ci sono comunicazioni. Si cammina a piedi, tra i cadaveri, a centinaia, i detriti, gli incendi che scoppiano all'improvviso. C'è un fiume umano che vaga senza meta, che cerca i familiari, che chiama i nomi dei propri cari, che scava, che si affanna. Moltissimi i feriti: hanno gambe e braccia fratturati: giacciono anche loro sui marciapiedi senza che nessuno sia in grado di raccoglierli e di assisterli". Stefano Zannini, capo missione di Msf a Haiti, ci chiama dopo una notte e una mattinata di vero inferno . La sua voce tradisce emozione e stanchezza. Ma anche le immagini di un'isola sconvolta da un terremoto che è un'ecatombe. "Parlare di apocalisse non è un'esagerazione. Il terremoto si è accanito con furia. Le scosse sono state molte, lunghe, infinite e fortissime. Tutte le costruzioni, piccole e grandi, sono implose. Molte sono crollate a terra e hanno scagliato i detriti a centinaia di metri. Questo ha trasformato le strade in un percorso a ostacoli. Ci si muove solo a piedi e l'assenza di qualsiasi linea telefonica costringe la gente ad andare sui posti per cercare di capire se un proprio parente è ancora vivo o è sotto le macerie. Anche la macchina dei soccorsi funziona a singhiozzo: i mezzi non riescono a girare e manca gran parte del personale". "La prima, grande emergenza", suggerisce Zannini, "è tentare di curare i feriti. Si tratta di migliaia di persone colpite da traumi. Gente che ha subito moltissime fratture e che giace per strada in attesa di essere soccorsa. Ma oltre all'assenza dei mezzi di trasporto e di personale, non ci sono più gli ospedali pubblici. Ne ho visitati oggi otto. Nessuno era in grado di funzionare. Non ci sono camere operatorie, mancano le attrezzature; in moltissimi, pericolanti, non c'è personale. Tutti questi feriti devono essere recuperati e portati in una struttura attrezzata. Se restano dove sono, come sta accadendo, rischiano di morire. Rimangono in funzione solo gli ospedali e le cliniche private. Ma sono poche e hanno tariffe proibitive per una popolazione tra le più povere al mondo. Nessuno qui se le può permettere. Nessuno si rivolge a questi centri, né questi centri si mobilitano per accogliere i feriti". "Non so cosa stiano facendo le istituzioni", ci spiega ancora il capo missione di Medicins sans frontière. "L'assenza di linee di comunicazione costringe tutti ad andare sui posti. Solo incontrandosi di persona si può decidere cosa fare e come organizzarsi. Ma per raggiungere gli uffici del governo, dei ministeri, gli stessi ospedali ci vogliono tre-quattro ore di cammino a piedi. Sappiamo che stanno arrivando i primi voli charter con i gli aiuti umanitari. Ma non so ancora dove e come distribuiranno i carichi. Noi stiamo cercando di mettere in sesto uno dei due nostri ospedali che hanno subìto danni rilevanti. Una volta resi agibili, cercheremo di concentrare in quella struttura i feriti e di organizzare i primi interventi chirurgici. Per il momento i feriti più gravi sono ammassati ovunque ci sia spazio: negli uffici, nei bagni, nei giardini". "Nelle prossime ore si rischiano nuove epidemie. I cadaveri che giacciono un po' ovunque e che nessuno è in grado di raccogliere sono un pericolo per la salute. Manca anche l'acqua potabile e la poca disponibile è contaminata. Le conseguenze sono facili da immaginare. La gente ha sete e finirà per ammalarsi. Gli effetti potrebbero essere devastanti. Siamo anche preoccupati per altri tipi di malattie. Alle vie respiratiorie, per esempio. E' la stagione fredda, per quello che significa freddo in un posto come Haiti. La gente tende a coprirsi e non avendo più nulla rischia di contrarre bronchiti e poi polmoniti. Stessa cosa per il cibo. Non si trova, perché tutti i supermercati sono crollati, e nutrirsi potrebbe cominciare a essere un problema. Se non interveniamo in modo organizzato, nelle prossime 24 ore l'isola potrebbe trasformarsi in un immenso cimitero". 
Diego&Del Piero, se volevamo un lieto fine (per i bianconeri, intendiamoci...) e ci volevamo pure una lacrima di commozione, eccolo qua: Juventus-Napoli 3-0, Ciro Ferrara è stato graziato dopo essere stato già condannato. Dispiace un po' per il Napoli, ma questa partita - non la Coppa Italia - contava molto di più per la Juventus. Il Napoli è partito meglio poi Diego ha trovato quel gol un po' strambo, quasi incespicando per terra, ma proprio per questo ne è venuto fuori un tiro eccezionale. Le proteste per il gol segnato mentre  Datolo era finito a terra erano già pronte ad accendere la rissa, ma dopo il risultato finale il malumore si scarica e perde di senso. Dopo il brivido di una traversa colta da Hamsik (partito in panchina, il Napoli ha giocato con una formazione molto rimaneggiata), solo la Juve in campo. Ancora Diego e Del Piero. Un miracolo? Beh sì, un po' miracolo è stato, non c'è altra spiegazione. E così il lieto fine di questa storia - posto che non tutti volevano per forza veder cadere una testa: e io fra questi - possiamo raccontarcelo come vogliamo. E' stato il Napoli a salvare Ciro Ferrara? Sarebbe molto romantico, ma regalargli addirittura 3 gol era francamente troppo. Sono stati i libri contabili della Juve dove le caselle vuote non bastavano per farci entrare il super-stipendio del guru Guus Hiddink a evitare che saltasse il giovane allenatore su cui si è investito soldi e futuro? Probabile, ma chi ci garantisce che alla fine la paura non avrebbe fatto aprire precipitosamente il portafoglio? No, il lieto fine è proprio da film: sono stati Diego e Del Piero, due missing, due dispersi dell'anno nero juventino,  a tirar fuori Ferrara e i bianconeri dal più brutto pasticcio in cui si sono cacciati da quando sono tornati su dal purgatorio della serie B. Quasi da non credere: mai visto quest'anno giocare Diego e Del Piero così. Il brasiliano (4° gol di stagione, il primo a Torino, dopo i 2 di Roma e uno all'Atalanta: più un palo e un rigore procurato)  si era visto così deciso e ispirato solo a Roma appunto: era la fine di agosto... Ha giocato più di punta, spesso davanti a Del Piero e Amauri, buona indicazione per il futuro. Si passa così dal 4,5 di media in campionato all'8 (largheggiamo dai, così si rincuora un po'): persino il bel gesto del pallone del rigore procurato dato in mano al capitano perchè segnasse. Commovente. E poi Del Piero, il capitano, quel pezzo di storia della Juve che finora era rimasto sempre in panchina, ai margini di tutte le pene juventine: questa era la sua quarta partita da titolare e le tre precedenti non le aveva mai portate a termine. Prima un tiro moscio e sbagliato, ma poi la doppietta: gran botta al volo e infine gol su rigore. Una favola che i tifosi buoni racconteranno ai nipotini. Jean Claude Blanc, accanto a Bettega e Secco in tribuna, ha esultato stringendo forte i pugni. Anche la società, con questa vittoria, ha allontanato i guai: promessi rinforzi sul mercato. Il portafoglio dunque non si apre per un nuovo allenatore ma per rinforzare il gruppo dopo i tanti infortuni. Difficile capire cosa sia successo nella Juventus ma la sensazione è che quelle 2 ore di faccia a faccia nello spogliatoio di Vinovo, alla vigilia del match e nel giorno dei processi e delle voci su Hiddink già a Torino, abbiano determinato una presa di coscienza, acceso la rabbia, svegliato la squadra finora molto più responsabile del suo allenatore. Che, forse sbagliando ma con tutte le buone intenzioni possibili, aveva fatto il giro di tutte le formazioni immaginabili. Questa finalmente l'ha azzeccata: una Juve un po' più giovane (bene De Ceglie a centrocampo, Cannavaro in panchina). Non è stata una Juve perfetta (Amauri ad esempio ancora non si vede) ma si è visto un gruppo di giocatori che si è aiutato, che ci ha messo il cuore. E' una buona base per ripartire, ma guai a fermarsi ancora in campionato. Ferrara tornerebbe inevitabilmente a vedere le ombre di Hiddink o qualcun altro. La curva infine ci ha messo il suo come sempre: una salva di petardi in campo, lancio di sassi e oggetti attraverso le tribune con 5 steward feriti (opera di tifosi del Napoli). Dall'altra parte, lo striscione "Vergognatevi, solo noi siamo degni della Juve" e infine la solita colonna sonora di "Non ci sono negri italiani" tutta dedicata all' assente Balotelli (ma magari diranno ancora che è lui che provoca...) e anche un po' di cori razzisti contro i napoletani. E' questo il suo modo di contare e di partecipare al momento delicato e difficile della sua squadra: magari penseranno che la vittoria è merito loro. Per quale motivo facendo cori razzisti si sia più degni della Juventus non si sa, ma quel pezzo di curva non ha alcuna logica accettabile. E' solo una vergogna da chiudere al più presto. E' questo il suo modo di contare e di partecipare al momento delicato e difficile della sua squadra: chiudendo quello spicchio di inciviltà per lungo tempo - dati anche i precedenti - tutti, squadra compresa, ne troverebbero gran giovamento. Anche questo è un prezzo prima o poi da pagare e non con qualche decina di migliaia di euro e basta. La squalifica arriverà presto - su indicazione della tolleranza zero chiesta da Platini e Maroni - a segnalare a tutti che l'epoca della rabbia e dell'intolleranza deve finire se veramente si vuol tornare in alto. Leggi i commenti I commenti dei lettori 
Il cuore suggerisce di cavalcare l'onda dei rialzi delle ultime due settimane e continuare a investire. Ma la ragione è incline alla prudenza e consiglia di aspettare nuove indicazioni certe dall'economia mondiale. Si spiega anche così la giornata sui mercati finanziari. Tra gli operatori di Borsa prevale un clima di attesa. Di cosa? Di dati macroeconomici sull'economia reale che autorizzino a pensare che la ripresa è dietro l'angolo. Come il +14,3% di nuovi mutui negli Usa che ha avuto il merito di azzerare le perdite sui listini del Vecchio Continente e poi ha messo le ali a Wall Street: il Dow Jones ha terminato le contrattazioni con un progresso dello 0,5% a 10.681,68 punti; meglio il Nasdaq, che ha concluso con un progresso dell'1,12% a quota 2.307,90. Il mercato, in realtà, è in attesa di conoscere tra domani e venerdì, i dati trimestrali di Intel e jp Morgan. In caso di numero positivo, il rialzo potrebbe anche diventare più consistente, dopo che la trimestrale deludente di Alcoa (il gigante dell'alluminio) ha frenato la corsa iniziata subito dopo Capodanno. Le Borse europee hanno così chiuso appena al di sopra della parità, ad eccezione di Londra, appesantite anche dal calo del prezzo del petrolio, scivolato dopo la pubblicazione dei dati sulle scorte degli Stati Uniti sotto i 79 dollari. A Londra l'indice Ftse-100 ha ceduto lo 0,46% mentre ha chiuso intorno alla parità il Cac40 di Parigi (+0,02%). Più sostenuto il rialzo del Dax di Francoforte che ha archiviato la giornata con un progresso dello 0,34%. A Milano, il Ftse Mib ha guadagnato lo 0,32%, il Ftse it all lo 0,28%. Tra le blue chip la migliore è stata Tenaris (+4,45%), grazie a un report di Ubs, che ha confermato giudizio buy. In rialzo anche Impregilo (+2,60%), che ha precisato, su richiesta della Consob, di stare valutando le condizioni del mercato propedeutiche ad una eventuale quotazione alla borsa brasiliana della partecipata brasiliana Ecorodovias. Ansaldo (+2,26%) ha beneficiato dell'aggiudicazione della commessa da circa 7,4 milioni in Russia. I realizzi hanno colpito invece Fonsai (-0,76%), dopo il balzo del 5% registrato alla vigilia sulle indiscrezioni di un interesse di Axa per il gruppo. La controllante Premafin ha smentito la dismissione del pacchetto di controllo di Fonsai e Milano assicurazione. Contrastati i bancari. Unicredit è stata la peggiore del paniere principale, lasciando sul terreno lo 0,76%, mentre è ancora in corso l'aumento di capitale da 4 miliardi di euro. Positiva Bpm (+1,80%), dopo che il presidente Massimo Ponzellini ha comunicato la chiusura delle trattative con i francesi del Credit Mutuel per un'alleanza nella bancassicurazione. In rialzo anche Ubi banca (+1,55%) e Intesa Sanpaolo (+0,95%). Stm (+0,72%) è stata invece favorita dal balzo del comparto tecnologico, dal rialzo dei prezzi delle memorie Dram e dai giudizi degli analisti. In fondo al paniere principale Bulgari ha perso l'1,57% nonostante Tiffany abbia rivisto al rialzo le previsioni sui risultati annuali, che dovrebbero superare le previsioni degli analisti. Nel periodo novembre-dicembre 2009 il colosso dei gioielli di lusso ha visto crescere del 17% le vendite su scala mondiale. In calo anche Unipol (-1%), Enel (-0,48%) e Mps (-0,46%). 
IL menù anagrammato che ho proposto nelle scorse settimane ha, come prevedibile, avuto come scoglio principale il punto in cui era previsto un piatto che anagramma "O stracciatella strana". Dico che era prevedibile perché anche gli enigmisti non ci sono arrivati. Molte le ipotesi arrivate: Giancarlo Zoletto propone: O stracciatella strana = Cassata con tre taralli La lettrice Maria fa il maggior numero di tentativi: Crostata all'antica Res Crostata Cara Stellina Crostata Stella Carina Crostata Castellarina Crostata alla Cisterna Crostata alla Sincertà Crostata alla Crisante Crostata alla Crisenta Sciarlotte Santa Clara Canestri alla Crostata Crostata Lirna a scelta Strascinata alla Corte A me fa molto ridere "Sciarlotte Santa Clara". Il pranzo si svolgeva in Toscana, negli anni Cinquanta, e non mi meraviglierebbe più di tanto una trascrizione come "Sciarlotte". Vedremo altre ipotesi la prossima settimana. 
