REGGIO CALABRIA - La polizia ha arrestato a Reggio Calabria il boss della 'ndrangheta Giovanni Tegano, di 70 anni, inserito nell'elenco dei 30 latitanti più pericolosi del ministero dell'Interno. Tegano è stato preso nel corso di un'operazione eseguita dalla squadra mobile di Reggio Calabria, diretta da Renato Cortese, in località Terreti. Era armato e in compagnia di altre cinque persone, il genero, un pregiudicato e i proprietari dell'appartamento nel quale si nascondeva. Davanti alla Questura questa mattina centinaia di persone, fra cui molti esponenti della estesa famiglia di Tegano. Le donne gridavano: "Avete preso un uomo di pace". Per il boss anche molti applausi. Più tardi, in conferenza stampa, il questore Carmelo Casabona ha denunciato: "E' una vergogna, noi aspettavamo gli applausi alla polizia, invece sono arrivati quelli al boss". In serata davanti alla Questura, un'altra manifestazione: la società civile reggina ha voluto dichiarare la sua solidarietà e il suo sostegno alle forze dell'ordine: "Reggio non tace". Erano in centinaia i partecipanti al sit-in. "L'arresto di Giovanni Tegano -ha detto il questore Casabona - segna un giorno importante per chi tifa per la legalità. Oggi si chiude un capitolo veramente importante, una pagina oscura e nera per la storia civile di Reggio Calabria. Sono rimasto però esterrefatto perché circa cinquecento persone hanno salutato il boss, e non invece gli uomini e le donne della polizia di Stato che sono riusciti a catturarlo dopo anni e anni di latitanza". Dispiaciuto il procuratore capo della Repubblica, Giuseppe Pignatone. "Hanno celebrato un latitante condannato all'ergastolo, l'altra Calabria non ha mai avuto voce per mancanza di strumenti o per paura. Voglio ancora una volta dire che manca un'adeguata attenzione da parte degli organi di informazione locali e nazionali che non sempre raccontano i fatti positivi che pur si verificano in questa realtà. Io spero che si arrivi al momento in cui gli applausi saranno rivolti invece agli uomini e alle forze dello Stato". Il ministro dell'interno Roberto Maroni si è congratulato con il Capo della polizia Antonio Manganelli per l'arresto di Tegano, che è accusato di diversi omicidi. La sua cattura, ha sottolineato Maroni "è il colpo più duro che si potesse infliggere oggi alla 'ndrangheta essendo il numero uno dei ricercati calabresi". Messaggio di congratulazioni anche dal presidente della Repubblica, Giorgio Napolitano. Nella serata di ieri è stato arrestato dai Ros a Melito Porto Salvo un altro latitante di peso, Rocco Morabito, 50 anni, figlio del boss Giuseppe, detto 'u Tiradrittu'. 
ROMA - "Il Berlusconismo è un neologismo coniato da alcuni osservatori, nei partiti si deve discutere di politica. Berlusconi ha il diritto di governare avendo vinto le elezioni ed il dovere di farlo al meglio per rispettare gli elettori. E il Pdl è uno strumento per aiutare il governo a non commettere errori". Gianfranco Fini usa toni pacati in una intervisa a Ballarò , ma ribadisce la sua posizione e spiega il senso dell'intervento alla direzione Pdl e dello scontro pubblico con il premier. Continua a battere sulle differenze tra partiti e governo e sul fondamento della democrazia non plebiscitaria: "Sono convinto che una leadership forte e carismatica non sia negativa per il Paese, ma il rapporto diretto deve in qualche modo essere mediato da un partito". E dunque, insiste, è "soltanto salutare che un partito, il Pdl, discuta". Proprio in questa ottica difende la decisione di Italo Bocchino di dimettersi da vicecapogruppo del Pdl, un atto con cui il suo maggior sostenitore ha agitato le acque della giornata politica: "Bocchino, molto correttamente a mio modo di vedere, ha dato la sua piena disponibilità presentando le dimissioni e attende, attendiamo le decisioni che il vertice del partito prenderà. E' elementare correttezza", prosegue Fini facendo intuire che si attende un analogo atteggiamento dal capogruppo Cicchitto chiamato anch'egli a rimettere in discussione la carica. Quindi il presidente della Camera si toglie alcuni sassolini sui temi della polemica interna di questi giorni. A partire dalla orgogliosa rivendicazione, al di là dei numeri, di guidare una componente numericamente piccola, ma politicamente significativa". E sul rapporto con la Lega: "Al Pdl chiedo di ricordare che è un grande partito nazionale, che ha a cuore doverosamente la coesione del paese. Sono convinto che il federalismo fiscale sia una grande opportunità specie per il sud perchè finalmente responsabilizzerà la classe dirigente". Ma, aggiunge, "siccome al momento non sappiamo quanto costa, chiedo al mio partito di discutere con la Lega delle modalità dei decreti attuativi tenendo come stella polare la coesione nazionale". E la chiosa finale: "L'inno Meno male che Silvio c'è ? Non mi piace, un  partito moderno non ne ha bisogno". Leggi i commenti I commenti dei lettori 
Giro di vite sulla movida monzese. Lega e Pdl, alla guida del  capoluogo della Brianza, mettono la museruola alle ore piccole. Saracinesche dei  locali abbassate alla una, multe salate ai trasgressori e la  sospensione della licenza per i recidivi. Primo Comune in Italia a vietare la vendita di  alcolici agli under 16,  Monza mbocca la strada della  tolleranza zero contro il divertimento notturno. Ma le associazioni di categoria  promettono battaglia. Approvato a novembre, il nuovo regolamento comunale sui locali  pubblici entra in vigore sabato. Polizia annonaria e vigili urbani  pattuglieranno le zone calde per far rispettare la norma varata in consiglio  comunale. "Lo abbiamo fatto per la tranquillità della gente che si alza alle 6 e  mezzo per andare a lavorare", taglia corto Marco Mariani, sindaco leghista di  Monza. Fino a oggi discoteche e ristoranti potevano restare aperti fino alle 4  del mattino le prime e alle 2 gli altri. Nella prescrizione che impone la  chiusura all’una ci finiscono tutti. Senza distinzione. "Non ci saranno sconti —  assicura Paolo Gargantini (Pdl), assessore al Commercio — Parteciperò  personalmente ai controlli. Siamo stufi di vedere nugoli di fracassoni fuori dai  locali". Libretto alla mano le "pattuglie della quiete", come sono state  ribattezzate, batteranno palmo a palmo le vie della movida, pronte a staccare  multe da 308 euro. Per gli incalliti: sospensione della licenza e sigilli al  locale anche per un mese. Contro la scure del divieto, i 350 proprietari dei locali sono  già pronti a scendere in guerra. La levata di scudi delle associazioni  interessate dal provvedimento ha portato l’amministrazione a concedere alcune  deroghe. Per ottenerle bisogna passare attraverso rigide ispezioni. I  proprietari potranno chiudere un’ora più tardi se verificheranno che si rispetti  l’ordine pubblico nelle immediate vicinanze del locale, dimostreranno che i  clienti non disturbano e garantiranno la pulizia della strada davanti ai  tavolini. Solo dopo i riscontri del caso, attraverso controlli a campione, si  potrà prolungare l’apertura. "Una misura assurda che pone tutti sullo stesso piano — attacca  Francesco Raveglia, vice presidente dell’Unione commercianti — Siamo sempre  stati al fianco dell’amministrazione contro chi disturba. Ma non ci possono  affidare compiti che spettano alle forze dell’ordine. Senza contare che la  chiusura anticipata provoca enormi danni economici". Diego Mazzuchelli, dietro  al bancone di uno dei ritrovi storici in pieno centro mette in guardia: "Si  penalizzano i locali cittadini. I clienti si trasferiranno altrove, sarà un  danno per tutti". Il 17 giugno scorso, l’assessore alla Sicurezza, il padano  Massimiliano Romeo, firmò il divieto di vendita di alcool ai minori di 16 anni.  Un’ordinanza che ha fatto scuola, tanto da essere adottata da tutti i campanili  d’Italia. Ora la storia potrebbe ripetersi. 
La trattativa è andata avanti per ore. Lasciando alla fine tutti sulle posizioni iniziali: il Comune favorevole, i sindacati contrari. Ma nonostante anche la minaccia di un minisciopero, Palazzo Marino è pronto allo strappo storico: concedere per la prima volta ai negozi la deroga per l’apertura il Primo maggio. La firma dovrebbe arrivare dopo che l’assessore al Commercio Giovanni Terzi avrà avuto il definitivo via libera dal sindaco Moratti. «In linea di principio non sono contraria — dice il sindaco — credo rientri nella sfera della libertà d’impresa». È questo è il punto su cui batte il Comune che, dopo aver deciso l’apertura dei mercati settimanali scoperti nel giorno della festa dei lavoratori, ieri ha ricevuto richieste analoghe da Confesercenti, dall’Unione dei piccoli artigiani e da alcune associazioni di via dell’Unione del commercio. Perché, come ha spiegato Confesercenti, «in tempi di crisi serve uno sforzo anche personale dei piccoli e medi operatori per recuperare un calo di vendite e di fatturati che si trascina da ottobre del 2007». Nessuno, assicurano i negozianti, vuole fare in questo modo una battaglia ideologica, né sminuire il valore del Primo maggio. Una tesi condivisa dall’assessore Terzi: «Ho il massimo rispetto per il valore culturale della festa del lavoro, ma credo che davanti alle difficoltà economiche dovrebbe prevalere maggiore realismo», dice, ricordando come nelle altre città dove è stata già concessa la deroga (come Genova, Torino, Bologna, Firenze) non ci siano state contestazioni. I sindacati, anche davanti a una firma ormai scontata, non vogliono però rassegnarsi su tutta la linea. Tanto che le tre sigle confederali oggi proclameranno uno sciopero limitato a quei lavoratori dipendenti con posizioni contrattuali particolarmente deboli (ovvero quelli che più facilmente potranno essere costretti dai datori di lavoro ad andare in negozio), invitando allo stesso tempo gli altri lavoratori ad avvalersi del diritto di non lavorare in giornate festive. «È il nostro modo per rispondere al Comune, che ha fatto una valutazione solo economica senza pensare anche che quel giorno è un diritto soprattutto per i lavoratori più ricattabili», spiega Silvano Campioni della segreteria cittadina della Filcams Cgil. E il segretario Cisl di Milano, Danilo Galvagni, che ricorda l’invito alla sobrietà del cardinale Tettamanzi, aggiunge: «È una scelta sbagliata sotto più punti di vista: gli acquisti si possono rimandare di un giorno e oltretutto in tempo di crisi non mi pare che le famiglie abbiano tutti questi soldi da spendere». Resta l’incognita sicurezza: perché il Comune vuole escludere che il pugno duro possa provocare reazioni di piazza incontrollabili. Ecco perché il sindaco sottoporrà la questione al comitato per l’ordine e la sicurezza in prefettura. 
Non è il Vesuvio ma Ischia il vulcano che preoccupa di più gli scienziati. Lo ha rivelato il capo della Protezione Civile Guido Bertolaso nel corso di un incontro con la stampa estera per fare il punto della situazione sui vulcani italiani e sui rischi connessi ad un'eruzione. "Il vulcano che potenzialmente ha il colpo in canna peggiore di tutti - ha spiegato Bertolaso - è l'isola di Ischia, dove l'ultima eruzione si è registrata nel 1.300, ma il monte Epomeo è cresciuto in altezza di 300 metri - ha detto - Si sta caricando la camera magmatica che potrebbe in un futuro lontano provocare un'eruzione". Bertolaso ha chiarito che "non vi sono al momento ragioni per temere che si risvegli, ma ciò può sempre avvenire e dunque va costantemente monitorato". Il capo della Protezione civile, comunque, non sottovaluta i rischi legati al Vesuvio e ha sottolineato che è  necessario allargare la zona rossa del vulcano di Napoli, di conseguenza, andranno rivisti i piani di evacuazione, che non riguarderanno più 500-600mila persone ma oltre un milione di cittadini. "Il Vesuvio - ha affermato Bertolaso - è il più grande problema di protezione civile che c'è in Italia, perché ci sono interi paesi costruiti nella zona del vulcano che sarebbe invasa da un'eruzione. Al momento il vulcano è tranquillo ma sappiamo bene che la situazione, il giorno in cui il Vesuvio si risveglierà, sarebbe assolutamente drammatica". Tanto per far capire quello che potrebbe succedere, Bertolaso ha illustrato alcuni scenari prefigurati dagli scienziati, ricordando che l'eruzione sarebbe preceduta da terremoti con conseguenze "paragonabili a quello che è accaduto a L'Aquila il 6 aprile dell'anno scorso" e sottolineando che per l'evacuazione dei cittadini ci sarebbe al massimo una settimana di tempo, molto più probabilmente tre-quattro giorni. "Nella fascia rossa ci sono attualmente 18 comuni abitati ufficialmente da 500mila cittadini, dunque diciamo almeno da 650-700mila - ha premesso il capo della Protezione Civile - Tutti questi sarebbero interessati da terremoti, colate piroclastiche, colate di cenere e fango che andrebbero ad interessare buona parte del territorio". L'esplosione del vulcano, inoltre, "provocherebbe una colonna di fumo e lapilli alta fino a 20 chilometri e la caduta di cenere interesserebbe una zona compresa tra Salerno e quella al confine tra Lazio e Campania". Infine, al suolo ricadrebbero due metri di cenere per ogni metro quadro, facendo di fatto collassare molti edifici. Per evitare inutili allarmismi, Bertolaso ripete che si tratta di "scenari che non vanno presi per oro colato". Ed è per questo che "abbiamo chiesto alla commissione di rielaborarli, in modo da vedere se bisogna allargare la zona rossa e predisporre piani di evacuazione per almeno un milione di cittadini, tra cui molti di Napoli". La legge regionale della Campania con cui si garantiva il pagamento di una nuova abitazione per chi avesse lasciato spontaneamente la zona rossa, secondo il capo del Dipartimento della Protezione Civile, "è stata un fallimento". "C'è gente che ha preso i soldi, si è costruita una nuova casa e poi ha affittato la vecchia sul Vesuvio", ha spiegato. Ovviamente, ha detto, "non deve essere più permesso che si costruisca nessuna abitazione nella zona rossa, di questo parleremo anche con la Regione". Quanto a Stromboli Bertolaso ha precisato che "è alto quanto l'Etna ma i due terzi si trovano sottacqua". Stromboli, dopo la lezione del 2002 è il vulcano "più controllato d'Europa", ha aggiunto, "ci sono delle telecamere che ci permettono di controllarne il comportamento e di attivare quindi le misure di protezione". Il capo della Ptotezione civile ha poi annunciato il via alla campagna di indagine, verifica e monitoraggio dei vulcani sommersi nel mar Tirreno e nel canale di Sicilia. "Dobbiamo alzare il velo sui 13 vulcani sommersi nel mar Tirreno e nel canale di Sicilia, che nessuno ha mai studiato, e sentire il loro polso per capire attraverso la conoscenza della struttura geomorfologica quali sarebbero le conseguenze se riprendessero l'attività - ha detto Bertolaso - Scandagliando i fondali con un sonar potremmo calcolare eventuali tsunami". Un lavoro del genere non è mai stato fatto in tutto il mondo, ha precisato. Agli studi prenderà parte anche una commissione internazionale di esperti di vulcanologia sottomarina. Bertolaso ha sottolineato l'importanza di "lavorare per sviluppare la conoscenza", precisando che oggi è stata firmata in proposito "un'ordinanza di Protezione Civile per intervenire con tecnologie ultramoderne", tra cui "sommergibili con telecamere". La spesa di questa campagna di indagini dovrebbe aggirarsi al di sotto dei 10 milioni di euro, ha spiegato Bertolaso sottolineando che "prevenire costa sempre meno che riparare il danno". Questi vulcani sommersi, ha spiegato, formano una linea continua dall'Etna alle Eolie e poi verso il Vesuvio. Tra questi ci sono la famosa isola Ferdinandea, che si trova nel canale di Sicilia, ora a 15 metri di profondità, il Marsili che si estende per 50 km di lunghezza per 20 km di larghezza e il Vavilov. "Non è l'eruzione in sè di questi vulcani che preoccupa ma la possibilità che l'eruzione provochi il distacco di una parete, come accadde il 30 dicembre del 2002 a Stromboli, dove il distacco di una parete provocò uno tsunami", ha aggiunto. 
Blocchi sconnessi, o addirittura mancanti e rimpiazzati da colate di bitume. Gradini alti anche una spanna fra una pietra e l’altra, che trasformano la pavimentazione in masselli – i milanesi impropriamente lo chiamano pavé – in una trappola per bici, moto, auto, tram e bus. Atm ha censito gli incidenti ai mezzi pubblici causati dal dissesto dei lastroni di porfido: solo nel 2009 sono stati 18. L’ultimo è di due giorni fa, quando un tram della linea 3 in corso di Porta Ticinese si è incagliato in un parallelepipedo di pietra. FOTO I masselli-trappola In piazzale Baiamonti i blocchi al centro della carreggiata sono separati da fessure, antiche al punto che in mezzo cresce l’erba. In piazza della Repubblica, fra i massi si apre una pozzanghera di asfalto: stanchi di rimettere a posto blocchi che non tenevano, i tecnici hanno preferito colmare tutto con sabbia e bitume. In via Vincenzo Monti le pietre si sono alzate in modo uniforme, fino a creare una sorta di “muretto” continuo a filo della rotaia. «Ci sono caduto in scooter due volte — racconta Rocco De Martini, 36 anni, tecnico informatico — la settimana scorsa ho speso 270 euro per cambiare le carene, e pretendo che il Comune mi renda i soldi». Micaela Angeletti, 41 anni, non mira al rimborso, vuole «una svolta». Racconta di avere buttato via una bicicletta dopo una caduta in via Torino, e di avere faticato a trovarne una uguale. «Non chiedo i danni — dice la donna — ma spero che Palazzo Marino si decida a risolvere una volta e per tutte un problema indegno di una città moderna». Per Bruno Simini, assessore ai Lavori pubblici del Comune, «la causa dello spostamento dei blocchi è la presenza di rotaie troppo vecchie. Se i binari non sono posati su basi in cemento, le vibrazioni e le oscillazioni causate dal passaggio dei tram guastano la posa della pavimentazione, anche se ben fatta. Fino a quando Atm non avrà sostituito le vecchie armature, il problema resterà». È vero: dove ci sono i binari, i blocchi fluttuano. Succede in viale Coni Zugna, dove per fare andare dritta la moto bisogna aggrapparsi al manubrio, o in viale Umbria, dove il 4 marzo un tram «ha picchiato sotto», per usare le parole dei tecnici Atm. Il guaio, però, è che le pavimentazioni disastrate ricoprono anche strade dove il tram non passa da tempo, come via Palestro o Ripa di Porta Ticinese. Sulla sponda del Naviglio Grande si è tentato di colmare le fessure fra le pietre con bitume elastico, che però si stacca creando grotteschi gomitoli, nemici delle donne col tacco. Aspettando che Atm sostituisca le vecchie rotaie con altre migliori, il Comune, quando può, i masselli li fa sparire. Nelle strade non protette da vincolo architettonico, la pietra viene sostituita da asfalto: è successo in viale Bligny, e sono in corso interventi in via Palmanova e via Montello. Ora si studia la possibilità di foderare di nero anche corso Genova e corso Cristoforo Colombo, sempre che la Soprintendenza non si metta di traverso. Dove invece il vincolo c’è, si cerca di posare i massi alla vecchia maniera: uno strato di ghiaione, un letto di sabbia fine (possibilmente della valle del Ticino) e sopra, disposti a “dorso d’asino”, i blocchi di porfido rosso, che tradizione vorrebbe fossero prelevati dalle cave di Cuasso al Monte, in provincia di Varese. L’ultimo restauro di questo tipo è stato fatto in via Turati, dove ora si circola senza saltelli e senza sorprese. Domani, si vedrà. Per dare lunga vita al lastricato, c’è chi auspica una deroga agli antichi metodi di posa. «Le tecniche che funzionavano nel Seicento oggi sono da rivedere, gli autobus non sono carrozze — dice Gabriele Camomilla, ingegnere e consulente di Anas per la manutenzione stradale — per ancorare al suolo pavimentazioni come quelle di Milano, esistono diversi tipi di malta di cemento di concezione moderna: basta uno strato di 30 centimetri perché le pietre non si muovono più». Un’idea che a Simini non piace: «La colata di malta snatura il concetto di pavimentazione a masselli — dice — le soluzioni di pregio sono tali solo se fatte come si deve». Anche perché in città resistono ancora lastricati che nessuno tocca da sessant’anni fa, come in via San Vittore. «Se i masselli posati di recente non reggono è perché non ci sono più i selciatori di una volta, e il Comune affida i restauri con appalti al massimo ribasso — dice Maurizio Baruffi, consigliere comunale del Pd — comunque è evidente che fino a quando non si ridurrà il traffico, ogni intervento sarà di fatto inutile». Il Comune quest’anno ha stanziato 3 milioni di euro ad hoc per il restauro dei masselli, parte di un progetto di intervento che prevede il rifacimento di mille strade ogni anno da qui al 2015, in tempo per Expo. 
