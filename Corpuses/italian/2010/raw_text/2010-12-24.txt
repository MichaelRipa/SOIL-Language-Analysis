CITTA' DEL VATICANO - Il Papa ha celebrato la messa della notte di Natale nella basilica di San Pietro gremita da migliaia di persone. Benedetto XVI, che indossava paramenti dorati, ha percorso la navata centrale della Basilica. Prima dell'ingresso del Pontefica un diacono ha intonato la Kalenda, antichissimo annuncio della nascita di Gesù ed è stata mostrata l'immagine di Gesù bambino togliendo il velo che ricopriva la statua in prossimità dell'altare. Al termine della messa di mezzanotte la deposizione della statua del bambinello nel presepe di San Pietro. Nel pomeriggio Il Papa ha scelto la 'Bbc' per un inusuale messaggio di Natale nel quale ha esaltato il significato di liberazione universale della figura di Cristo: "La  liberazione portata dal lui - ha detto - non era politica, attuata con mezzi militari". "Il bimbo nato a Betlemme ha portato sì la liberazione, ma non solo per le persone di quel tempo e di quel luogo - egli sarebbe stato il salvatore di tutti, in ogni luogo del mondo e in ogni tempo della storia", ha detto Ratzinger. Il radio messaggio è stato trasmesso da 'thought for the day' (pensiero del giorno), un programma che ospita le opinione dei più diversi leader religiosi. Una scelta seguita al viaggio di Ratzinger in Gran Bretagna - la prima visita di stato di un pontefice nel paese dello scisma anglicano - che è stato unanimemente riconosciuto come un successo. 
ROMA - Tra ritardi e malfunzionamenti, alle Ferrovie dello Stato non è mai servito molto per trasformare in un incubo la vigilia di Natale dei propri utenti. Ma questa volta è davvero difficile immedesimarsi nelle sofferenze provate dai passeggeri del treno Intercity 1589, partito stamani alle 7:05 da Milano e diretto a Reggio Calabria. In viaggio attraverso tutta la Penisola...senza bagni agibili. Per quei malcapitati viaggiatori la "liberazione" giunge solo a metà percorso, dopo sette ore e mezza di viaggio, alle stazioni di Roma e Formia, dove l'altoparlante si rivolge direttamente a loro con questo annuncio: "Chi vuole usufruire delle ritirate si rechi al binario uno...". E il personale delle ferrovie ha dovuto anche insistere per persuadere i clienti ad abbandonare le carrozze per raggiungere i servizi delle stazioni. "Da dieci ore non bevo e non mangio, sapendo di non poter contare su una toilette - racconta Daniela -. E' vergognoso, sono partita da Milano e devo andare a Palermo: una vigilia di Natale in queste condizioni proprio non me l'aspettavo. E ho avuto paura di scendere, temevo che il treno ripartisse senza di me". Maria Lucia, altra testimone diretta dell'incredibile situazione. "A Formia abbiamo sentito questo annuncio anni Venti - ricorda -, ci invitavano a 'usufruire delle ritirate' lasciando il treno. E' pazzesco. E nei bagni non c'è nemmeno acqua". A Napoli il treno giunge con un'ora e venti di ritardo e con i passeggeri ormai rassegnati. "Ci sono state due lunghe soste - spiega Salvatore - una di cinquanta minuti a Roma, l'altra di quaranta a Formia, e ora siamo fermi qui, dove finalmente hanno ripristinato l'agibilità di un bagno, uno solo!". Sul treno, ovviamente, viaggiano anche bambini e anziani. "Mio marito è cardiopatico, ha subito tre operazioni di ernia - dice Maria - e sono un po' spaventata all'idea di continuare il viaggio in queste condizioni. Noi siamo diretti a Lamezia". Indignata anche una madre con le sue due figlie giovanissime: "Viaggiare così con due bambine piccole non è da paese civile". Ed è surreale scoprire, tra tante testimonianze, le parole di un capotreno che prova a giustificare così l'accaduto: tutti i bagni del convoglio sono inagibili per colpa "degli utenti: se i servizi sono inaccessibili è forse anche perché vengono utilizzati male". 
La Procura ha aperto un'inchiesta sulla morte di una neonata all'ospedale Policlinico di Partinico. La bambina è nata alle 23 di giovedì con parto naturale. Pochi minuti dopo è deceduta. I genitori, entrambi residenti a Partinico, hanno contattato la polizia e hanno sporto denuncia. Il cordone ombelicale e la placenta sono stati sequestrati su disposizione del magistrato di turno. La neonata è stata trasferita nella medicina legale del Policlinico di Palermo dove sarà sottoposta ad autopsia nei prossimi giorni. Tutte le ipotesi al momento sono al vaglio, compresa quella di una morte sopraggiunta per un malessere della bimba. Sulla vicenda c'è stretto riserbo da parte degli investigatori. Quello di giovedì è il settimo caso di presunta malasanità in due anni che colpisce il reparto maternità della struttura partinicese. 
MANTOVA - Sono gravi ma stazionarie le condizioni della donna investita ieri a Mantova da un'auto mentre attraversava la strada con il figlio di due anni nel passeggino. Hind Ennajar, 28 anni, di origine marocchina ma residente a Mantova, dopo essere stata ricoverata in città è stata trasferita presso l'ospedale Borgo Trento di Verona, dove sarà sottoposta a un intervento chirurgico. I medici si sono riservati la prognosi. Sta bene, invece, il bambino, affidato alle cure dei parenti: l'auto che ha travolto la madre ha solo sfiorato il passeggino che si è ribaltato, ma il bimbo, legato con le cinture, è rimasto incolume. Al capezzale della donna si alternano parenti e amici: non c'è il marito che, secondo alcune fonti, starebbe scontando una condanna agli arresti domiciliari. L'incidente è avvenuto ieri alle 17,45 in via Brennero, alla periferia di Mantova, una strada trafficata che costeggia la zona industriale della città, e non molto lontano dall'abitazione della marocchina investita. La donna, con il suo piccolo nel passeggino, stava attraversando la strada in punto poco illuminato e senza le strisce pedonali, quando all' improvviso un'auto, con al volante una italiana di 32 anni di Curtatone, comune del mantovano, l'ha investita in pieno, scaraventandola a diversi metri di distanza. Non vi sono stati testimoni e, quindi, non è chiaro se la madre si sia accorta in tempo del sopraggiungere dell'automobile e abbia dato una spinta al passeggino per allontanarlo, oppure se soltanto il caso abbia voluto che la macchina, una golf, investisse in pieno soltanto la donna. L'automobilista è stata la prima a soccorrere la mamma e a prendersi cura del bimbo che era rimasto nel passeggino ribaltatosi. 
Dopo la parentesi del poco atletico Rafa Benitez, l'Inter accoglie in panchina un nuovo volto da copertina. E' quello di Leonardo Nascimento de Araujo, o semplicemente Leonardo, che ha trascorso 13 dei suoi 41 anni sulla sponda 'nemica' del Milan. Faccia da bravo ragazzo, con i suoi modi eleganti, il brasiliano ha un 'appeal' che può almeno competere con Josè Mourinho. Ha praticamente ha saltato la gavetta: deroga grazie al Mondiale vinto con la Selecao nel 1994 e subito un incarico prestigioso, prima di prendere il patentino. Gli è capitato di perdere la voce alle prime partite, di esitare su qualche sostituzione. Ma è sempre apparso in controllo. Anche nel doloroso divorzio, causa "incompatibilità" con il "narciso" presidente Silvio Berlusconi, che lo considerava "un testone". Questa indipendenza intellettuale ha fatto breccia in Moratti, che da anni lo stima e ammira, Leonardo ha declinato un'offerta in estate, aveva bisogno di smaltire lo stress accumulato. Ora è il momento giusto: torna a vivere e lavorare a Milano, dove ha una casa e una compagna. Stella dai buoni sentimenti, Leonardi esordisce in patria a 18 anni e prima di arrivare al Milan nel 1997 gioca nel Flamengo, nel San Paolo (batte i rossoneri nell' Intercontinentale del 1993), al Valencia, in Giappone e al Paris Saint-Germain. Dove va impara la lingua (ne parla quindi cinque) e, tranne che in Spagna, vince: in rossonero uno scudetto e una Coppa Italia, fra lampi di classe e infortuni. Quando appende gli scarpini al chiodo, il Milan non si lascia scappare un grande conoscitore di calcio con il talento nelle pubbliche relazioni. Diventa dirigente, responsabile di Fondazione Milan; ma anche consulente di mercato (grazie a lui arrivano Kakà, Pato e Thiago Silva) e diplomatico, con la missione di appianare divergenze con la Federcalcio brasiliana. Come tecnico Leonardo si ispira a Telè Santana, ct del Brasile '82. Al Milan ha puntato sul '4-2-e fantasià, modulo sbilanciato in avanti ma funzionale finchè Nesta e Pato non si sono infortunati. Predilige una preparazione atletica 'alla Mourinho', con il pallone, e si considera "un gestore". Refrattario alla polemica ("si possano dare bastonate senza alzare la voce: così Gandhi ha liberato l'India"). Su insegnamento di genitori ed allenatori, crede nella "strategia dell'amore e degli abbracci". Leggi i commenti I commenti dei lettori 
L'obiettivo, dichiarato da Martin Winterkorn con un certo orgoglio di stampo prussiano, è quello di portare il colosso Volkswagen alla leadership mondiale nei prossimi anni, spingendo al massimo sulla campagna acquisti di marchi e di aziende ad alto potenziale creativo, come la Italdesign di Giorgetto Giugiaro, per conquistare anche le nicchie più remote del nuovo mercato globalizzato. E vedremo cosa di vero c'è nelle voci che riguardano una possibile acquisizione perfino di Alfa Romeo. Così, il difficile 2010 non ha visto il gruppo tedesco troppo sulla difensiva, quanto impegnato a tutto campo (dall'ultima Polo eletta Auto dell'Anno alla evoluzione estrema della ammiraglia Audi A8) e capace, in Europa e in particolare in Italia, di mantenere salde le posizioni che lo vedono primeggiare a livello continentale e inseguire la Fiat da noi. In questo contesto favorevole, dunque, il 2011 sarà vetrina di una ulteriore spinta in avanti, sull'onda di una strategia che finora è stata in grado di sfruttare le sinergie produttive come risorsa per la massima diversificazione, piuttosto che come fonte negativa di sovrapposizione o appiattimento. Riuscirà il miracolo a durare nel tempo? Intanto, nei programmi della "Casa madre", alla ribalta il rilancio in grande stile di un modello fondamentale come la Passat, berlina e wagon giunta alla settima generazione e solido punto di riferimento nella categoria media. Fra le prerogative, oltre ad una qualità di alto livello, la conferma della filosofia "downsize" e del rispetto ambientale per i motori, con in gamma un 1.400 turbo a benzina parco nei consumi e un 1.600 diesel da 114 g/km di CO2. Si concretizzerà, inoltre, il progetto Up, che segna il ritorno della Volkswagen nel settore delle city-car. Già presentata in forma di concept alle rassegne internazionali, la piccola, qualcosa di molto diverso dalla vecchia Lupo o dalla oriunda brasiliana Fox, si prepara al confronto con Panda e simili senza dimenticare una versione elettrica. A fare da corollario, poi, la nuova generazione della Jetta e gli aggiornamenti della cabrio-coupè Eos e della Suv Tiguan. Impressionante macchina da guerra, d'altra parte, anche il marchio Audi (al primo posto nella classifica "premium" europea), che a fine 2010 ha visto scendere in campo la compatta anti Mini A1 (in arrivo la variante anabolizzata da 185 Cv) e la berlina-crossover A7. In dirittura, adesso, la nuova A6 e, più avanti, ci sarà una inedita Suv compatta siglata Q3. Notevole il fermento anche per Seat e Skoda, con la riedizione della media Leon e il restyling della Superb, mentre la Lamborghini, fiore all'occhiello italiano del gruppo, mette in strada (sarebbe forse meglio dire in pista) l'Aventador, fantasmagorica supercar 12 cilindri da 700 Cv erede della Murcielago e, in linea diretta, di miti come la Miura e la Countach. 
Rinviati a giudiziogli 8 ultras serbi che il 12 ottobre scorso scatenarono una guerriglia urbana in occasione della partita Italia-Serbia, allo stadio  di Marassi. Il rinvio a giudizio e' stato disposto dal gip Maurizio De Matteis che ha accolto la richiesta di giudizio immediato, del pubblico ministero Cristina Camauri. Agli arrestati vengono contestati i reati gravi di danneggiamento aggravato, lesioni e resistenza a pubblico ufficiale e violazione della legge. 
