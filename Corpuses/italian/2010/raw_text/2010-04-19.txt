Dedichiamo alcune puntate all'impresa di un lettore, Tullio Salvatore: Questa è l'introduzione: "Lo spunto m'è venuto dai tautogrammi a tema su un Lessico e nuvole di qualche tempo fa, ricordo una sfida a botta e risposta su Cristoforo Colombo di due lettrici, madre e figlia, o simili. Ho pensato di scrivere, su un canovaccio dato, un po' alla maniera degli esercizi di stile di Queneau, un tautogramma per ogni lettera dell'alfabeto (per la h non so ancora come regolarmi). Ognuna ha i suoi paletti, grammaticali e lessicali, ma anche la sua atmosfera, i suoi scenari semantici (si fa per scherzare), il suo ethos (via, si fa per dire). Con risultati di inaspettata comicità o introspezione o financo poesia (in senso molto, molto lato). Per farla breve, ho preso una mia vicenda biografica recente (l'aver trovato un buon lavoro nel campo informatico, a Milano, dopo varie tribolazioni, diversi lavorettacci e due anni come cantiniere in Toscana) e mi sono messo a raccontarla declinata in tautogrammi. Su 20+1 lettere ne ho fatte 9, diverse sono da completare. Non uso il vocabolario, non tanto per il gusto della sfida quanto per lasciare più spontaneità e scioltezza all'operazione". L'ultima frase è molto significativa, a proposito di un tema su cui vengo spesso consultato (l'uso di strumenti lessicografici, anche informatici, in enigmistica). Tutto è lecito, ma bisogna tenere conto che l'uso di dizionari o cd rom o motori di ricerca può anche rovinare il gusto del gioco. Domani incominceremo a Seguire Salvatore Sulle Sue Storie Sulla Sua Sussitenza. 
PER i fan, gli AC/DC sono potenti, ruvidi, elettrici, trascinanti, sexy. Per i palati fini, anche loro non sfuggono al pregiudizio sull'hard rock come impuro e sgraziato rumore. A chi dar retta? Il cinema, non da oggi, sembra avere le idee chiare: la musica della band australiana al grande schermo va benissimo. Qualche esempio? Fu in Let There Be Rock che il cinema trattò un concerto di rock'n'roll davvero come un film (1980), cucendo una trama attorno a uno show parigino degli AC/DC e sviluppandola con abbondante uso di "dolly", carrellate e montaggio narrativo. E fu Stephen King, in versione regista, a scegliere gli AC/DC per dare un suono alla rivolta delle macchine in Brivido (titolo originale Maximum Overdrive , 1986). Nel 2010, ecco una sorta di "greatest hits" degli AC/DC caratterizzare la colonna sonora di uno dei titoli più attesi della stagione, Iron Man 2 . Il film sarà presentato in anteprima a Roma il 26 aprile, da oggi è già disponibile il disco, perfetto per portare alla causa degli AC/DC nuovi appassionati, ma interessante anche per chi ha già allineato sullo scaffale di casa i loro dischi, da High Voltage al più recente Black Ice passando per i classici Back in Black e Highway to Hell . AC/DC - Iron Man 2 viene infatti pubblicato in tre versioni ulteriori rispetto alla comune edizione in cd. La confezione cd+dvd contiene, oltre alle canzoni, un video di 50 minuti e un booklet di 32 pagine firmato dal noto critico rock americano David Fricke. Per i collezionisti di vinile ecco un doppio album (stampe da 180 grammi). Ma a loro, e a tutti i fan della prima ora, è dedicata soprattutto la spettacolare Collector's edition , impreziosita dal dvd (che include il video di Shoot To Thrill , brano portante della colonna sonora, filmato durante il live di Buenos Aires e montato con le scene del film), il libretto di Fricke con copertina rigida, poster e adesivi degli AC/DC e - autentica chicca - la ristampa della prima storia del supereroe Marvel, The Invincible Iron Man , con una cover alternativa disegnata da Adi Granov e sul retro un fumetto di cui è autore il chitarrista Angus Young. Tra tanti contenuti speciali, la musica resta il più importante. Un'accelerazione vertiginosa nella carriera degli AC/DC e la loro irresistibile combinazione di potenza e ritmo. Quella che avvolge brani come Shoot to Thrill , Rock 'N' Roll Damnation , Guns for Hire , Cold Hearted Man , Back in Black , Thunderstruck , If You Want Blood ( You've Got It ), Evil Walks , T. N. T. , Hell Ain't a Bad Place to Be , Have a Drink on Me , The Razor's Edge , Let There Be Rock , War Machine , Highway to Hell . Canzoni scelte per caricare di adrenalina le gesta di Iron Man 2 , eppure facilmente identificabili nella loro struttura. Alla loro base ci sono il blues, il boogie, le radici della musica afroamericana e l'elettricità del rock'n'roll. Cosa le rende, allora, così diverse dall'oceano di produzioni derivate da quella gloriosa tradizione? Parte della "magia" è in ciascuno degli ingredienti della band. Un autore bravo a tirar fuori scintillanti riff dai "soliti" accordi (Malcom Young, chitarra ritmica, fondatore della band). Una sezione ritmica veloce e affidabile come una locomotiva (Phil Rudd, batteria, Cliff Williams, basso). Un cantante la cui voce evochi un'acciaieria (Brian Johnson, successore dal 1980 dello scomparso Bon Scott). Infine, un chitarrista agghindato con una strana divisa da scolaretto, piccolo e in apparenza gracile, invece capace come nessuno di cavalcare riff senza soluzione di continuità e senza mai smettere di correre, saltellare e rotolarsi sul palco (Angus Young, "fratellino" di Malcom). Alimentate il tutto con milioni di watt e... no, il gioco non è ancora fatto. "Il rock non è tecnica, il rock è passione" dice Jack Black in School of Rock (2003), film che dagli AC/DC ha attinto tanta musica, riuscendo nel contempo a rendere loro omaggio (nel finale del film, l'attore si esibisce addirittura con la stessa divisa da scolaro di Angus). Ecco l'ultimo ingrediente: l'amore per il proprio mestiere. Quella che spinge gli AC/DC, ormai ultracinquantenni, a fregarsene dei milioni di copie vendute (50 del solo Black in Black ) e di essere amati negli Usa più dei Rolling Stones. E a rimettere on the road uno degli show più divertenti, ma anche fisicamente più dispendiosi dell'intero rock'n'roll circus. Che in Italia, dopo i concerti nei palasport dell'inverno 2009 (secondo tour per incassi dello scorso anno), tornerà il prossimo 19 maggio allo stadio "Friuli" di Udine. 
REGGIO CALABRIA - La Reggina vince il derby calabrese e compie tre importanti passi verso la salvezza. Un successo sofferto contro un Crotone voglioso che, almeno per un'ora, ha tenuto ottimamente il campo cercando anche con maggiore determinazione degli amaranto il vantaggio. Poi il gol di Brienza ha scompaginato i piani agli uomini di Lerda che non hanno avuto la necessaria lucidità per evitare, quantomeno, la sconfitta. DOPPIO PALO - Per assistere alla prima palla gol bisogna attendere il 27': Ginestra prova un destro a giro dal limite che si infrange sul palo esterno. Immediata la replica della Reggina che pareggia il computo dei legni colpendo la base del palo con un bolide di sinistro da 30 mt di Costa. IL LAMPO DI BRIENZA - Tra la fine del primo tempo e l'avvio di ripresa il Crotone accelera ma non è fortunato: Gabionetta conclude una splendida serpentina tra  5 avversari calciando addosso a Marino in uscita poi, per due volte, Mazzarani non trova lo specchio della porta. Proprio nel momento migliore dei rossoblu passa la Reggina: Brienza raccoglie palla ai 25 mt e scaglia un gran sinistro nell'angolo alla destra del numero uno ospite. LA REGGINA CONTROLLA - Il Crotone accusa il colpo, fatica a riorganizzarsi e la Reggina può gestire senza troppi affanni il risultato. Anzi fallisce anche il raddoppio in almeno tre circostanze, con Tedesco, Bonazzoli e Missiroli. Il Crotone chiude la gara in 10 per l'espulsione all'86' di Viviani, reo di un fallo ai danni di Bonazzoli lanciato a rete. PIACENZA-SASSUOLO 1-3 Il Sassuolo fa suo anche il derby di ritorno con il Piacenza e conserva entrambi i piedi in zona play-off. I neroverdi partono forte e passano già al 9' con un perfetto colpo di testa di Martinetti su cross dalla sinistra di Riccio. Il Piacenza reagisce con carattere e pareggia al 24' con Cani che, su angolo dalla sinistra di Melinte, anticipa di testa Bressan e insacca. LA ZAMPATA DI ZAMPAGNA - Sulle ali dell'entusiasmo i biancorossi sfiorano per due volte il vantaggio in avvio di ripresa con Iorio ma poi si devono inchinare a Zampagna che, al 57', porta di nuovo avanti gli ospiti con un tap-in a porta vuota, riprendendo una corta respinta di Puggioni su diagonale di sinistro di Martinetti. Il Piacenza prova a replicare ma non va oltre una punizione di Moscardelli respinta da Bressan. Nel disperato assalto finale, al 95', sale anche Puggioni in area sull'ultimo angolo ma sulla respinta ne approfitta Salvetti che s'invola solitario verso la porta sguarnita e fissa facilmente il risultato sull'1-3. Leggi i commenti I commenti dei lettori 
CASAL DI PRINCIPE (Caserta) - Da giorni era scattato l'allarme sul voto per il rinnovo del Consiglio comunale di Casal di Principe , in provincia di Caserta, sciolto alcuni mesi fa per le inadempienze nella gestione del ciclo dei rifiuti. Le perquisizioni - dieci i decreti emessi - sono scattate nel primo pomeriggio di oggi, mentre si chiudevano le urne. I carabinieri sono giunti nelle sedi dell'Udeur di via Venticale e del Pdl al Corso. Ma su disposizione dei magistrati della Direzione distrettuale antimafia di Napoli, Antonello Ardituro e Francesco Curcio, gli investigatori sono andati anche al Comune di Casal di Principe, dove è stato perquisito l'ufficio di un assessore uscente, e sia nelle abitazioni di alcuni politici. Tra i reati ipotizzati dagli investigatori anche quelli previsti dal secondo e dal terzo comma dell'articolo 416 ter, ovvero lo scambio elettorale politico-mafioso. Sull'esito dell'operazione - che è stata coordinata direttamente sul posto dai due magistrati - viene mantenuto il più stretto riserbo. Secondo indiscrezioni però sarebbe stata acquisita della documentazione che ora viene passata al setaccio. Sono cinque gli avvisi di garanzia notificati in giornata: destinatari un esponente del Pdl e suo fratello e tre esponenti dell'Udeur. A Casal di Principe  ha votato l'80,06 per cento dei 15831 elettori; una percentuale analoga a quella registrata nella tornata di fine marzo per l'elezione del presidente e del consiglio provinciale. Al di sotto, comunque, della percentuale di votanti per le ultime regionali. Lo spoglio delle schede viene seguito in tutte le 16 sezioni della città con particolare attenzione dalla forze dell'ordine, secondo un piano stabilito durante un vertice del comitato per l'ordine e la sicurezza pubblica, presieduto dal prefetto, Ezio Monaco. I candidati a sindaco sono tre. L'Udeur ha candidato Pasquale Martinelli, sostenuto da alcuni rappresentanti del centro sinistra. Il Pd non ha però presentato il simbolo in questa tornata elettorale. Gli altri due candidati a sindaco sono Elio Natale, sostenuto dal Pdl e Vincenzo Schiavone. A Casal di Principe negli ultimi 18 anni, due volte le assemblee consiliare sono state  sciolte per presunte infiltrazioni camorristiche e tre volte per dimissioni della maggioranza dei 20 consiglieri assegnati. "Non siamo il paese della camorra. Non vogliamo più portare questo marchio infamante", hanno detto dinanzi alla sede del Pdl a Casal di Principe (Caserta). "Ora basta, lo Stato punisca chi è responsabile dei crimini - aggiunge un professionista che preferisce però rimanere nell'anonimato - ma questa comunità deve avere il rispetto che merita". La notizia delle perquisizioni ha fatto immediatamente il giro del paese: 22 mila abitanti, tantissime imprese edili impegnate non solo in Campania ma anche nelle regioni del nord Italia. 
Sola e affamata. Sporca e magrissima. Davanti alla vetrina di una rosticceria di via Panfido Castaldi, una bimba di otto anni resta immobile e guarda dentro. Quando i titolari del negozio la notano, poco dopo le 18.30 di domenica, cercano di capire con chi è arrivata fin lì. «Sono sola, ho fame e sete», dice timidamente alla donna dietro il bancone che subito le prepara qualcosa da mangiare. La bimba, un po’ spaurita, non parla, ma in pochi minuti mangia un panino intero. Nel frattempo i titolari della rosticceria chiamano la polizia. Arrivano una prima volante, poi una seconda con un agente donna. Restano un po’ con la bimba, scherzano e la fanno giocare, così che lei lentamente inizia comunicare. E racconta: «Ero al parco con mia madre — dice — poi sono arrivati i suoi amici ed è andata via. Mi ha lasciato sola». Gli agenti tornano al parco vicino ai Bastioni di Porta Venezia e della madre, 41 anni, non c’è alcuna traccia. Trovano il fratello della donna — appena uscito dal carcere di Ivrea, dove era rinchiuso per furto — e così riescono lentamente a ricostruire la storia. La madre, una romena di 41 anni, senza fissa dimora e tossicodipendente, era effettivamente al parco con la bimba. Poi va via col gruppo di uomini. «Lei sta in posti che non mi piacciono, io voglio andare a scuola e giocare con gli altri bambini», dice la piccola agli agenti, che identificano lo zio, anche lui al parco con un altro nipote, figlio della donna, 24enne. La madre della bambina scompare con un gruppo di uomini, il fratello si allontana in un’altra direzione. La bimba resta sola. Inizia a vagare per le strade. Finisce davanti alle vetrine della rosticceria. Quando rintracciano sua madre, chiede di non tornare con lei. «Mi porta in brutti posti, voglio restare con la polizia». Ora per la 41enne, che ha dichiarato di dormire sui vagoni di una stazione, è scattata la denunciata per abbandono di minori. La figlia sarà invece affidata a una comunità appena sarà dimessa dall’ospedale. 
Un vocabolario per imparare a comprendere il linguaggio dei cani e a farsi capire dagli amici a quattro zampe. Un pesce d'aprile in ritardo? No (anche se i dubbi permangono). Nel Dizionario bilingue italiano/cane cane/italiano , edito da Sonda e presentato a Milano, vengono passate in rassegna e decodificate le situazioni della vita quotidiana, dal punto di visto dell'uomo e da quello del cane, attraverso 150 parole chiave del comportamento canino. Il linguaggio del cane è in buona parte non verbale, anche se, come ha spiegato Roberto Marchesini, etologo e autore dei testi insieme col medico veterinario Jean Cuvelier, la tendenza a guardare il mondo in maniera antropocentrica ha messo in dubbio la capacità di esprimersi dei cani, portando gli uomini a trascurare il significato dei gesti si rivolgono  all'animale. "Abbracciare un cane non significa dimostrargli affetto, ma affermare il nostro potere su di lui" ha spiegato Marchesini, facendo un esempio. Alla presentazione del volume, edito da Sonda, ha partecipato il sottosegretario alla Salute, Francesca Martini, secondo cui capire e farsi capire dal proprio amico a quattro zampe non è soltanto "un modo per rapportarsi con lui in maniera soddisfacente", ma soprattutto per "inserirlo nella società, rispettando la sua natura e scongiurando comportamenti pericolosi per l'uomo stesso". "Capire gli animali fa parte di un percorso di civiltà da cui nessuno può esimersi", ha concluso Martini. 
Un giorno storico, ma in sordina e tra qualche polemica. Non c’era, infatti, a San Giovanni Rotondo, l’attesa folla delle grandi occasioni quando le spoglie mortali di Padre Pio da Pietrelcina sono state traslate dalla vecchia cripta della chiesa di Santa Maria delle Grazie alla nuova, che si trova nella zona sottostante al santuario progettato da Renzo Piano. Dopo 42 anni dalla morte, la salma di San Pio ha rivisto la luce di un pallido sole garganico durante la processione della traslazione nel pilastro centrale della cripta, in una teca d’argento ed oro di circa 150 chilogrammi, tra gemme preziose e i celebratissimi mosaici di padre Ivan Rupnik, protagonisti indiscussi della cerimonia, a cui però molti fedeli hanno deciso di non partecipare perché contrari alla traslazione delle spoglie del santo in una sala troppo sfarzosa. Dopo la celebrazione dell’ora nona da parte dell’arcivescovo di Vieste-Manfredonia-San Giovanni Rotondo, monsignor Michele Castoro, la processione e l’inserimento del sarcofago nel pilastro della cripta, che è a tutti gli effetti una chiesa vera e propria. Dodici frati minori francescani hanno portato l’urna su un carro realizzato per l’occasione sul modello della portantina con cui fu trasportato il corpo di san Francesco d’Assisi per la sua prima sepoltura. Poi la consacrazione dell’altare, che nel 2004, durante l’inaugurazione, non era avvenuta. Durante la cerimonia, nessun cenno degli ecclesiastici alla quasi totale contrarietà dei fedeli alla traslazione del santo, ma più volte nelle parole del presule e dei frati si è colta una sorta di giustificazione per l’oggettivo sfarzo, forse poco coerente con i voti di povertà dei frati, ed un paragone con la basilica superiore di San Francesco, ad Assisi, in cui spiccano i dipinti sfarzosi e maestosi: “Si diventa ciò che si contempla – è stato detto -  e questi sacri mosaici, che rappresentano la vita di Cristo e di Padre Pio sono un modo per “utilizzare” le immagini artistiche, farle proprie da un punto di vista spirituale”. “La chiesa si ritrova in preghiera dinanzi alle reliquie dei santi – ha detto monsignor Castoro – che servono a trarre esempio per seguire una vita coerente. Contemplandole – ha aggiunto - siamo spronati ad imitare le virtù cristiane di Padre Pio, a seguire il suo amore verso Dio e verso il prossimo”. Proteste anche per la mancata possibilità di visitare la cripta nel giorno della traslazione: in un primo momento era stato confermato che l’accesso sarebbe stato libero, ma poi la priorità è stata data ai frati cappuccini, nel giorno del 126^ capitolo provinciale. Piero Russo 
MILANO - Costretti a dormire in macchina per qualche notte. E' successo ad alcuni calciatori professionisti di Seconda Divisione, coinvolti nel naufragio economico dell'Igea Virtus, squadra di Barcellona Pozzo di Gotto che domenica ha rinunciato a giocare la sua partita di campionato del girone C, decidendo di retrocedere, travolta dai debiti. Settimana scorsa, prima della resa, diciannove giocatori erano stati sfrattati dai loro appartamenti dal momento che la società non riusciva più a pagare l'affitto. E qualcuno, che non è riuscito a trovare un'altra sistemazione accettabile, ha dovuto ripiegare sul sedile dell'automobile. Incredibile in un modo dove, appena tre categorie più in alto, tanti vivono da nababbi. Ma è solo l'episodio più clamoroso di una deriva fotografata in tutta la sua drammaticità a Milano nel corso del Consiglio direttivo dell'Associazione italiana calciatori. Alla fine della riunione, l'avvocato Sergio Campana, presidente del sindacato del pallone, ha snocciolato dati preoccupanti: in Serie B solo due club sono in regola con il pagamento degli stipendi (Cittadella e Sassuolo). Quindici hanno rispettato solo la scadenza di fine dicembre. Gli altri sono ancora più indietro. Mantova e Gallipoli guidano la pattuglia delle più ritardatarie. In Lega Pro sono in sette a non aver ancora adempiuto agli obblighi di fine 2009: Perugia, Legnano, Manfredonia, Legnano, Pro Vercelli, Pro Sesto, Scafatese e Igea Virtus. ''Non è possibile che la normalità sia rappresentata da ritardi di 4-5-6 mesi nella corresponsione dell'ingaggio'', protesta Campana. E intanto cresce anche il malumore dei pochi club in regola: le sanzioni nel corso della stagione sono troppo morbide, finendo per confinare con una tacita tolleranza di comportamenti scorretti. L'Aic propone penalizzazioni di punti anche a campionato in corso per chi non retribuisce tempestivamente i calciatori. E chiede che sia esteso a tutti i club di Serie B l'obbligo di presentare una fideiussione di un milione di euro, come succede con le ripescate: ''E’ un provvedimento che ha dimostrato di funzionare, dovrebbe essere previsto come condizione per l'iscrizione al campionato''. In Lega Pro la situazione potrebbe peggiorare ulteriormente: la crisi economica colpisce molte realtà imprenditoriali medio-piccole e il recente accordo sulla scissione tra A e B ha diminuito i fondi a disposizione dell'ex Serie C. ''Nella massima divisione le cose vanno meglio, lì tutti hanno la pancia piena grazie ai soldi delle televisioni'', spiega qualche rappresentante dell'Aic. Lontano dal grande calcio, invece, capita anche di dormire in macchina. 
