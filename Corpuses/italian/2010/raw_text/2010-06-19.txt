L'ATTUALE arcivescovo di Napoli, cardinale Crescenzio Sepe, 67 anni, dopo aver trascorso una vita nella diplomazia vaticana, è diventato nel 1992 segretario della Congregazione per il Clero. In questo ruolo ha cominciato a farsi conoscere come abile organizzatore di grandi eventi. Ha promosso, tra l'altro, gli Incontri Internazionali dei sacerdoti di tutto il mondo in preparazione al Giubileo del 2000 a Fatima e a Yamossoukro. In qualità di Segretario della Congregazione per il Clero, ha organizzato inoltre  tutte le celebrazioni per i trent'anni della "Presbyterorum Ordinis" e per il cinquantesimo di sacerdozio di Giovanni Paolo II. Grazie a questi meriti, il 3 novembre 1997 è stato nominato Segretario Generale del Comitato e del Consiglio di Presidenza del Grande Giubileo dell'Anno 2000. Ha dunque seguito in prima persona l'itinerario di preparazione all'Anno Santo, collaborando tra l'altro con Angelo Balducci, indagato nell'ambito dell'inchiesta sugli appalti del G8, e Guido Bertolaso, entrambi coinvolti - per parte italiana - nella preparazione del Giubileo. Il 9 aprile 2001 Giovanni Paolo II lo ha nominato Prefetto della Congregazione per l'Evangelizzazione dei Popoli, ex Propaganda Fide, il dicastero più ricco di tutta la Santa Sede e attraverso cui transita il denaro per le missioni in tutto il mondo. Poco dopo anche Balducci è diventato consultore della Congregazione. 
WASHINGTON - Assai più che le le sue (scarse) qualità cestistiche era un mito per i suoi centimetri "spropositati": è morto in un ospedale di Charlottesville, in Virginia, Manute Bol, uno dei più alti giocatori di basket della storia dell'Nba. Aveva 47 anni. Bol, di origine sudanese, era alto 231 centimetri ed era molto conosciuto non solo nel mondo del basket, ma anche per il suo impegno umanitario a favore dell'organizzazione Sudan Sunrise , fondata in Kansas per aiutare la popolazione sudanese. Bol giocò dal 1985 dieci stagioni nell'Nba. Militò nei Washington Bullets, Golden State Warriors, Philadelphia 76ers e Miami Heat. Bol era tornato in Usa il mese scorso dopo essere stato ricoverato per un serio problema ai reni. "Il Sudan e il mondo hanno perduto un eroe, un esempio per tutti noi. Manute, ci mancherai", ha dichiarato Prichard, uno dei responsabili del succitato gruppo che ha lavorato alla riunificazione del paese africano, gruppo al quale si era dedicato Bol dopo aver terminato la carriera di giocatore. Leggi i commenti I commenti dei lettori 
L’hanno ribattezzato subito con il nome di Palinuro. E’ il  cucciolo di delfino salvato ieri pomeriggio, sulla spiaggia delle Saline, da un  gruppo di bambini che stavano facendo il bagno. Il delfino, lungo circa un  metro e mezzo, stava per spiaggiarsi quando quattro bambini, tutti tra i 7 e i  10 anni, l’hanno soccorso e trascinato in una conca di acqua a pochi metri dalla  riva. Sono stati i genitori ad avvertire immediatamente i carabinieri e gli  uomini della capitaneria di porto, che in pochi istanti sono arrivati sul posto.  Il delfino, disorientato, ma in buone condizioni di salute, si è lasciato  coccolare per circa due ore dai bambini, fino all’arrivo degli esperti del  centro cetacei. Il veterinario Gerardo Principe, dopo aver visitato lo splendido  esemplare, ed essersi accertato delle condizioni di salute, ha richiesto  l’intervento di un gommone della Guardia costiera per riportare il cucciolo al  largo. Ma causa del mare agitato il gommone non ha potuto raggiungere la riva e  si è reso necessario il trasporto del cetaceo a bordo di un furgone della  Guardia costiera nel porto di Palinuro dove ad attenderlo c’era già un gommone  pronto a mollare gli ormeggi. Il delfino, super scortato dai carabinieri, tra  gli applausi dei bagnanti ha così ripreso il largo. 
KABUL - Almeno cinque civili, tra cui due bambine di sette e otto anni, sono morti in un attacco aereo della Nato nella provincia di Khost, nella zona orientale dell'Afghanistan al confine con il Pakistan. Lo hanno riferito fonti ospedaliere e della polizia afghana. Il bombardamento delle forze Nato ha preso di mira la roccaforte talebana di Musa Khel. Secondo il capo della polizia locale, Abdul Hakim Ishaqzai, sono morti 38 miliziani. Nessuna conferma da parte del ministero dell'Interno afghano L'Isaf conferma che forze afghane e internazionali hanno condotto a partire da ieri notte una operazione contro elementi della "Rete Haqqani" nelle province di Khost e Paktiya, al confine con il Pakistan, con l'intervento dell'aviazione. Dopo le notizie di vittime civili, è stata aperta un'inchiesta. "Siamo a conoscenza - ha detto l'Isaf in un comunicato - di notizie contraddittorie riguardanti vittime civili comunicate da responsabili locali e per questo stiamo esaminando i dettagli dell'operazione compiuta". "La nostra missione - conclude il testo - è proteggere la popolazione e ci assumereemo ogni responsabilità se emergerà che dei civili hanno ricevuto danni non intenzionali durante gli intensi scontri contro gli insorti". 
E' la proiezione di un sogno, un salto di fantasia. Il mare in Santa Croce, una distesa di alberi in piazza della Repubblica, cascate sull'Arno dalle parti di Ponte Vecchio. E' la Firenze che immaginano gli studenti del professor Marcello Scalzo, docente della facoltà di Architettura. Un'elabozione di sfondi e di invenzioni dentro la città. L'iniziativa si chiama "Facoltà in Piazza 2010" e si svolgerà a partire dal 25 giugno e fino al 4 luglio. Il tema è la divulgazione dell’architettura, attraverso molteplici aspetti, affiancando momenti “tradizionali” di diffusione quali mostre, istallazioni e pubblicazioni, a forme innovative della comunicazione come irruzioni in spazi tradizionali di  action painting e immagini e video. All'interno di Facoltà in piazza c'è la mostra "Firenze Immag/in/aria”, la proiezione di circa trecento elaborati che hanno come filo conduttore le visioni fantastiche e irreali di una Firenze immaginata. Quest'anno si aggiunge poi una sezione di opere a soggetto "Tram-vai a Firenze": 150 elaborazioni che immaginano un tram che raggiunge i luoghi più impensati di Firenze, un tram che corre sui binari della fantasia. Altre sezioni si intitolano "Firenze nel mondo”, proiezioni di 150 scenari immaginari che mostrano impossibili collegamenti tra i più importanti e famosi monumenti del mondo e Firenze e poi i 250 bozzetti di "Una chiesa/una facciata: Santo Spirito". Ma ecco in dettaglio il programma: 25 giugno, ore 19,00 Largo Annigoni:  inaugurazione mostra “Tram-vai a Firenze”; ore 22,20 Palco Las Palmas Largo Annigoni: proiezione “Tram-vai a Firenze”. 26 giugno sabato Notte bianca Oltrarno  ore 22,30 pop caffè Piazza S. Spirito: proiezione “Una chiesa/una facciata: S. Spirito”; ore 23,30 Palco in Piazza del Carmine: proiezione “Firenze immaginaria”. 27 giugno domenica ore 22,20 Piazza SS. Annunziata, Istituto degli Innocenti: proiezione “Firenze immaginaria”. 28 giugno lunedì  ore 22,20 Piazza S. Maria Novella, Museo Alinari: proiezione “Firenze immaginaria”;  ore 22,30 Palco Las Palmas Largo Annigoni: proiezione “Creazioni effimere” a cura di S. Di Tondo e P. Pazzaglia. 29 giugno martedì  ore 22,20 Piazza Ognisanti, Istituto Francese: proiezione “Firenze immaginaria”; ore 22,30 Palco Las Palmas Largo Annigoni: proiezione “Creazioni effimere” a cura di S. Di Tondo e P. Pazzaglia. 30 giugno mercoledì ore 22,00 Palco Las Palmas, in Largo Annigoni: "Popolar sound" con F. Di Mauro, W. Receputi, A. Caprara; a seguire presentazione del video e proiezione “Firenze nel Mondo”. 1 luglio giovedì ore 22,00 Palco Las Palmas, in Largo Annigoni: dall’Iran “NEDA” S. Aman, A. Lolachi, A. Milani; ore 22,15 Piazza della Signoria/Loggia dei Lanzi: Proiezione “Firenze Immaginaria”; a seguire proiezione “Firenze nel Mondo”. 2 luglio venerdì ore 22,15 Piazza della Signoria/Loggia dei Lanzi: proiezione “Firenze nel Mondo”; a seguire proiezione “Firenze Immaginaria” . 3 luglio sabato  ore 22,00 Piazza S. Spirito: proiezione “Una chiesa/una facciata: S. Spirito”. 4 luglio domenica Concerto 
PORTOFINO - "Cassano who?". In piazzatta a Portofino, un gruppo di turisti chiede incuriosito: Cassano chi? Parlano inglese e non capiscono tutto questo affolarsi di fotografi e cameramen pronti a celebrare il giorno più bello di Fantantonio. Forse sono americani. O forse sudafricani, maligna un tifoso genoano. Probabilmente lo stesso che srotola dal balcone che s'affaccia sul sagrato della chiesa del Divo Martino una grande bandiera rossoblù, e che un'ora prima della cerimonia acconsentirà a toglierla. Per non turbare la serenità dello sposo. E allora via al grosso, grasso e blindatissimo matrimonio. Antonio Cassano ha sposato Carolina Marcialis, diciannovenne stellina della pallanuoto genovese conosciuta due anni fa in una pizzeria di Nervi. La ragazza acqua e sapone che dicono abbia davvero cambiato la burrascosa vita del ventottenne fuoriclasse blucerchiato: che da quando si è fidanzato, da quel pomeriggio sulle gradinate della piscina del porticciolo - quello del bacio attraverso la grata - ha detto basta alle "cassanate", in campo e fuori, e magari si è lasciato alle spalle la rabbia per la mancata convocazione in Sudafrica. La data della cerimonia era già stata fissata a novembre: perché in fondo lui lo sapeva da allora, che Lippi non l'avrebbe mai chiamato. La chiesa veramente era quella di San Giacomo di Corte, a Santa margherita Ligure: ma qualche settimana fa Cassano è stato giustamente 'sfrattato' da un operaio del posto, che aveva prenotato l'altare prima di lui. E allora tutti appassionatamente nella piccola e discreta chiesa del Divo Martino, a Portofino, dove nove anni fa Maurizio Raggio e Turso Chazaro avevano portato a spalle la bara della contessa Francesca Vacca Agusta. Il borgo è sempre quello, elegante e snob. Ma gli ospiti l'hanno appena sfiorato. C'erano tutti i coloratissimi amici e parenti di Barivecchia. Quelli della sposa e le compagne di squadra di lei. C'erano alcuni uomini Samp, un paio di dirigenti della pallanuoto. Riccardo Garrone e Gigi Delneri, reduce da una straordinaria ed empatica annata con l'attaccante. C'era Eugenio Fascetti, il solo senza cravatta, il papà sportivo di Antonio. Lo conosce così bene che gli ha regalato una sveglia, e infatti dice: "Gli piace sempre dormire. Speriamo abbia messo la testa a posto. Voglio proprio vedere oggi come si comporta. Però l'ho visto cambiato, migliorato. Lippi non lo vuole? Ogni allenatore fa le sue scelte". Garrone ha trovato anche il tempo di parlare di calcio: "Cassano resta alla Samp? Dipenderà da me, da noi, da lui. Pazzini e Palombo non si toccano, proma risolviamo le comproprietà". Tre i testimoni dello sposo: Mimmo, titolare di una pizzeria nel centro del capoluogo barese, il cugino Rosario e Nicola Marulli detto "Il cammello". C'erano anche venerdì sera, per il morigeratissimo addio al celibato in un ristorante di Santa Margherita, 15 ospiti e tutti a letto un'ora prima della mezzanotte. Alla cerimonia tanti vestiti gessati e qualche cravatta sgargiante di troppo, Pietro Accardi - il solo calciatore presente, insieme a Nicola Pozzi - è arrivato in chiesa molti minuti dopo la sposa, mocassini senza calze e bretelle penzoloni. Da segnalare il regalo di nozze di Garrone, che a Cassano pare sia molto piaciuto: un servizio di piatti con le immagini di loro due, calciatore e presidente. Lasciando la chiesa, la mamma del fuoriclasse - Giovanna - si è rivolta ad alcuni tifosi che applaudivano: "Io amo il popolo", ha detto orgogliosa. Misuratissimi gli sposi: lei si è commossa, lui - molto emozionato - da laico dichiarato non ha fatto la Comunione. Si chiama matrimonio misto, la coppia ha avuto un permesso speciale dalla Curia. Padre Fortunato Romeo, rettore degli Emiliani che ha curato la preparazione religiosa della coppia, spiega: "Carolina la conosco bene. E' dolcissima, timida. Antonio è molto simpatico". Pare che Carolina abbia pianto. Dopo la cerimonia, ricevimento nel suggestivo scenario dell'abbazia della Cervara, a due passi dalla Villa Bonomi-Bolchini di Silvio Berlusconi: torta rigorosamente barese (metà campo da calcio e metà piscina di pallanuoto) poi concerto dell'amico Gigi D'Alessio e fuochi d'artificio. "Molto meglio che una partita di calcio", ha detto Antonio ai microfoni di Sky, che faceva la diretta. Si riferiva a Italia-Nuova Zelanda? Di sicuro gli sposini non guarderanno il match in tivù oggi: sono in partenza per la Polinesia e le Isole Figi, la luna di miele termina il giorno del pre-raduno genovese, 6 luglio. Cassano si presenterà un giorno dopo. E intanto spera in un altro regalo di nozze: una maglia azzurra, pare gliel'abbia promessa Prandelli. Leggi i commenti I commenti dei lettori 
Centottanta milioni di trasferimenti statali in meno nei prossimi due anni: 70 nel 2011, 110 nel 2012. Sono questi i tagli della manovra del governo che si abbatteranno su Palazzo Marino. Un quadro che preannuncia sacrifici. Impossibile far quadrare i conti solo con i piani già annunciati da Letizia Moratti. Per quanto si asciugheranno i costi della macchina comunale, le consulenze o si ridurranno i cosiddetti "enti inutili", sarà inevitabile toccare i budget degli assessorati già all’osso. Il grido di dolore si leverà mercoledì prossimo a Roma, quando i sindaci italiani manifesteranno contro la manovra. Letizia Moratti ha già deciso di non partecipare. Nonostante anche per Milano si preannunci un bilancio di lacrime e sangue. Il contraccolpo sarà pesante e fin dal 2011. Soltanto per il prossimo anno, ai 70 milioni in meno di trasferimenti statali si aggiunge il meccanismo per cui, in base ai vincoli sempre più stringenti del patto di stabilità, anche i soldi che sono in cassa non possono essere spesi. E così, secondo i primi calcoli, la giunta dovrà fare a meno di almeno 150 milioni di euro. Una stima che non tiene conto di quei fondi regionali per il trasporto pubblico che non verranno più girati ad Atm: 83 milioni. Anche l’assessore al Bilancio, Giacomo Beretta, seguirà i lavori dell’Anci senza scendere in piazza: «Non è il momento della protesta, ma del dialogo», dice. Un errore, per il presidente dell’Anci, Sergio Chiamparino. «Faremo una manifestazione unitaria contro la manovra e chi non verrà — ha detto — ci perderà perché non starà accanto ai propri colleghi». A protestare è il Pd che con il vicepresidente del consiglio comunale, Andrea Fanzago, attacca: «Mercoledì la Moratti venga almeno in aula altrimenti significa che non vuole difendere gli interessi dei milanesi in cambio della sua ricandidatura». E il segretario del Pd, Roberto Cornelli: «Un fatto grave: per non scontentare Berlusconi e Bossi, la Moratti e la Lega rinunciano a svolgere il loro mandato, quello di preservare i servizi per i milanesi». Per il capogruppo del Pdl, Giulio Gallera, però: «Chiediamo di valorizzare gli enti virtuosi che non possono essere penalizzati da tagli indistinti e mi sembra che il sindaco sia in sintonia con l’Anci al di là della piazza». Se il decreto del governo non sarà rivisto, avverte il presidente dell’Anci regionale, Attilio Fontana, «dovremo tagliare i servizi ai cittadini». Ed è per questo che, dall’assemblea dei piccoli Comuni, arriva l’annuncio: «Prima, però, convocheremo gli Stati generali» per discutere insieme alle associazioni di categoria, ai consumatori, ai sindacati e al mondo della cultura, a cosa rinunciare. La linea di Palazzo Marino è chiara: tentare di mediare, provare a migliorare una manovra che la stessa Moratti aveva criticato nei giorni scorsi. «È molto pesante», aveva azzardato. Nessuno strappo con il governo, però. Lo dice chiamante Beretta: «Stiamo facendo proposte. Serve una ridistribuzione dei tagli che non possono essere orizzontali, indiscriminati». Si spera ancora di poter alleggerire il peso. Anche perché «Milano è la città che in termini di riduzione delle consulenze e dei tagli alla macchina ha già fatto grossi sacrifici». Dove si potrà tagliare ancora se non toccando i servizi? 
Il cardinale Crescenzio Sepe, arcivescovo di Napoli, e l'ex ministro Pietro Lunardi sono indagati dalla procura di Perugia nell'ambito dell'inchiesta sulla presunta cricca per i Grandi eventi. Corruzione il reato contestato a entrambi. L'arcivescovo di Napoli e l'ex ministro sono stati comunque indagati in due diversi tronconi dell'inchiesta. Per il cardinale Sepe l'indagine riguarda in particolare la ristrutturazione e la vendita di alcuni immobili di Propaganda Fide nel 2005. Operazioni nelle quali risulterebbe coinvolto il costruttore Diego Anemone, considerato personaggio centrale dell'inchiesta sui Grandi eventi. Il sospetto degli inquirenti perugini è che l'attaile arcivescovo di Napoli abbia ricevuto in cambio dei favori. Anche per quanto riguarda Lunardi l'accusa fa riferimento alla ristrutturazione e alla vendita di un immobile. In entrambe le operazioni sarebbe coinvolto l'ex presidente del Consiglio dei lavori pubblici Angelo Balducci, tuttora detenuto nell'ambito dell'inchiesta sulla presunta cricca degli appalti. Sia a Sepe che a Lunardi sono stati notificati gli avvisi di garanzia emessi dai pubblici ministeri Alessia Tavarnesi e Sergio Sottani. 
ROMA - Improvvisa svolta nell'inchiesta sui "Grandi Eventi" e gli appalti per il G8 alla Maddalena. Il cardinale Crescenzio Sepe e l'ex ministro delle Infrastrutture Piero Lunardi sono indagati. A entrambi è contestato il reato di corruzione. L'avviso di garanzia è stato emesso dai pm di Perugia Alessia Tavarnesi e Sergio Sottani. L'arcivescovo di Napoli e l'ex ministro sono indagati in due diversi tronconi dell'inchiesta. Per il cardinale Sepe, l'indagine riguarda in particolare la ristrutturazione e la vendita di alcuni immobili di Propaganda Fide nel 2005. Operazioni nelle quali risulterebbe coinvolto il costruttore Diego Anemone, considerato personaggio centrale dell'inchiesta sui Grandi Eventi. Il sospetto degli inquirenti perugini è che l'arcivescovo di Napoli abbia ricevuto in cambio dei favori. Secondo una fonte vaticana citata dall'agenzia Ansa, il cardinale è sereno: "Aveva già dato la sua disponibilità a parlare con i magistrati di Perugia", spiega la fonte. "Lo farà e chiarirà la sua posizione". Riferendo ai magistrati sull'ormai famoso appartamento in via Giulia, a Roma, il capo della Protezione Civile Guido Bertolaso aveva dichiarato che era stato proprio il cardinale Sepe a procurargli la sistemazione, dopo un periodo di permanenza in un istituto ecclesiastico i cui orari erano incompatibili con le esigenze dello stesso Bertolaso. Anche per quanto riguarda Lunardi l'accusa fa riferimento alla ristrutturazione e alla vendita di un immobile. In entrambe le operazioni sarebbe coinvolto l'ex presidente del Consiglio dei lavori pubblici Angelo Balducci, tuttora detenuto. In un' intervista a Repubblica , l'ex ministro aveva ammesso e difeso lo "scambio di favori" di cui era stato protagonista quando era titolare delle Infrastrutture e dei Trasporti. 
