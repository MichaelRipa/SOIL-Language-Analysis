TORONTO - "Ci assicureremo che le nuove regole non causino scompiglio sui mercati o colpiscano la ripresa". Il presidente dell'Fsb, Mario Draghi, si dice soddisfatto per gli esiti del G20 sull'introduzione delle nuove regole per i requisiti di capitale e liquidità delle banche previsti dagli accordi di Basilea III. Sui tempi della transizione per la definitiva applicazione però non si sbilancia: "E' troppo presto per deciderlo", si è limitato a osservare. Ma quello di Toronto, ha commentato il governatore della Banca d'Italia, "è stato un buon meeting. Nel comunicato è stato utilizzato un linguaggio molto forte sul capitale e la liquidità. I leader, ha proseguito Draghi, "si sono impegnati all'adozione di Basilea III entro novembre, al vertice di Seul" e "hanno espresso appoggio per il lavoro svolto dall'Fsb sulle istituzioni a rilevanza sistemica". In una lettera consegnata ai leader del Gruppo, Draghi ha sottolineato che le autorità "dovranno assicurare accordi di transizione che permettano di muoversi verso nuovi standard solidi senza mettere a rischio la ripresa, piuttosto che consentire che le preoccupazioni sulla transizione indeboliscano gli standard stessi". In ogni caso, ha rilevato il presidente dell'Fsb, il futuro sistema finanziario dovra avere una "qualità e quantità di capitale significativamente superiori per migliorare la capacità di assorbire le perdite e la capacità di resistenza" agli shock. A Toronto, il Board ha anche presentato ai leader un rapporto provvisorio sulle istituzioni a rilevanza sistemica, le cosiddette 'too big too fail'. "Questi principi", si legge in una nota, "sono la base su cui l'Fsb svilupperà un insieme di raccomandazioni di politiche concrete nei prossimi mesi allo scopo di stabilire la nuova cornice internazionale per fronteggiare il problema dell'azzardo morale". Ora non bisogna abbassare la guardia: "Il 2010 è un anno cruciale per l'avanzamento delle riforme". 
Diego Maradona si gode la qualificazione ai quarti di finale, dopo la vittoria contro il Messico: "E' stata una partita tesa, ma siamo riuciti a mettere in pratica la nostra idea di gioco e siamo stati superiori durante i 90'. Ho fatto i complimenti alla squadra, ha tenuto palla, ha sprecato poco". Molto onesto Maradona sull'errore di Rosetti, decisivo nel primo gol dell'Argentina: "L'arbitro ha condizionato la partita, Rosetti ha sbagliato tutto. Ma adesso non diciamo che abbiamo vinto solo per questo...". Però il ct argentino ha anche qualcos'altro da dire a proposito dell'arbitro. "Messi non ha segnato? E' stato scalciato dall'inizio alla fine. Il suo marcatore Torrado andava ammonito e poi espulso. Sembrava di essere tornati indietro di venti anni, ai tempi di Gentile". Rispodendo alla stampa italiana:  "Voglio dedicare questo successo al mio amico Valentino Rossi che sta male". Sulla Germania, prossima avversaria: "Non è la finale. L'atmosfera è da quarto di finale, però sappiamo che la Germania è una squadra diversa dal Messico. Noi metteremo in campo i giocatori giusti per batterla". Eroe della serata, autore di due reti, di cui una di pregevole fattura, Carlos Tevez: "Sono contento, penso che i nostri tifosi debbano gioire mentre noi dobbiamo riposare due giorni e pensare che abbiamo vinto. Ora dobbiamo arrivare freschi alla partita contro la Germania" Di ben altro umore il ct messicano Aguirre: "Abbiamo giocato bene, e nel primo tempo eravamo superiori. C'è un prima e dopo il gol che abbiamo preso. Ci sono stati due errori che hanno drammaticamente cambiato l'esito della partita. Da quel momento abbiamo perso lucidità e concentrazione, e ora non posso fare altro che felicitarmi con l'Argentina.  Non voglio parlare dell'arbitro - dice poi Aguirre - però il suo errore poi ci è costato anche il secondo gol, perché la sua decisione ci ha deconcentrati, ed il secondo gol è il prodotto del primo. Ma ora per questa coltellata (di Rosetti n. d. r.) non dobbiamo rivoluzionare il calcio messicano, che rimane forte. Ho detto ai miei di andare calmi con le dichiarazioni, il calcio è anche questo e gli arbitri devono prendere decisioni in un secondo. Ci è mancata la forza mentale di reagire ad un errore, non nostro, del genere". 
TOLOSA - Pronto riscatto dell'Italia, che batte 3-1 la Francia e vendica la sconfitta al tie break di venerdì. Gli azzurri sono stati più lucidi e concreti rispetto alla prova di Parigi ed hanno vinto con una bella prestazione collettiva, in cui i singoli hanno fatto la loro parte. La vittoria consente alla squadra di Anastasi di ridurre a due i punti di distacco dalla Serbia, che in Cina ha vinto solo al quinto set, lasciando sul campo asiatico un punto. Nel prossimo week end doppia sfida in Cina. LE SCELTE - Il tecnico azzurro ha proposto l'ennesima formazione, come si era intuito ha reinserito Fei in diagonale con Vermiglio, Birarelli ha sostituito Sala (andato in tribuna, con Buti in panchina), Cernic e Parodi di banda. Quest'ultimo ha lasciato il posto a Savani nel corso del primo set. PRIMO SET - Gli azzurri hanno iniziato attenti e vogliosi ed hanno accumulato cinque lunghezze di vantaggio, ma sul 9-4 la Francia ha trovato le contromisure cambiando regista inserendo Takaniko. La contro mossa di Anastasi è stato l'ingresso di Savani, che al servizio ha propiziato il nuovo e decisivo break, con due punti quasi consecutivi. Molto positivo Fei, spesso cercato da Vermiglio, che ha messo a terra 9 punti, con 7/9 in attacco. SECONDO SET - Gli azzurri hanno travato maggiori difficoltà nel secondo parziale. La ricezione non ha funzionato al meglio, un paio di malintesi hanno dato addirittura dei punti diretti ai transalpini e non sempre il contrattacco è stato sfruttato. Quando la sua squadra ha subito il primo break (14-10) Blain ha mandato in campo Rouzier per Vadeleux. Approfittando di un momento di appannamento italia la Francia ha rimontato sino al 17-16, ma non ha tenuto ed ha ceduto 25-22. TERZO SET - Nel terzo parziale gli azzurri hanno continuato ad avere difficoltà in ricezione. La Francia ne ha approfittato ed ha allungato 8-4, con grande sforzo l'Italia ha rimontato sino  al 14-14 poi ha visto la Francia fuggira ancora via. Nel finale un grande muro italiano (4 punti su cinque azioni) permette la rimonta dal 19-22 al 23-23, ma a decidere è un ace di Geiler. QUARTO SET - Nel quarto set c'è stata grande battaglia, Vermiglio e compagni hanno cercato più volte l'allungo, ma sono stato spesso ripresi, si è combattuto sino al 25-23, siglato da Savani. FRANCIA-ITALIA 1-3 (19-25 22-25 25-23 23-25) FRANCIA : Toniutti, Ngapeth 17, Kieffer 9, Vadeleux 7,  Maréchal 3, Hardy-Dessources 6. Libero: Henno. Takaniko, Rowlandson. Rouzier 15, Geiler 9, Tolar 5. All. Blain. ITALIA : Mastrangelo 15, Vermiglio 1, Cernic 9, Birarelli 11, Fei 18, Parodi 2. Libero: Manià. Savani 21,  Buti 1, Lasko. Non entrati: Travica, Maruotti. All. Anastasi. ARBITRI : Jasinski (Pol) e Hobor (Hun) Spettatori : 4600. Durata set: 27, 27, 30, 29. Francia : battute vincenti 5, battute sbagliate 11, muri 7, errori 9. Italia : bv 5, bs 11, m 16, e 7. RISULTATI Quarto weekend - Pool A: Olanda-Brasile 1-3, 2-3, Bulgaria-Korea 3-0, 3-1; Classifica: Brasile e Bulgaria 19, Olanda 10, Korea 0. Pool B: Francia-Italia 3-2, 1-3, Cina-Serbia 1-3, 2-3; Classifica: Serbia 20, Italia 18, Francia 6, Cina 4. Pool C: Egitto-Russia 0-3, 0-3; Stati Uniti-Finlandia 2-3, 3-1; Classifica: Russia 23, Stati Uniti 16, Finlandia 6, Egitto 3. Pool D: Germania-Cuba 2-3, 1-3; Polonia-Argentina 3-1, 3-1. Classifica: Cuba 18, Polonia 15, Germania 13, Argentina 2. Leggi i commenti I commenti dei lettori 
Anche Giuseppe Gazzoni Frascara con il figlio Tommaso è nella lista dei 1.200 italiani con conti a San Marino, ottenuti dalla Procura della Repubblica nell'ambito di una maxi operazione anti-riciclaggio. Tra i nomi "eccellenti" alla ribalta delle cronache come clienti della "Smi Bank", ex banca del Titano, e contenuti nel fascicolo ottenuto dal pm romano Perla Lori, ci sono anche una ventina di bolognesi. L'ex proprietario del Bologna ed erede della fabbrica dell'Idrolitina, finisce così nell'elenco su cui adesso sono al lavoro la Procura e l'Agenzia delle entrate. "Non so assolutamente niente di questa storia, non ho nessun conto a San Marino, io per primo ho letto con curiosità questo elenco di nomi ma non conosco la Smi Bank e neanche il proprietario - dice Gazzoni - questo vale a maggior ragione per mio figlio. Conoscevo semplicemente Mario Fantini, ex direttore del Credito romagnolo". In seguito Fantini è stato coinvolto nell'inchiesta della procura di Forlì perché ricopriva cariche importanti nelle banche Carisp e Delta. Gazzoni insieme al figlio Tommaso, ex maratoneta, aveva lanciato una linea di scarpe ecologiche, "Aequa the ecochic", che fece scalpore per una serie di pubblicità in cui le modelle avevano i piedi insanguinati. Tommaso era il vicepresidente della società. Nella "lista nera" al vaglio degli inquirenti anche Il commercialista Maurizio Godoli, importante professionista bolognese. "È tutto falso, non ho mai portato soldi a San Marino né mai spostato conti correnti - dichiara Godoli - conosco semplicemente il titolare della Smi, conte Enrico Maria Pasquini, solo perché tanti anni fa gli ho presentato alcuni miei clienti che volevano fare delle intestazioni fiduciarie, ma è un'operazione legale. C'è da preoccuparsi quando escono queste notizie false". Proprio per chiarire la posizione di Enrico Maria Pasquini è partita l'inchiesta che riguarda il gruppo Anphora, controllore della Smi, amministrata dal conte. L'ipotesi al vaglio degli inquirenti è che attraverso alcune società con sede in Italia ingenti capitali venissero portati fisicamente a San Marino, "ripuliti" e poi riportati in patria. La lista di nomi fornita alla Procura di Roma rappresenta un grande passo avanti nella collaborazione tra San Marino e la magistratura italiana. 
Quattrocento docenti, bidelli e genitori bolognesi fermano la Gelmini, e i suoi tagli alla scuola, in Tribunale. Lo stop è di ieri, dal Tar del Lazio: le circolari sugli organici, dalla materna alle superiori, e le iscrizioni nei licei e istituti professionali e tecnici sono illegittime. Per questo vengono "congelate" fino al 19 luglio, giorno in cui il Ministero all'Istruzione dovrà presentare la sua difesa e i giudici amministrativi decidere se confermare la sospensione. Ma intanto festeggiano i 775 ricorrenti, una cordata che salda insegnanti e genitori di Bologna a quelli di altre città italiane, ai comitati come Scuola e Costituzione e ai Coordinamenti delle scuole superiori. E incassano la prima vittoria gli avvocati Corrado Mauceri e Milli Virgilio, ex assessore alla scuola con la giunta Cofferati. Il Tar, dunque, deciderà alla prossima udienza, tra 25 giorni, se confermare o meno la sospensione dei provvedimenti impugnati: la circolare 37 dell'aprile 2010 sugli organici e la circolare 17 del febbraio 2010 sulle iscrizioni alle superiori per il prossimo anno scolastico. Anche quest'ultimo punto è stato oggetto di critiche e contestazioni. "I genitori sono stati costretti a iscrivere i figli in prima superiore senza conoscere i piani di studio", denunciano, tra l'altro, i ricorrenti. "Non solo i provvedimenti Gelmini affossano la scuola pubblica, ma sono illegittimi", fa notare Bruno Moretto, presidente di Scuola e Costituzione. "La serie di illegittimità compiute dal ministro, che ha forzato tempi e procedure della riforma al solo scopo di incassare i tagli di spesa, ha messo nel caos le scuole e mette a rischio l'inizio regolare del prossimo anno scolastico", commentano i ricorrenti sottolineando l'assenza dei legali di viale Trastevere all'udienza. "Un'arroganza portata al punto di non partecipare, neppure presentando memoria scritta". Il Tar del Lazio si dovrà pronunciare il 5 luglio anche sul ricorso della Cgil-Flc. "Intanto, seppure con una sospensione temporanea, questa è la dimostrazione che il Ministero non è rispettoso delle regole", dice Raffaella Morsia, segretaria dell'Emilia Romagna. Fabio Garagnani (Pdl) invece, a seguito del pronunciamento del Tar, attacca: "Violati i diritti di chi sostiene la riforma Gelmini". 
DIMMI che sconti hai e ti dirò chi sei. E' più o meno questo il meccanismo del "mobile couponing", l'ultima frontiera del marketing 2.0. Tutto parte dagli Stati Uniti, dove gli smartphone stanno conquistando una fetta sempre più importante del mercato: secondo le proiezioni della Nielsen, nel corso del 2011 si assisterà al sorpasso dei "telefoni intelligenti" sui loro "antenati semplici". Ecco allora che le compagnie di marketing, pronte a galoppare la tendenza, si ingegnano per sfruttare al massimo le potenzialità dei dispositivi mobili come sirene per l'acquisto. "Nel 2013 - affermano i responsabili di CopiaMobile, una delle start-up leader nel settore - i coupon mobili verranno usati da più di 200 milioni di persone in tutto il mondo": una vera e propria rivoluzione che, assicurano, "cambierà per sempre il rapporto tra chi vende e chi compra qualcosa". Il concetto è di spostare l'asse focale del marketing sul cellulare, facendolo diventare il terminale di sconti, coupon e promozioni sempre più personalizzate. I vantaggi, per le aziende, sono notevoli, a cominciare dalla mole di informazioni che si possono raccogliere ogni volta che un cliente sventola il suo smartphone alle casse. Per i consumatori, si tratta di un modo più pratico per avere a che fare con i coupon (sono lontani i tempi in cui si ritagliavano i trafiletti dai giornali...) ma tutto ciò ha un prezzo: la privacy, molto spesso sacrificata nella fretta con cui si accettano termini e condizioni sul trattamento dei dati personali. Il coupon mobile si presenta come l'evoluzione dei buoni da ritagliare sul giornale, nati più di un secolo fa ed entrati nella storia come ultimo, disperato appello all'acquisto durante la Grande Depressione. Oggi il coupon si sposta sul cellulare e ha la forma di un codice a barre: scaricando le apposite applicazioni, è possibile ottenere una selezione delle offerte più invitanti su ogni genere di merce, dal cibo al vestiario, dai libri agli articoli per la casa. Al momento i servizi si dividono in due tipologie: quelli che utilizzano gli smartphone come supporto digitale al coupon, e quelli che "pescano" dalla rete le promozioni più varie, per poi recapitarle all'utente in base ai suoi criteri di ricerca e alle sue impronte digitali. Ne fanno uso alcuni dei marchi pionieri del web marketing, come Starbucks, McDonald's, Kfc, CompUsa, Gap e Planet Hollywood, che negli ultimi mesi hanno iniziato a proporre campagne di vendita nazionali e internzionali pensate appositamente per iPhone, BlackBerry e Google Android. Le compagnie di marketing hanno ben chiari i vantaggi del mobile couponing: risparmio su carta e stampa, indipendenza dal mondo editoriale, possibilità di raggiungere il cliente praticamente ovunque e raccogliere piccoli (ma preziosi) tasselli di informazione. Non ne fa mistero Luke Knowles, fondatore di Coupon Sherpa, azienda specializzata nell'offerta di coupon per cellulari. "Il grande vantaggio - spiega - è la sua onnipresenza, perché ormai il cellulare è come la biancheria intima: ti segue ovunque". Per quanto le aziende siano restie a comunicare all'esterno i dettagli delle informazioni raccolte via smartphone, non ci sono dubbi sulla loro superiorità, sia dal punto di vista quantitativo che qualitativo. Ogni interazione tra la compagnia e il cliente, infatti, viene registrata nei database aziendali, per poi essere integrata con ulteriori dati racimolati off e online, dalla data di nascita alla zona di residenza. Nel codice a barre, poi, è incastonata una serie di informazioni che tracciano l'attitudine allo shopping del consumatore: in quali negozi si è soliti comprare, quando e a che ora; quanto tempo si è aspettato prima di riscuotere il buono e quali parole chiave sono state digitate per trovare l'offerta su internet. Virtualmente, le aziende potrebbero essere in grado di tracciare profili così personalizzati di ogni singolo utente da inviargli coupon ad hoc in base a dove si trova, che cosa ha acquistato o potrebbe servirgli. Un fast food, ad esempio, potrebbe "notare" l'assenza di un suo fedele avventore dal calo degli scanner sul suo codice a barre, e intervenire offrendogli un coupon da venti dollari. Come fa notare il Center for Digital Democracy , gruppo di interesse pubblico con base a Washington, si tratta di un settore in cui gli strumenti legislativi sono ancora agli albori. Il governo americano e la Federal Trade Commission si stanno interrogando su quali siano le misure più adatte per regolare il "mobile marketing" e tenere sotto controllo il suo lato oscuro, il "behavioral targeting". Le compagnie, dal canto loro, stanno conducendo pesanti attività di lobbying per scongiurare la possibilità di interventi, mentre sono sempre più numerose le associazioni a difesa dei consumatori che chiedono linee guida chiare, in grado di obbligare i "cacciatori di dati" a rivelare il meccanismo e la logica con cui vengono raccolte le informazioni personali. 
ROMA - Le attenzioni giallorosse sono tutte intorno al suo nome. Dalle voci che lo vorrebbero come manager designato da UniCredit per gestire la Roma in caso di accordo con Italpetroli per il passaggio degli asset nelle mani della banca, al mercato, l'uomo del momento in casa Roma è, senza dubbio, Gian Paolo Montali. Ieri, è stato lo stesso dirigente a escludere una gestione della squadra: "Sono un manager dell'As Roma scelto dalla presidente Sensi", il suo messaggio. Ventiquattro ore dopo, lo stesso Montali, ribadisce il legame con l'attuale dirigenza. Svelando un dettaglio: "Mi hanno appena proposto di rinnovarlo per altre due stagioni - la confidenza al sito greco sport24.gr - ho ricevuto proposte anche dal Tottenham e dal Marsiglia e da altre squadre europee. Ad Atene sono stato benissimo, ma tornerei in Grecia solo con un progetto importante". Sul mercato Montali ha svelato i progetti intorno al nome di Baptista. E non solo: "Abbiamo parlato con l'Olympiakos di Julio Baptista e di altri come Doni e Cicinho, noi abbiamo messo sul mercato Baptista anche perché non rientra nei piani di Ranieri e dalla sua cessione vorremmo ricavare i soldi per acquistare Burdisso. Sono convinto che potremo attuare una proficua collaborazione tra Roma e Olympiakos". Leggi i commenti I commenti dei lettori 
DURBAN - La matricola terribile vuol continuare a sognare. La Slovacchia, che con il 3-2 nel confronto diretto ha mandato a casa gli azzurri campioni uscenti (determinante la doppietta siglata da Robert Vittek contro Cannavaro e compagni), contende dunque un posto tra le prime otto squadre del mondo all'Olanda, intenzionata ad agguantare un quarto di finale che ai Mondiali le manca dal 1998. SNEIJDER FORSE, ROBBEN IN PANCHINA - In casa degli 'Orange', ancora imbattuti a Sudafrica 2010 e qualificatisi agli ottavi a pieni punti, la vigilia è segnata dall'infortunio a Wesley Sneijder. L'interista ieri ha saltato l'allenamento a causa di un leggero risentimento al polpaccio, ma dovrebbe stringere i denti ed essere regolarmente in campo domani pomeriggio a Durban (fischio d'inizio alle 16). La mezzapunta nerazzurra ieri ha svolto lavoro differenziato e con la tv olandese si è sfogato ricordando di avere avuto una stagione difficile: "Ho giocato molto e ciò può provocare problemi di questo genere", le parole di Sneijder. L'altra stella dei tulipani, Arjen Robben, non ancora del tutto recuperato dall'infortunio che lo ha bloccato alla vigilia della rassegna iridata, dovrebbe partire ancora dalla panchina per poi subentrare a gara in corso. "Questa squadra può ancora migliorare", sentenzia fiducioso comunque Dirk Kuyt. Dubbio Snejder a parte, l'Olanda dovrebbe presentarsi con l'undici base, con Van der Wiel pronto a riprendere il suo posto in difesa in luogo di Boulahrouz. SLOVACCHIA, SQUALIFICATO STRBA - Se l'Olanda gioca col favore del pronostico, anche con tutto il carico di responsabilità che ne segue, la Slovacchia, all'esordio in un Mondiale, non ha niente da perdere e sogna di poter andare avanti, magari riservando agli avversari uno scherzetto del tipo di quello fatto all'Italia. "Non abbiamo nulla da perdere in questo match  -  conferma il difensore Pekarik -. L'Olanda è tra le grandi favorite. Vogliamo solo fare come contro l'Italia". Non a caso, il ct Vladimir Weiss pensa di confermare il blocco della formazione che ha battuto la nazionale di Lippi ell'ultima partita del girone F, ma dovrà fare almeno un cambio, sostituendo lo squalificato Strba, probabilmente con Kopunek. WEISS: "ADESSO IN PATRIA SIAMO DEGLI EROI" - In una partita secca la Slovacchia può contare su un fattore in più che può fare la differenza, l'entusiasmo. "Adesso noi siamo degli eroi. C'è una certa euforia in Slovacchia - sottolinea Weiss -, è incredibile. Siamo tutti felici e forse giocheremo in maniera più offensiva contro l'Olanda". Il campo dirà se sta bluffando oppure no. All'Olanda, invece, il compito di dire se contro l'Italia l'impresa di Vittek e compagni è stata vera gloria o solo una fortunata coincidenza. 
