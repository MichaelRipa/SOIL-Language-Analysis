Ultimo giorno, è finita l'Olimpiade. Nello stesso modo in cui era cominciata: sotto la pioggia. Però non sembra: perché? Perché solo gli stranieri si riparano, comprano ombrelli, restano fermi al coperto. I canadesi no. Per loro è come ci fosse il sole: piove? Camminano tranquillamente, senza porsi il problema di un futuro raffreddore, una futura influenza. "Noi siamo abituati, piove spesso qui a Vancouver" è stata la tranquilla risposta di una signora alla domanda sul mancato utilizzo degli ombrelli. E non ha capito neppure il perché dell'interrogativo. 
Legambiente non ci sta. Anche se Roma non ha aderito alla domenica a piedi promossa da ben centosessantanove Comuni italiani, l'associazione ambientalista ha chiesto a tutti i cittadini di "mettersi in sella alla bicicletta, indossare i pattini o uscire a piedi nei quartieri e nelle ville, così come nello splendido scenario di Via dei Fori Imperiali, per una Domenica a Piedi auto-organizzata". "Nella Capitale l'aria è fuorilegge un giorno su quattro dall'inizio dell'anno per le concentrazioni di polveri sottili PM10, per un totale di 88 episodi di superamento dei limiti normativi europei nelle centraline della rete Arpa, con il podio della peggiore conquistato da Cinecittà, a quota 14. A Via dei Fori Imperiali, Legambiente ha srotolato il maxi striscione giallo 'No allo smog' occupando simbolicamente la strada tra le antichità della città. E' trascorsa così, lungo una delle vie più belle del mondo, una tranquilla giornata di relax a piedi. Una Domenica accompagnata da animazione per i più piccoli, stand su efficienza e risparmio energetico e su fonti rinnovabili, palloncini e materiale informativo. E rigorosamente senza auto, principali responsabili dello smog nelle aree urbane del nostra paese, nonchè delle emissioni di gas serra a cui principalmente si devono i mutamenti climatici", sottolinea Legambiente. "Il Lazio con ben 674 auto e 114 motocicli ogni 1000 abitanti, si piazza secondo in Italia per tasso di motorizzazione, con un parco veicolare complessivo comprendente 3.795 autovetture, 640.834 motocicli, 444.801 mezzi per il trasporto merci (dai dati Aci contenuti nel rapporto Ambiente Italia). Mentre ai trasporti regionali si deve il 42% delle emissioni di CO2, corrispondenti a ben 11 milioni di tonnellate di anidride carbonica all'anno, tre quarti delle quali (75%) provengono dal territorio metropolitano di Roma (dati Lazio Inventario Annuale delle Emissioni di gas serra pubblicato da Enea nel 2009, con riferimento al 2005)", sottolinea Legambiente. "Crediamo che il Sindaco Alemanno abbia sbagliato a non aderire al blocco del traffico che hanno messo in atto altre centosessanta città italiane di tutti i colori politici.Un'azione del genere avrebbe avuto un alto valore sia concreto che simbolico -hanno sottolineanto Lorenzo Parlati e Cristiana Avenali, presidente e direttrice di Legambiente Lazio- Anche a Roma i livelli di smog sono allarmanti, non è giusto abituarci a considerarli inevitabili, e nell'attesa di provvedimenti strutturali a favore del trasporto pubblico e contro l'invasione delle auto private, intanto è importante rispondere alle emergenze per ridurre al minimo il rischio per la salute". "Torniamo a chiedere di riprendere iniziative come le domeniche a piedi o le targhe alterne, che sono tra l'altro previste nel Piano di Risanamento della qualità dell'aria adottato qualche mese fa dalla Regione Lazio, ma sono appena state rilanciate anche nell'ambito del tavolo tra il neonato 'Coordinamento permanente dei Comuni contro le polveri sottili' ed il Ministero dell'Ambiente", concludono Parlati e Avenali. 
Carniana, Meruzzo, La Greppia. Sono i nomi delle frazioni che si incontrano tra i tornanti della provinciale che porta a Villa-Minozzo, comune di 4mila anime arrampicato tra la stazione sciistica di Febbio e la cima più alta dell'Appennino reggiano, il monte Cusna. Razzolo è uno di questi gruppi di case – cinque, massimo sei – dove i cognomi sono sempre gli stessi e le famiglie sono orgogliose del proprio dialetto un po' diverso da quello degli altri. Ed è qui che ieri, disegnati con lo spray sulla strada, sono comparsi i cinque cerchi olimpici. Giuliano Razzoli, il 25enne che ha tenuto alto l'onore dell'Italia a Vancouver, è infatti un figlio di queste montagne caparbie e veraci. In paese, all'uscita della messa delle 10.30, non si parla d'altro. Ovunque sventolano le bandiere tricolore e quelle azzurre del fanclub con sopra scritto “Grazie Razzo!!!”, con tre punti esclamativi e lo stemma del Comune. Chi ha partecipato ai festeggiamenti fino a tarda notte, in una piazza gremita da migliaia di persone da tutto il reggiano, ha la voce che ancora trema per l'emozione. Il Razzo ce l'ha fatta. A guardarlo adesso, quel ragazzone col fisico statuario e gli occhi azzurri, mentre stringe la medaglia d'oro e sorride a Tomba, diresti che le carte in regola per salire sul podio dello slalom c'erano tutte. Ma qui se lo ricordano ancora come il bimbo messo sugli sci a quattro anni dal papà Antonio e allenato su una modestissima pista, lontano dai fasti alpini, anche a suon di scapaccioni. Lui ci ha creduto e anche i suoi fan, che seguono a centinaia nelle sue trasferte. “Non era una cosa da tutti. Lui aveva l'animo per farcela. Altri avrebbero mollato”. Uno dei migliori amici di Razzoli, Daniele Marastoni, come tanti ha pianto quando Giuliano ha tagliato il traguardo nella seconda manche. Mentre in tv si discute di tecnica e di decimi di secondo, lui ricorda una cosa: la fatica. Tutte le volte che l'atleta non è uscito con gli amici perché doveva allenarsi, tutte le volte che è andato lontano per perfezionarsi su piste più difficili. “Ha fatto una scelta dura, ma era quello che voleva – prosegue Marastoni - L'ho sentito al telefono venerdì scorso e mi è parso sereno. Tutta questa pressione, le grandi  aspettative non l'hanno schiacciato”.  E poi l'inevitabile domanda, che da tutti riceve la stessa risposta: com'è Giuliano per voi che lo conoscete? “Troppo buono – dichiara l'amico – vuole il bene di tutti, è molto disponibile. Giusto adesso sta cominciando a svegliarsi un po', in senso positivo ovviamente”. Sul volto sempre un sorriso e nessun atteggiamento da superstar. Chissà se Giuliano Razzoli riuscirà a mantenere la promessa di non cambiare sotto i riflettori, come quelli che oggi hanno letteralmente assediato la sua casa natale a Razzolo. La mamma Tiziana Gattamelati tra microfoni, flash e telecamere puntate ha finito per abbandonare la ritrosia di chi si trova catapultato, suo malgrado, su un palcoscenico. Dopo tanti “ma cosa volete che sia, ma che dire, sì ero contenta che facesse sport perché fa bene, ma pensare che sarebbe arrivato a questi livelli, no...” si lascia sfuggire con orgoglio che Giuliano “Ha realizzato un sogno. Vado per darle, non per prenderle, l'aveva detto”. Lei è ancora un po' incredula. Come tanti, quell'ultima manche in piazza non è riuscita a guardarla, ha chiuso gli occhi. Le chiedono aneddoti, lei forse è “troppo buona” come il figlio e per accontentare tutti apre persino la porta della cameretta di Giuliano. Disordinata come quella di ogni  ragazzo, con le scarpe numero 47 buttate su un cumulo di vestiti e un cappellino targato “Parmigiano Reggiano” in bella mostra. “E pensare che in una delle ultime gare – racconta la signora - un allenatore straniero ha visto i suoi fan che arrivavano in gruppo. Ha chiesto chi fosse tutta quella gente e gli hanno risposto: i tifosi di Giuliano Razzoli. E lui: e chi è questo Razzoli?!”. A sentire del paragone con Tomba, abbassa gli occhi e la voce: “Ma che dite, Tomba è Tomba, lui è Razzoli, un'altra cosa, farà quello che riuscirà... Ma non sarà mai Tomba, figuriamoci”. Scuote la testa e rimane un po' in silenzio. Forse in fondo in fondo pensa che il suo Razzo, scaramanzia a parte, potrebbe farcela. GUARDA IL VIDEO 
La Corte d’appello non ha ammesso la Lista Bonino-Panella alle elezioni regionali per mancanza delle firme necessarie e quindi il candidato presidente Marco Cappato non correrà per la carica di Governatore. I candidati a questo punto diventano sei: Formigoni, Penati, Pezzotta, Agnoletto, Crimi, Invernizzi. Cappato non contesta la mancanza delle firme: «Quelle che abbiamo presentato erano quelle che in queste condizioni siamo riusciti a raccogliere», ma aggiunge «si tratta di un contesto di illegalità della procedura elettorale, una battaglia sulla quale siamo impegnati a livello nazionale come radicali, e per la quale Emma Bonino ha fatto lo sciopero della fame». Ricusata anche la lista La Destra — che sosteneva Formigoni — per la mancanza del certificato elettorale a Milano di oltre 600 sottoscrittori. L’ufficio elettorale si è inoltre dichiarato incompetente sul ricorso presentato da Cappato contro la candidatura di Formigoni dopo due mandati. L’esponente radicale ha annunciato il ricorso al Tar. «L’ufficio elettorale non ha fatto riferimento all’infondatezza del nostro ricorso. La coalizione del Pdl e Formigoni si assumono la responsabilità di esporre la Regione al rischio di far tornare ai seggi 10 milioni di cittadini, se il Tar ci dovesse dar ragione». 
Succede che questo tipo italiano si trasferisca da Milano a New York. Trova  lavoro in una pizzeria e una fidanzata venezuelana che è una bomba. Vivono  insieme nel Queens. Dopo qualche mese lui va in cerca di altri ordigni,  trovandone. Racconta che il suo turno finisce alle 2, ma a mezzanotte stacca e  va a caccia. Non potendo portare le prede a casa le trascina in pizzeria, giù in  cantina. Devono essere ubriache per seguire uno sconosciuto sotto il livello del  suolo. Manco può accendere le luci perchè scatterebbero le videocamere. Fanno  tutto al buio, tra sacchi di farina, legna, barattoli di capperi. Una sera una  delle tante ragazze gli chiede di andare in bagno, in quella specie di bagno che  c'è nello scantinato. Lui le dice di non toccare gli interruttori per nessun  motivo: "Prendi il mio cellulare, premi e fatti luce così". Lei esegue. Tocca un  tasto, poi un altro. Dice: "Vedo male" Lui dice: "Non ti preoccupare, va bene così". "Non trovo le mutande" "Non ti servono" Lei torna dal bagno, gli restituisce il cellulare. Lui lo mette via.  Nessuno si accorge che lei ha premuto lo speed dial e chiamato il primo numero  della lista, trovato una segreteria telefonica in cui ha inciso le loro  voci. Quando lui torna a casa nel Queens, la sua bomba venezuelana è seduta in  cucina, pronta a esplodere. Non dice una parola, aziona la segreteria con il  viva voce. "Non trovo le mutande" "Non ti servono" E luce fu fatta. PAUSA ANTIPUBBLICITARIA: "Ghost writer", Polanski parte bene, poi  deraglia 
BARCELLONA  - Per una serie di ragioni sono due degli osservati speciali del circus iridato a quattro ruote, che fra quindici giorni manderà in scena il suo primo atto. Inutile girarci tanto attorno, Felipe Massa e Michael Schumacher sono attesi a un ruolo da protagonisti nel Mondiale 2010 di Formula 1 e non stanno lasciando niente di intentato per riuscire a recitare tale parte. Il brasiliano della Ferrari, quanto mai voglioso di recuperare il tempo perduto per via dello stop dopo l'incidente in Ungheria l'estate scorsa, è dunque soddisfatto al termine della sua seconda giornata di prove al Circuit de Catalunya, al Montmelò. "Abbiamo fatto tutto quello che ci eravamo prefissi all'inizio di questo mese di prove: siamo molto contenti del lavoro svolto  -  sottolinea Massa al sito di Maranello -. Volevamo avere una macchina competitiva e credo che abbiamo raggiunto questo obiettivo. Abbiamo raggiunto un buon livello di affidabilità, il che è molto importante. Difficile dire chi è che ha lavorato meglio di tutti. Oggi la classifica dice Hamilton, ma siamo tutti in pochi decimi. Da parte mia sono soddisfatto della macchina, sia quando abbiamo simulato la qualifica che quando abbiamo girato con tanta benzina a bordo". FELIPE: IN BAHRAIN DA PROTAGONISTI - Guai, però, a sbilanciarsi in previsioni troppo ottimistiche per la Rossa. "Credo che noi siamo nel gruppo di quelli che hanno fatto bene in questi test, come si è visto in quest'ultima giornata di prove  -  afferma il ferrarista  -  quando in tanti abbiamo girato simulando la qualifica. Non sono affatto d'accordo con chi dice che noi siamo i più forti: credo che siamo lì, insieme a diverse squadre. Non posso dire che andremo in Bahrain e vinceremo: so però che lotteremo per riuscirci. Qui avevamo portato alcune modifiche aerodinamiche, che hanno migliorato il rendimento della vettura: ora si tratterà di continuare a lavorare in questa direzione. Poi l'importante è essere davanti alla fine dell'anno, non adesso. La stessa cosa la dico per quanto riguarda la macchina: ho avuto la fortuna di guidare diverse Ferrari molto forti e se la F10 sia la migliore che abbia mai guidato lo saprò soltanto dopo la gara di Abu Dhabi". IO E ALONSO LAVORIAMO BENE INSIEME - La convivenza con Fernando Alonso non dà problemi al verdeoro. "Ho un buon rapporto con tutti, non ho mai avuto problemi con il mio compagno di squadra  -  sottolinea Felipe -. Lavoreremo bene insieme, questo è ciò che conta. Fernando è intelligente e sa che per il team conta avere un'ottima monoposto. Lo so anche io e stiamo lavorando per questo". Dopo quindici giorni di prove in Spagna resta l'incognita sul comportamento degli pneumatici con temperature elevate, quelle che si avranno sicuramente in Bahrain e Malesia, tanto per limitarsi al primo scorcio di stagione. "La situazione potrà essere un po' diversa, ma in queste sessioni ci siamo fatti comunque un'idea di come funzioneranno le gomme quest'anno. Magari qualche volta, come ad esempio ieri, c'è stato troppo freddo per certi tipi di pneumatici che quindi non hanno reso al meglio, però abbiamo potuto comunque raccogliere tante informazioni che saranno utili durante il campionato. Il loro comportamento influirà anche sulle strategie: se ci dovesse essere un forte degrado, allora magari si renderanno necessarie più soste ma lo scopriremo gara per gara. Quest'anno, non essendoci più il vincolo del quantitativo di benzina a bordo, il momento in cui saranno effettuate le soste ai box sarà molto più imprevedibile e influirà ancora di più sul risultato finale". SCHUMI ELOGIA LA MCLAREN... - Dal canto suo Michael Schumacher, tornato al volante per la sfida con la Mercedes Gp, incorona la McLaren dopo l'ultima giornata di test a Barcellona in cui Lewis Hamilton ha ottenuto il miglior tempo della settimana. Tuttavia il tedesco ammette che è praticamente impossibile sapere l'ordine dei valori che ci sarà nella prima gara della stagione in Bahrain fra due settimane. "Sembravano molto forti oggi, senza dubbio  -  ammette il sette volte iridato - ma per il Bahrain dipende da molti fattori. Dovremo attendere per scoprirlo, è 'un puzzle difficile da leggere". ... MA OSTENTA FIDUCIA NELLA MERCEDES - Schumi ha poi affermato che lo stato d'animo alla sua squadra è positivo in vista dell'inizio della stagione. "E' stato un lavoro difficile per tutti, con lunghe notti dedicate alla meccanica. C'è dietro un duro lavoro e sono grato a tutti quelli che si stanno impegnando in fabbrica. In generale siamo fiduciosi per le nostre prestazioni fin qui ottenute in vista dell'inizio del mondiale". In un certo momento il fuoriclasse di Kerpen si è trovato in pista a duellare proprio con Hamilton. "E' stato divertente. E' stato interessante vedere che il sorpasso era possibile. Ovviamente non è stato possibile in quanto ci trovavamo in diverse fasi dei nostri giri  -  conclude Schumacher - e in relazione allo stato delle gomme". Leggi i commenti I commenti dei lettori 
In seguito al tragico episodio di violenza avvenuto a Varese lo scorso 22 febbraio in cui ha perso la vita il benzinaio Angelo Canavesi, Figisc Parma Federazione Italiana Gestori Impianti Stradali Carburante, aderente ad Ascom, esprime il cordoglio di tutto il sistema degli operatori del settore per l’ennesimo caso di omicidio per rapina. "Il barbaro assassinio del collega Canavesi riapre ferite antiche ed insieme ancora freschissime. Al cordoglio la nostra Categoria – afferma il presidente provinciale Alide Tambassi - non può che unire la più ferma richiesta alle Istituzioni per ottenere interventi urgenti e concreti finalizzati a garantire l’incolumità e la sicurezza dei Gestori degli impianti di distribuzione carburanti. Titolari di attività che prestano un servizio di pubblica utilità per l’intera collettività ed un presidio capillare del territorio, svolgendo, tra l’altro, a loro rischio e pericolo, anche la funzione di esazione per conto dello Stato della quantità di denaro notevole collegata alle tasse (iva e accisa) che gravano sui carburanti". In questo senso sensibilizziamo tutte le imprese associate affinché sospendano temporaneamente le proprie attività per 1 ora (dalle 11.30 alle 12.30 di lunedi 1 marzo 2010 in occasione dei Funerali di Angelo Canavesi che si svolgeranno nel pomeriggio) , quale segno concreto di solidarietà e partecipazione al dolore della famiglia, ma che deve suonare anche come allarme e ribellione ad una situazione di gravissima e diffusa insicurezza, che richiede soluzioni ed interventi del Governo non più rinviabili. 
TORINO - ''Paghiamo la stanchezza''. Alberto Zaccheroni analizza il momento della Juventus dopo il ko con il Palermo.''Penso di cominciare a conoscere bene questa squadra. Stiamo facendo i conti con una situazione di emergenza e con un organico ridotto  -  spiega ai microfoni Sky -. A Bologna, dopo Amsterdam, siamo calati ma abbiamo retto con i cambi, stavolta non è stato possibile''. LA CHIAVE IN MEDIANA - Zac individua il punto chiave nella mediana: ''Se caliamo a centrocampo è un problema, ma del resto abbiamo pochi cambi e dopo una prima mezz'ora bella ma sterile, senza far male ad una mosca davanti, abbiamo perso  gradualmente brillantezza. Del resto non potevo fare altro, visto che in mezzo avevo in panchina solo un Primavera, Marrone''. ''DIEGO DEVE RIPOSARE'' - Il Palermo: ''Sono stati bravi ad aspettare il momento giusto per colpire, ma pur non avendo il regista, il centrocampo è stato solamente nostro nel primo tempo''. Sui singoli, note dolenti su Diego: ''Se potevo lo lasciavo fuori qualche partita, ha bisogno di riposo. Nessuno può giocare un numero di partite così elevato. Lui è un ottimo giocatore, sto solo aspettando di recuperare qualcuno per concedergli un po' di pausa. A me l'impegno infrasettimanale va bene, ma non con l'organico al 50%'' Leggi i commenti I commenti dei lettori 
