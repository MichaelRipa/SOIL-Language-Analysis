PORTO ROTONDO - "Ho lavorato molto e ho messo a punto tutto il programma che presenterò al gruppo". Così il presidente del Consiglio, Silvio Berlusconi, in vacanza a Porto Rotondo in Sardegna, risponde a gli chiede notizie del vertice del Pdl previsto per il 20 agosto che si pone l'obiettivo di rilanciare l'attività dell'esecutivo nella seconda parte della legislatura, in accordo con una parte almeno dei finiani. Alla domanda, poi, se si riuscirà a trovare un'intesa con i finiani, il premier evita di rispondere facendo il gesto di cucirsi le labbra. Poco più tardi, uscendo dal ristorante, rispondendo ad alcuni sostenitori che lo incitano a non mollare, li rassicura: "State sereni che portiamo avanti tutto; vedrete che ce la caveremo sempre". I punti del programma . La bozza potrebbe prevedere il vaglio parlamentare per la verifica dei numeri a sostegno del governo, in assenza dei quali il Pdl si schiera apertamente, così come la Lega Nord, per un ricorso anticipato alle urne. Il portavoce del Pdl, Daniele Capezzone, sottolinea: "Se sui 4-5 punti fondamentali del programma non si trova un accordo con i finiani, senza alcun retropensiero da parte loro, non ci sono alternative: andare alle urne. Senza governicchi o pasticcetti di Palazzo". Gli fa eco il ministro per l'Attuazione del programma, Gianfranco Rotondi: "Gli italiani sappiano che non è un agosto di crisi. Il governo è pronto a completare la legislatura e il programma presentato. Se ci saranno defezioni parlamentari, si tornerà al voto". Quanto ai punti programmatici, Capezzone dice: "Il primo è l'economia. Il secondo è la riforma della giustizia per tutti; il terzo il federalismo; il quarto il Mezzogiorno e il quinto, che poi è il primo, basta con la vecchia politica delle fibrillazioni. Basta con il virus della lite". La Lega: no a governo tecnico . Umberto Bossi dice che "non permetterà" un governo tecnico che servirebbe "solo a cambiare le leggi che non piacciono alla sinistra. Non lo permetteremo, perchè sarebbe un disastro". Il 'senatur' ammette: "Siamo in un momento difficile, perché c'è il pericolo che qualcuno possa abborracciare qualche governo tecnico, che farebbe una nuova Finanziaria, farebbe saltare in aria tutti i conti pubblici, farebbe una nuova legge sull'immigrazione e ci riempirebbero di nuovo di immigrati. Contro le truffe messe in piedi dal palazzo, non resta che la via maestra del voto. E' il popolo che elegge i governi e i premier. Non li elegge il palazzo". L'opposizione . il capogruppo Idv alla Camera, Massimo Donadi, dice: "Il governo Berlusconi è al capolinea, in queste condizioni non si può andare avanti. Serve una svolta per uscire da questa palude: elezioni con un fronte ampio contro Berlusconi per salvare il Paese o governo a termine per la nuova legge elettorale e conflitto d'interessi". La vicepresidente del Senato, Emma Bonino (radicale eletta nel Pd),osserva: "Si continua a parlare di governi di emergenza, ma non si capisce per fare cosa e poi ogni tanto si minacciano elezioni anticipate. Il tentativo di risolvere uno stallo politico con elezioni a ripetizione" può essere "fatale per la democrazia". E il leader di Sinistra ecologia libertà, Nichi Vendola, avverte: "Non accetto l'idea di un governo di transizione che prosegua nel solco di chi ha operato la macelleria sociale di Tremonti". Leggi i commenti I commenti dei lettori 
Un piano del commercio per fissare regole severe, che impediscano il proliferare di negozi etnici, di Internet point, ma anche di bar e locali della movida. È questo il progetto di Comune e Regione, che stanno lavorando per mettere a punto un regolamento che non contrasti con le leggi nazionali, come quella (la cosiddetta Bersani) che ha liberalizzato le licenze. «Finché abbiamo questa legge non possiamo intervenire, abbiamo le mani legate», è la posizione del sindaco Moratti, che ha firmato l’estensione dell’ordinanza antidegrado — che entrerà in vigore mercoledì 18 — a un nuovo tratto di corso Lodi e vie limitrofe, «come chiesto dai residenti», secondo la versione di Palazzo Marino. Ed è proprio il sindaco ad annunciare: «Stiamo lavorando con la Regione per vedere se si può, con una legge regionale, mettere a punto delle misure per i negozi di vicinato e le botteghe storiche, però non possiamo andare contro una legge nazionale. Per controllare esercizi come phone center, Internet point, kebaberie usiamo anche le ordinanze». Già il mese scorso ci sono stati i primi incontri tra l’assessore comunale Giovanni Terzi e il suo omologo regionale Stefano Maullu per stabilire un piano d’azione. Perché il problema è proprio quello di non entrare in rotta di collisione con la legge nazionale, scrivendo regolamenti che potrebbero poi facilmente essere annullati dai giudici amministrativi. Per questo, spiega Maullu, «pensiamo a una griglia operativa che dia ad ogni Comune gli strumenti per creare dei distretti commerciali armonici, dove non ci sia una concentrazione eccessiva dello stesso tipo di attività, anche grazie a criteri più rigidi per concedere le licenze». Tra i criteri, per esempio, ci potranno essere regole igieniche stringenti, o una trasparenza maggiore su proprietari e finanziatori di ogni attività, oppure, ancora, un controllo puntuale su diplomi e attestati che dimostrino la competenza di chi apre un’attività in quel settore specifico (ad esempio, i centri massaggio, i saloni di estetica, i parrucchieri). A questo, aggiunge l’assessore Terzi, si potranno sommare anche regole sugli orari (che scoraggino l’avvio di nuove attività nelle zone già dense di locali) e che fissano distanze minime tra le vetrine. «Un criterio di distribuzione che non vale solo per i negozi etnici, ma anche per i locali della movida e per le gelaterie, vogliamo rendere armonici i quartieri, evitando superconcentrazioni di alcune categorie merceologiche a spese di altre», spiega Terzi. L’idea di mettere le briglie alla legge Bersani non dispiace agli stessi commercianti. Tanto che Simonpaolo Buongiardino, consigliere delegato dell’Unione del commercio, attacca: «La deregulation di questa legge ha tolto la possibilità ai Comuni di fare dei piani commerciali, e quindi di porre dei limiti ad alcune attività: ma non si può pensare a periferie trasformate in suk di negozi etnici, o a zone anche centrali dove tutte le vetrine sono di abbigliamento e non si trova un supermercato». L’occhio di Regione e Comune resta puntato sulle insegne straniere, visto che — come raccontano i dati della Camera di commercio — in città sono oltre mille le imprese con titolare nato fuori dall’Italia, ovvero il 33 per cento delle ditte del settore (la media in provincia è del 26, in Italia del 9). A portare la bandiera delle attività sono i cinesi: rappresentano oltre il 55 per cento dei servizi di ristorazione stranieri. 
Un pensionato di 74 anni ha segnalato ai carabinieri di aver avvistato una tigre, oggi pomeriggio, mentre cercava funghi nei boschi, a Rufina. I militari hanno avviato le indagini raccogliendo la testimonianza di un abitante del paese che ha raccontato di aver udito, la notte scorsa, strani rumori simili a dei ruggiti. La perlustrazione della zona in cerca di tracce di un eventuale felino sono proseguite fino a sera, finora senza risultati. Domani, la battuta proseguirà per verificare che l'animale non sia ancora nei paraggi. Circa due ore dopo il primo avvistamento, una seconda persona, una casalinga di Rufina, ha raccontato ai carabinieri di aver visto una tigre nel cortile della sua casa. I militari hanno cintato con le loro pattuglie il bosco in modo che la tigre - se effettivamente si tratta di un felino - possa uscire e avvicinarsi al centro abitato e alle strade. Domani mattina, alle 6,30 partirà una nuoba battuta con cani ed elicottero. L'animale, se sarà rintracciato, dovrebbe essere catturato e non abbattuto. 
ANSEDONIA – La mattina, lei a  fare il bagno in mare con le figlie. Il pomeriggio, lui impegnato in immersioni  subacquee. A dispetto di chi li dà in partenza da un momento all’altro, la  coppia Gianfranco Fini-Elisabetta Tulliani si gode vacanze piene ad Ansedonia,  accantonando le tensioni politiche e quelle sulla casa di Montecarlo. “Mi tocca  portare la croce, aspetterò che la bufera passi” dice al telefono il presidente  della Camera ad un dirigente di Fli. E così dopo la giornata di Ferragosto,  trascorsa tra la mattina tutti insieme nella piscina della villa di via delle  Ginestre e il tardo pomeriggio con uscita in barca, ieri i Fini hanno vissuto  altre lunghe ore di relax e divertimento. La mattina, mentre Fini resta in  villa a prendere il sole e a telefonare sul lettino a bordo piscina, Ely, con le  due bambine e la governante, si fa accompagnare sulla Mercedes classe A allo  stabilimento balneare “La strega sul mare”. Bikini nero e decorazioni bianche,  la Tulliani fa il  bagno in mare con la figlia più grande, “griffata” braccioli Sirenetta e  ciambella Hello Kitty. Va al bar per comprarle un gelato. E mentre la piccola  gioca con la figlia di Lilli Franceschetti - la signora bresciana che nei giorni  scorsi era stata scambiata da un fotoreporter per Ely - le due donne scherzano  dell’incidente. Quando la governante avverte Ely che è nell’obiettivo del  fotografo, la  Tulliani allarga le braccia: “Pazienza, non è un buon motivo per  sacrificare le vacanze della bambine”. Alle 12.30 il rientro in villa e il  pranzo in famiglia. Fini e la compagna escono di  nuovo prima delle cinque del pomeriggio, stavolta scortati sulla Bmw nera coi  vetri fumè. Direzione Cala Galera. Passeggiano sorridenti nel porto turistico  con le bibite in mano. Lui mostra le conseguenze dell’incidente domestico di  qualche giorno fa (ha un cerotto sul collo del piede destro). Indossa bermuda  lunghi bianchi e una maglia nera con una scritta, Dive Cayman Island, che  richiama un paradiso fiscale e per questo strappa il malizioso sorriso di un  passante. Un saluto alla compagna, attrezzatura a bordo, Fini è pronto per  partire in gommone per immersioni serali. Ha appena avuto notizia del terremoto  a Lipari. Ne parla con l’equipaggio del diving che lo accompagna a largo  dell’Argentario. 
Una rapina in farmacia finisce male per il rapinatore. E' accaduto questo pomeriggio intorno alle 18 nel quartiere Centocelle, in via delle Rondini. Secondo quanto ricostruito dagli agenti della polizia, durante la tentata rapina il titolare della farmacia ha reagito esplodendo alcuni colpi di arma da fuoco, regolarmente denunciata, ferendo il rapinatore che è rimasto a terra. Per tentare la rapina, il malvivente aveva utilizzato una scacciacani. Sul posto sono intervenute le volanti del commissariato Casilino e gli uomini della squadra mobile della questura. Il rapinatore è stato soccorso dal personale del 118 e portato in ospedale. E' stato operato e non sarebbe in pericolo di vita. 
Nuovi sviluppi sono emersi nelle indagini dei carabinieri dopo l'arresto del 39enne di Marino , sabato scorso. L'uomo è accusato di produzione e detenzione di materiale pedopornografico: tutti i 'supporti informatici', schede di memoria, hard disk e pc sono stati inviati al Ris di Roma per estrapolare tutti i file sospetti. Intanto a un primo esame delle immagini sequestrati all'uomo, emergono ipotesi che a compiere le violenze sui minori, riprodotte in alcune foto, sia stato proprio lui. Le foto delle violenze sono chiare, saranno le indagini a dimostrare se a compierle sia stato proprio l'arrestato. L'uomo, già noto alle forze dell'ordine per episodi analoghi, era agevolato nell'adescamento per il fatto che i minorenni erano attratti dal suo "Quad 4x4" (un quadriciclo da fuoristrada) e spesso erano loro stessi a chiedergli di fare un giro. Secondo la ricostruzione dei carabinieri, dopo avergli offerto anche un gelato, l'uomo portava i bambini in luoghi isolati o in un box auto di cui aveva la disponibilità, dove li convinceva a spogliarsi e li fotografava. I primi ad insospettirsi sono stati alcuni cittadini di Grottaferrata che hanno segnalato ai militari il frequente giro di bambini a bordo del quadriciclo in compagnia dell'uomo. Così sono iniziate le indagini dei carabinieri di Grottaferrata che l'altro ieri sera hanno bloccato l'uomo mentre usciva da una gelateria in compagnia di un ragazzino. Nelle sue tasche e a casa sono stati rinvenuti 'supporti informatici' contenenti centinaia di immagini e video pedopornografici. In alcune foto che ritraevano i minori anche il "Quad 4x4". Sono in corso ulteriori indagini per identificare e ascoltare tutte le vittime. 
BUCAREST - Tre neonati sono morti e altri otto sono rimasti gravemente ustionati in un incendio scoppiato nel reparto di terapia intensiva della maternità di un ospedale della capitale rumena. La tragedia è stata probabilmente causata da un'esplosione dovuta a un guasto nell'impianto elettrico dell'edificio, forse al malfunzionamento di un condizionatore. Il nosocomio è stato evacuato e tutti i pazienti, comprese le puerpere, sono stati trasferiti in altre strutture. Alcuni tra i neonati sono in condizioni gravissime. "Hanno ustioni sul 70-80 per cento del corpo - ha detto Dan George Enescu, responsabile dell'ospedale pediatrico di Bucarest - E' qualcosa di troppo grave per dei bimbi che hanno solo cinque giorni di vita ... Le loro condizioni sono estremamente critiche". Decine di vigili del fuoco, aiutati dal personale paramedico, sono intervenuti per spegnere l'incendio, cercando di portare in salvo i pazienti. Le immagini trasmesse dalla televisione hanno mostrato decine di parenti dei degenti, accorsi per dare una mano e anche per cercare notizie dei loro familiari. La Romania è uno dei Paesi più poveri dell'Unione Europea e il servizio sanitario è considerato uno dei peggiori dell'ex blocco orientale. Le autorità hanno aperto un'inchiesta. Il vice-ministro della Salute Raed Arafat, che è anche capo del servizio di emergenza, ha detto all'emittente "Antena 3" che il guasto ha interessato l'impianto di condizionamento dell'aria. 
