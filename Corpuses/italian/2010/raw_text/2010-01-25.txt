BOLOGNA - Alla fine si rimangia la parola e cede. Incontri in mattinata a Palazzo D'Accursio poi l'annuncio ufficiale: Delbono si dimette. Il primo a dirlo è il capogruppo del Pd in Consiglio comunale Sergio Lo Giudice (appena uscito dalla riunione), poi è lo stesso primo cittadino a dare le proprie dimissioni di fronte ai consiglieri comunali: "Mi dimetto, ma i tempi e i modi saranno stabiliti con responsabilità". Il sindaco di Bologna fa dietrofront rispetto a quanto dichiarato solo due giorni fa, all'uscita dalla Procura di piazza Trento e Trieste: "Non mi dimetterò - disse allora dopo cinque ore a colloquio con i pm - nemmeno se sarò rinviato a giudizio". Il fascicolo in questione è quello sul cosiddetto Cinzia-gate, sul presunto utilizzo di denaro della Regione a uso privato: viaggi e spese con l'allora compagna e segretaria Cinzia Cracchi. Le accuse formulate sono di peculato, abuso d'ufficio e in seguito si è aggiunta anche la truffa aggravata. Passano due giorni da quel lungo interrogatorio e il sindaco Delbono annuncia di aver preso la decisione di dimettersi "senza consultare Errani o Prodi". Il primo, presidente della Regione Emilia-Romagna, lo giudica "un gesto di rispetto verso la città". Per Romano Prodi, che di Delbono fu sponsor durante la campagna elettorale, "il suo è un gesto di grande sensibilità nei confronti di Bologna. Esse (le sue dimissioni, ndr) dimostrano un senso di responsabilità verso la comunità che va al di là dei propri obblighi e delle proprie convenienze. Delbono ha confermato, a differenza di altri, di saper mettere al primo posto il bene comune e non le sue ragioni personali". Per il presidente della Regione Vasco Errani è stato "un gesto di rispetto verso la città"; il segretario del Pd Andrea De Maria commenta: "Un atto di serietà e responsabilità". "Per me Bologna viene prima di tutto - ha spiegato Delbono in Consiglio comunale. E' per questo che siccome i tempi e i modi richiesti per difendermi eventualmente in sede giudiziaria rischiano di avere ripercussioni negative con la mia attività di sindaco, ho già deciso in piena coscienza che rassegnerò le dimissioni dalla mia carica". "Per senso di responsabilità - ha aggiunto Delbono- seguirò modi e tempi che dovranno tenere presenti il bene prioritario per la città, a partire dal fatto che nei prossimi giorni inizierà in aula l'esame per l'approvazione del bilancio 2010 di cui rivendico la bontà, così come sono orgoglioso delle cose fatte in questi mesi". Molti esponenti del centrodestra paventano il rischio di lunghi mesi di commissariamento amministrativo per la città di Bologna. Durante l'incontro con la stampa, a seguito del Consiglio comunale, Flavio Delbono ha risposto così: "Se il Governo vuole si può andare a votare già in autunno". Per fare ciò è necessario che l'Esecutivo firmi un decreto legge ad hoc. Nel frattempo Cinzia Cracchi, la donna al centro della bufera giudiziaria che coinvolge anche il sindaco (la donna è indagata per peculato e abuso d'ufficio) parla in esclusiva ai microfoni di Repubblica Tv: ""Penso che Delbono abbia fatto il meglio per la città dimettendosi. Questo non era un mio obiettivo, la mia intenzione era quella di riavere il mio lavoro. Delbono prova odio per me? Io non lo odio". Leggi i commenti I commenti dei lettori 
MILANO - Mercati azionari ancora ondivaghi, che tentano un rimbalzo tecnico dopo una settimana di correzione ma lo falliscono, travolti dal negativo andamento dei dati macroeconomici americani. La vendita di case esistenti negli Stati Uniti è calata del 16,7% al tasso annuale di 5,45 milioni di unità, ben peggio delle attese 5,90 milioni di unità. Una notizia che getta ulteriori ombre sulla concretezza della ripresa nel cuore dell'Occidente. Wall Street ha sbandato, le Borse europee che a quell'ora chiudevano si sono decise per il segno negativo. L'indice Ftse Mib termina con un ribasso dello 0,86%, a 22.373 punti, mentre l'All Share perde lo 0,74%. Gli scambi sono in calo attorno a 2,7 miliardi di euro di controvalore. Altrove sono in rosso anche gli indici Dax di Francoforte (-1,12%), il Cac di Parigi (-1,02%), il Ftse 100 di Londra (-0,80%). I mercati, cedenti in avvio, avevano tentato il recupero a metà seduta, ma prevale il nervosismo, cui contribuisce l'onda lunga delle proposte fiscali di Obama sulle banche Usa e i conti 2009 di Fiat, usciti in giornata. Il titolo del Lingotto rincula e chiude in calo del 3,69% a 9,535 euro. La casa torinese ha chiuso l'annata con una perdita di 848 milioni di euro, ma ha annunciato che riprenderà a distribuire il dividendo. La controllante Exor ha seguito sul territorio negativo Fiat, perdendo il 2,58%. Andamento irregolare per i titoli bancari, ancora disorientati per le indiscrezioni sull'aumento della tassazione negli Usa. Unicredit perde l'1,04%, Intesa lo 0,53%, ma Bpm (+1,36%) e Ubi Banca (+0,37%) hanno un moto positivo. Tra le assicurazioni è venduta Generali (-1,44%). Debole anche il comparto dell'energia, con Enel -0,50%, Eni -1,43%, A2a -1,64%. Il petrolio a New York ha un andamento stabile, con prezzi poco sopra i 64,5 dollari al barile. Buoni spunti per Ansaldo (+2,51%) e per Bulgari (+2,45%), questa premiata da un giudizio "buy" di Goldman Sachs. Mediaset guadagna lo 0,99%. Telecom chiude in calo dell'1,44%, sulle prese di beneficio dopo il rialzo di venerdì e alcuni studi di analisti finanziari contrastanti, riguardo le ipotesi di aggregazione con Telefonica. Citigroup ha comunque ridotto la raccomandazione da "buy" a "hold" (tenere). Rialzo per Gemina (+1,98%) speculata sulle voci di un progetto di accorpamento con Atlantia (-0,71%) e la spagnola Abertis, peraltro smentita dai Benetton. 

MILANO - In un primo momento non sembrava che fossero state accolte male le indicazioni sui risultati di bilancio, ma il peggio doveva ancora accadere ed è arrivato in contemporanea con la conference call con gli analisti: per il titolo Fiat a quel punto non c’è stato più niente da fare. E il finale di giornata è avvenuto pochissimo al di sopra dei minimi, in calo del 3,69%, in un vortice di scambi sempre più frenetico con il passare delle ore. Ad innervosire gli operatori sono state le previsioni non certo positive dell’amministratore delegato del gruppo, Sergio Marchionne, sul mercato dell’auto in Europa. Le stime del numero uno del gruppo infatti parlano di una discesa delle vendite pari al 12% nel Vecchio Continente, in particolare per il calo delle immatricolazioni in Germania. Ma il risultato vedrebbe un ulteriore calo della domanda del 4% nel caso in cui gli eco-incentivi non venissero confermati: a quel punto solamente in Italia i volumi diminuirebbero di circa il 20% mentre i ricavi consolidati attesi - tra 52 e 53 miliardi - sarebbero inferiori di circa 2,5 miliardi di euro e l'utile della gestione ordinaria per i business dell'auto e componenti calerebbe di 350-400 milioni. Con gli incentivi, invece, per il 2010 la casa automobilistica si aspetta un giro d’affari in crescita fra il 3 e il 6%, un utile della gestione ordinaria di 1,5 miliardi di euro e un indebitamento netto inferiore a 5 miliardi di euro. Il 2010, è il senso del discorso dell’amministratore delegato, sarà "un anno di transizione e stabilizzazione" dopo un 2009 "particolarmente difficile" ma molto dipenderà dagli eco-incentivi, anche perché il settore continua ad essere alle prese con una sovraccapacità produttiva che non è stata risolta in Europa e con una possibile guerra dei prezzi tra concorrenti, in caso di mancato rinnovo degli incentivi. In Borsa, sono stati quindi gli elementi di cautela a prevalere su tutto il resto. A partire dai dati di bilancio resi noti a metà giornata: il gruppo Fiat ha chiuso il 2009 con una perdita netta di 800 milioni di euro, che include un impatto di 0,6 miliardi di euro derivante da oneri atipici, contro un utile netto 2008 di 1,7 miliardi di euro. Il cda di oggi ha anche proposto un dividendo complessivo per le tre categorie di azioni di 237 milioni di euro (escludendo le azioni proprie), mentre la maggior parte degli analisti non si aspettava il dividendo sulle ordinarie. 
Catania CATANIA - Il Catania non vuole smettere di sognare e, dopo aver eliminato il Genoa dalla Coppa Italia, spera di alimentarne ancora all'Olimpico di Roma, in casa di quei giallorossi che sono tra le squadre più in forma della Serie A. A guidare gli etnei sarà l'ex Mihajlovic, che proprio con la maglia della Roma ha mosso i suoi primi passi italiani: "Puntiamo a passare il turno  -  dichiara il tecnico serbo  -  dobbiamo conservare la mentalità vincente ed avere in mente sempre il massimo obiettivo". LA COPPA DELLE OPPORTUNITA' - "La Coppa Italia non deve essere una distrazione  -  spiega Mihajlovic  -  giocare partite così importanti deve essere solo un piacere. Andare in Europa attraverso la Coppa? Procediamo per gradi, vediamo cosa succede".  Per tutte le squadre, la seconda competizione nazionale è spesso un'occasione per far rifiatare qualche giocatore, concedendo spazio a seconde linee in cerca di visibilità: "Senz'altro la Coppa offre una buona chance a chi di solito trova meno spazio: basti pensare a Ricchiuti  -  fa notare il trainer rosso azzurro  -  ha fatto bene contro il Genoa e ora è titolare in campionato". MAXI LOPEZ GIA' UTILE - "Ruotare gli elementi a disposizione è nell'ordine delle cose  -  prosegue il tecnico  -  ma bisogna decidere in che misura farlo. Sicuramente giocheranno dall'inizio Moretti e Morimoto: Takayuki mi è parso caricato dal gol contro il Parma, anche se con i giapponesi non si capisce mai nulla. Valuterò Plasmati, che ha qualche problema fisico, mentre Maxi Lopez si sta allenando in attesa del transfer. Ho visto gli altri attaccanti pungolati dal suo arrivo: se così fosse, Maxi si è già reso utile alla causa del Catania". CONVOCATO DELVECCHIO - Tra i convocati si rivede Gennaro Delvecchio, assente dallo scorso 27 ottobre per i postumi di un intervento chirurgico, atto a curare una fascite plantare.  Dovrebbero riposare Silvestre, Carboni, Llama, Martinez e Mascara, oggi diventato papà per la terza volta. Tra i pali ci sarà Campagnolo, in difesa almeno due tra Potenza, Terlizzi, Bellusci e Augustyn, mentre a metà campo con Moretti ci sarà di sicuro anche l'argentino Ledesma. Nella lista dei 20 anche il centrocampista della Primavera Marco Cuomo, alla sua prima chiamata tra i 'grandi'. Leggi i commenti I commenti dei lettori 
LONDRA - L'immagine del "bobbie", il poliziotto disarmato con il caratteristico elmetto oblungo in testa, che passeggia per le strade di un quartiere, vigilando, rassicurando, ossservando, è un'icona della vita inglese. Ma funziona soltanto se, per l'appunto, il poliziotto in questione passeggia davvero. Se rimanesse fermi, magari appoggiato a un lampione o addirittura seduto su un muretto, ovviamente l'immagine sarebbe ben diversa: e, anziché tranquillizzarsi sul grado di sicurezza della zona, la gente avrebbe ogni buon diritto di allarmarsi. Anche per questo Scotland Yard ha preso l'iniziativa senza precedenti di distribuire un pedometro a decine dei suoi agenti che fanno regolare servizio di pattuglia nelle strade. In questo modo la polizia di Londra potrà verificare quanto camminano effettivamente i suoi "bobbies" e usare i dati raccolti in due possibili modi: per migliorare il servizio di vigilanza, per esempio, spronando gli agenti a estendere la loro passeggiata; oppure per dimostrare che camminano tanto, o perlomeno abbastanza, e magari, chi lo sa, chiedere un aumento del budget per risuolare le scarpe. Lo scopo ufficiale della campagna, afferma un portavoce di Scotland Yard, è "rassicurare l'opinione pubblica" che i poliziotti impiegati nell'operazione "Sicurezza nei Quartieri" svolgono efficientemente il proprio lavoro. I contapassi costano 150 sterline ciascuno, circa 170 euro, e sono dello stesso tipo abitualmente fornito da sanitari ed istruttori alle persone obese o sovrappeso per incoraggiarrle a camminare di più. Il che potrebbe essere una parte segreta dell'iniziativa lanciata nei confronti dei "bobbies": 2 mila dei 31500 agenti di Scotland Yard, infatti, risultano sovrappeso e la speranza è che il nuovo gadget spingerà anche loro a consumare un po' di più la suola delle scarpe durante la quotidiana passeggiata di soverglianza per le vie di Londra. 
BERLINO - Sottovoce, step by step, la Germania riabilita il nucleare. La prima potenza europea, il paese che era stato anche il primo tra i big del Vecchio continente a decidere l'addio all'uso civile dell'energia atomica, ci ripensa. Dopo negoziati con i produttori di energia, il governo Merkel ha deciso  -  scrive oggi l'autorevole quotidiano conservatore Die Welt, molto vicino all'esecutivo  -  che per il momento tutti i 17 reattori nucleari resteranno in esercizio. Addio dunque all'addio al nucleare, che era stato deciso dal governo 'rossoverde (socialdemocrazia ed ecologisti) al potere tra il 1998 e il 2005 con il cancelliere Gerhard Schroeder e il suo vice Joschka Fischer. Le decisioni finali, Berlino le prenderà in autunno. Presentando un paper strategico sulle scelte di fondo della politica energetica del paese. Ma comunque il documento, sempre in base al resoconto di Die Welt, porrà condizioni per un sostanziale prolungamento del ciclo produttivo dei reattori in servizio. Intanto due grossi reattori che avrebbero dovuto essere spenti ad aprile e a maggio resteranno accesi, e il segnale è chiarissimo, inequivocabile. E' una sconfitta decisiva per gli avversari dell'uso civile dell'energia nucleare, e una vittoria sia per i grossi produttori di energia in Germania (Eon, Rwe, Vattenfall, EnBW) sia per i colossi industriali, Siemens prima fra tutti, che nella produzione, fornitura ed esportazione di centrali nucleari della nuova generazione hanno un punto di forza della loro strategia di global player. Il governo federale non si è messo comunque sulla strada del nucleare senza riserve scelta ad esempio da Regno Unito, Francia, Russia, Cina, India o Brasile, che programmano la costruzione di decine di nuovi reattori. Per l'esecutivo di Berlino l'energia nucleare resta una 'soluzione-ponte'. Ma il ponte si allunga nel tempo a venire, in sostanza: è necessario molto più tempo di uso dei 17 reattori in esercizio, finché le energie rinnovabili ed ecologiche non saranno in grado di fornire significativamente più del 20 per cento del fabbisogno energetico nazionale. "In Germania", scrive il commento di Die Welt, "abbiamo posto limiti massimi d'uso di un reattore nucleare a 35 anni, negli Usa e in Svezia li usano per 60 anni". Attualmente, i 17 reattori ancora in servizio producono circa un terzo del fabbisogno energetico della prima potenza economica europea. Una percentuale non trascurabile, anche se ben lontana dall'80 per cento della Francia. Per varare la soluzione provvisoria, il primo passo dell'addio all'addio al nucleare, il governo ha escogitato uno stratagemma. Nella legge sull'addio al nucleare del governo rossoverde infatti erano previste non solo date per la chiusura scaglionata degli impianti (l'ultimo, Neckarwestersheim 2, dovrebbe essere spento nel 2022) bensì anche quantità 'residuè di produzione di energia, distribuite tra i vari reattori a seconda della loro data prevista di spegnimento. La quantità di produzione di energia restante, assegnata a suo tempo alla centrale di Stade già spenta, sarà distribuita come quantità di produzione supplementare assegnata ai due reattori ancora accesi di Biblis A e Neckarwestersheim 1. I quali avrebbero dovuto chiudere rispettivamente in aprile e maggio di quest'anno. Adesso hanno molti più mesi di vita, col compito di produzione supplementare. Una soluzione provvisoria, ma il segnale politico è chiaro, sullo sfondo mondiale di una riabilitazione e riscoperta del nucleare. 
Un uomo potrebbe arrivare a raggiungere una velocità di 65 chilometri all'ora. Superando così anche Usain Bolt, che ha corso i 100 metri piani in 9,58 secondi, a una media di 37,578 km/h. Sui 200 metri, invece, con il tempo di 19,30 ottenne una media di 37,305 km/h e una velocità massima di 43,900 km/h. Stando a una ricerca, pubblicata sul Journal of Applied Phisiology , però il suo è un primato che si può superare. L'opinione comune è che la velocità sia limitata dalla potenza con cui le gambe possono 'colpire' la pista. I ricercatori della Southern Methodist University di Dallas hanno osservato che il fattore limitante non è la potenza muscolare in sè, ma il tempo di contatto fra il piede e il suolo durante la corsa, un fattore che migliora con l'allenamento ma anche con l'aumentare dell'altezza dei corridori. Per arrivare a questa conclusione hanno effettuato test cinetici facendo correre degli atleti su speciali tapis roulant molto veloci. Nel farlo studiavano le forze applicate nel caso di corsa normale, all'indietro e su una sola gamba. "Le teorie prevalenti affermano che il fattore limitante è la forza muscolare impiegata nella corsa - scrive Peter Weyand, coordinatore della ricerca - noi abbiamo trovato che invece è fondamentale il tempo di contatto tra il piede e il terreno, che negli atleti è troppo breve per permettere di sviluppare tutta la forza possibile. Di conseguenza si può agire sul modo di correre per aumentare la velocità, inoltre abbiamo verificato che più lunghe sono le gambe maggiore è il tempo di contatto". Dalle equazioni sviluppate con lo studio è emerso che la velocità massima potrebbe essere di 65 km/h. Ma gli esperti sono scettici. "Non credo in una cosa immediata - aggiunge Mennea - non credo che l'uomo abbia nelle gambe questa velocità nell'immediato futuro. Io non credo a questi studi, io ed il mio allenatore Carlo Vittori abbiamo fatto tantissimi test, partendo però sempre dalla pista e dal cronometro, strumenti contro i quali non si può mai bluffare, ma anzi costruire grandi prestazioni".   Insomma l'altleta italiano racconta delle sue verifiche, dei riscontri, analizzando i vari miglioramenti e aggiunge: "Chi fa questi studi in laboratorio si basa su elementi che non sono completi, mentre noi individuavano riscontri immediati. Io ho preso parte a 5 Olimpiadi e parlo a ragion veduta. Noi possiamo avere il grande biomeccanico, il grande fisiologo, il grande professore di anatomia, ma se poi non si hanno i riscontri del campo, la ricerca resta incompleta". 
DEBRECEN (Ungheria) - Finisce ai quarti di finale l'avventura della nazionale di calcio a 5 ai campionati europei. Gli azzurri di Menichelli sono stati superati dalla Repubblica Ceca per 6-4 dopo i calci di rigore. I tempi regolamentari si erano chiusi sul 3-3. Al 5'15" Italia in vantaggio con Vinicius Duarte. Al 7'07" il primo pareggio dei cechi con Kopecky. Al 17'45" nuovo vantaggio azzurro con Assis. La Repubblica Ceca comincia meglio la ripresa e al 3'05" pareggia con Slama per poi andare in vantaggio al 7'31" con la sfortunata autorete di Vinicius Duarte. Ancora Assis al 12'47" ristabilisce la parità. Ai rigori per l'Italia a segno il solo Duarte; errori di Assis, Bacar e Nora. Per la Rep.Ceca gol di Kopecky, Dlouhy' e Fric; su Reeetar parata di Feller. Leggi i commenti I commenti dei lettori 
