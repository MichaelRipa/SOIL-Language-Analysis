VIAREGGIO - Undici metri fatali per i Dilettanti. Si interrompe in semifinale il sogno della rappresentativa di Serie D al Torneo di Viareggio. Gli uomini di Volterelli, infatti, cedono 4-2 solo ai rigori contro l'Empoli che vola in finale. Nell'altra semifinale la Juventus, detentrice del torneo, ha battuto l'Atalanta per 2-0 con le reti di Yago e Immobile su rigore. Saranno dunque Empoli e Juventus a contendersi la 62/a edizione della Coppa Carnevale. FINALE JUVE-EMPOLI - Due semifinali abbastanza equilibrate. Nella prima gara i bianconeri di Bruni sono passati in vantaggio al 39' con Yago dopo che la formazione orobica aveva fallito tre occasioni con Gabbiadini. Il raddoppio è giunto nella ripresa su calcio di rigore con Immobile, autore fino ad oggi di sette reti. Nell'occasione del rigore è stato espulso per fallo da ultimo uomo De Leide. Nell'altro match, concluso sullo 0-0 dopo i tempi supplementare la rappresentativa dei Dilettanti si è arresa dal dischetto. Decisivi gli errori dagli undici metri di D'Angelo e Altobello. Per l'Empoli a segno, invece, Guitto, Alderotti, Lo Sicco e Signorelli. IL PRECEDENTE - Per la Juventus, già vincitrice sei volte del torneo (1961, 1994, 2003, 2004, 2005 e 2009, ndr) si tratta della dodicesima finale, la quarta, invece, per l'Empoli che ha vinto solo l'edizione del 2000 battendo la Fiorentina. Non è la prima volta che le due squadre si incontrano nella finale del torneo. Era il 23 febbraio del 2004. In quell'occasione la gara finì in parità con il risultato di 3-3 al termine dei tempi supplementari. Secondo il vecchio regolamento ci fu così la ripetizione che venne disputata 2 giorni dopo, il 25 febbraio, e fu la Juventus, allora allenata da Chiarenza, ad avere la meglio per 3-0 con reti di Chiumento, Konko e Palladino su rigore. Leggi i commenti I commenti dei lettori 
MILANO - Dalla doppietta col Catania alla doppietta con l'Udinese. Il "day after" di Klaas Jan Huntelaar è di quelli che lasciano il segno tra i tifosi rossoneri. L'attaccante olandese, dato per partente nel mercato di gennaio, è rimasto al Milan con un solo intento: lasciare il segno. I momenti difficili a inizio stagione, però, non sono mancati. "Volevo rimanere anche prima, ma devi giocare, la cosa più importante è giocare. Se gioco, voglio restare. Mi piace stare qui, è un grande club, mi piace giocare per il Milan - spiega l'attaccante ai microfoni di Sky -. Prima non giocavo molto, poi dopo la pausa ho giocato di più. Da gennaio, penso che in quasi ogni partita ho giocato 30-45 minuti. E' importante mostrarsi, per un calciatore è importante giocare e stare seduti in panchina non è bello". PENSIERO SUDAFRICA - Il pensiero corre subito ai Mondiali in Sudafrica. "Penso di riuscire ad andare in Sudafrica, certo, se va come negli ultimi giorni, soprattutto nell'ultimo mese, in cui ho giocato molti minuti. È abbastanza per mettersi in mostra - ha spiegato Huntelaar, che punta alla sfida di martedì contro il Manchester valida per la Champions League. "E' un buon match per mettersi in mostra, per mettere in mostra se stessi e la squadra. Abbiamo una buona squadra, dobbiamo metterci in mostra e fare un buon risultato in vista della partita di ritorno. Ieri Ferguson in tribuna? Non so cosa stesse pensando, non sapevo neanche fosse lì, l'ho saputo solo dopo la partita, non so cosa abbia pensato. In verità, noi a tratti abbiamo giocato bene, altre volte abbiamo fatto degli errori, abbiamo preso un gol a metà partita e poi ne abbiamo preso un altro alla fine. Penso che nel complesso abbiamo fatto bene, ma possiamo fare meglio". MANCHESTER NEL MIRINO - La sfida con gli inglesi, però, sarò più dura del previsto, soprattutto se gli acciaccati non riusciranno a recuperare. "Penso abbiano una buona squadra, hanno tanti buoni giocatori, Rooney è un buon giocatore, hanno una buona difesa, penso siano soprattutto una buona squadra, stanno facendo bene nel campionato inglese, sono una squadra forte, difficile da battere, ma possiamo farcela". Il feeling con Ronaldinho sembra migliorare. "Sì, ma non solo con Ronaldinho. Con lui c'è una buona intesa, fa diversi assist, batte le punizioni, è sempre alla Leggi i commenti I commenti dei lettori 
MILANO - Un giovane egiziano viene ucciso per la strada in una delle zone  a più alta densità di stranieri e Milano vive una serata di rivolta interetnica. Dopo l'omicidio, avvenuto in via Padova, la comunità nordafricana ha scatenato una vera e propria guerriglia urbana e a una caccia ai sudamericani, forse responsabili dell'assassinio. Auto ribaltate, vetrine sfondate, motorini buttati a terra e gruppi di 20-30 africani che si muovevano per il quartiere cercando peruviani ed ecuadoriani.  La polizia è riuscita con grande difficoltà a limitare i danni. E agli incidenti sono seguite le polemiche politiche, con la Lega che è tornata a chiedere le espulsioni casa per casa. Secondo la ricostruzione della questura, tutto è cominciato alle 17.40. Un gruppo di sudamericani e uno di africani (due egiziani e un ivoriano) che si trovavano sullo stesso autobus in via Padova, hanno cominciato a sfottersi e minacciarsi. Quando i tre africani sono scesi, i sudamericani li hanno seguiti e raggiunti accoltellando uno di loro, Hamed Mamoud El Fayed Adou di 19 anni, che è morto sul posto nonostante i soccorsi. Ferito uno dei suoi due amici, L.K. ivoriano di 21 anni, ma per fortuna solo lievemente a un braccio. Il terzo, cugino della vittima, è riuscito invece a scappare ed è illeso. I due sono stati poi accompagnati in Questura dove hanno dato questa versione dei fatti. Stando alle indiscrezioni trapelate dagli ambienti investigativi, sono ricercati cinque giovani sudamericani sui 20 anni. Meno di mezz'ora dopo la morte del giovane egiziano è scoppiata la rabbia dei suoi connazionali e amici. Sul luogo in cui si trovava il cadavere del ragazzo, un centinaio di africani ha fronteggiato la polizia che nel frattempo si era schierata per impedire passaggi in direzione del centro. A un certo punto, come se si fossero improvvisamente organizzati, gli africani hanno fatto dietrofront, si sono infilati in una via laterale e hanno cominciato a spaccare tutto quello che trovavano sulla loro strada di fatto girando dietro via Padova e sbucando di nuovo sulla strada principale dopo lo schieramento di polizia. Anche lì poi, fino alla centrale piazza Loreto, hanno scatenato la loro ira sui negozi sudamericani e sulle auto parcheggiate. Intorno alle 22.00 un folto gruppo sbucato improvvisamente da una via è stato circondato dalle forze dell'ordine, che ha perquisito varie persone prima di accompagnarle a gruppi in Questura, anche a bordo di un autobus dell'Atm. E mentre due giovani arabi camminando sul marciapiede facevano un inequivocabile gesto minacciando di tagliare la gola a un gruppo di giovani latinoamericani, nel punto in cui è morto il giovane egiziano i suoi amici bruciavano il sangue rimasto sull'asfalto dopo avergli gettato sopra dell'alcol al grido di "vendetta, vendetta". Gli incidenti di Milano, avvenuti un mese e mezzo prima delle regionali, sono diventati subito un caso politico. La Lega è partita all'attacco della politica "dell'integrazione facile", come dice il ministro Roberto Calderoli. E Matteo Salvini, eurodeputato e consigliere comunale, ha chiesto ancora una volta "controlli ed espulsioni casa per casa, piano per piano" nei quartieri multietnici della città. Il Pd, invece, con il candidato alla presidenza della Lombardia Filippo Penati, ha puntato l'indice contro "chi governa la città da 15 anni". Mentre Emanuele Fiano, deputato milanese, ha chiamato il ministro dell'Interno Roberto Maroni a riferire al più presto alla Camera sugli scontri. "Quello che è accaduto è una risposta a tutti coloro che ritengono che l'integrazione possa avvenire per legge o per decreto - ha detto Calderoli - Sono cose da matti, stiamo pagando una ideologia sbagliata del passato e anche gli errori odierni di qualcuno che pensa che l'integrazione possa realizzarsi attraverso delle modifiche numeriche". Senza citarlo, una bacchettata a chi, come il presidente della Camera Gianfranco Fini, chiede che siano ridotti i tempi per ottenere la cittadinanza. Calderoli ha ripetuto che la Lega considera "da sempre essenziale quantità, qualità e controllo" dell'immigrazione. "Quello che accade stasera a Milano è un segnale di una possibile nuova banlieu francese - ha aggiunto - Proprio mentre la Francia sta facendo proposte rigide per il controllo dell'immigrazione dimostrando come sia giusta la nostra linea". Riccardo De Corato, vicesindaco Pdl di Milano, ha parlato di "far west tra bande di nordafricani e sudamericani". "Ma il conto - ha affermato - lo pagano i milanesi: auto e negozi distrutti, decine di uomini della polizia impegnati per ore". De Corato ha citato i dati dell'immigrazione in città: "Duecentomila extracomunitari regolari, 40mila clandestini; il 15,4% della popolazione milanese fatta di extracomunitari e via Padova, la via più multietnica di Milano testimonia che sono numeri enormi: così è difficile governare l'immigrazione". Un affondo che provoca la reazione di Penati, che il 28-29 marzo sfiderà Roberto Formigoni per la poltrona di governatore lombardo. "Sono 15 anni che De Corato e la destra governano la città e, di fronte ai tragici fatti di Via Padova, sanno solo dire che Milano è il far west. Non è accettabile che quando governa il centrosinistra il problema dell'ordine pubblico è colpa del governo, mentre quando lo fa il centrodestra, sia a livello locale che nazionale, non si sentono investiti da nessuna responsabilità". La verità, ha proseguito l'esponente del Pd, è che "nessuno dei provvedimenti" annunciati dal governo "ha sortito il minimo effetto". "De Corato di certo non si dimetterà, ma almeno abbia il pudore di stare zitto". 
Anche la provincia di Parma è stata coinvolta nell'operazione "Uncino", inchiesta delle Fiamme gialle di Desenzano (Brescia) contro la pirateria informatica, portata avanti anche grazie al contributo tecnico delle federazioni Bsa, Fpm, Stop Pirates, Fapav e Aesvi. La Guardia di finanza ha denunciato quattro persone che vendevano software illegalmente sulla rete: venivano segnalati ai potenziali acquirenti attraverso mail o aste on line. Sfortunatamente per i pirati del web, una delle segnalazioni è arrivata a un finanziere bresciano che ha fatto attivare le indagini. In tutto sono state comminate multe che ammontano a 23mila euro, mentre la merce sequestrata ha un valore di 3 milioni e 200mila euro. Sanzioni da 154 euro anche per i 38 compratori individuati, uno dei quali vive a Parma. La sentenza nei loro confronti verrà pubblicata, a loro spese, su un quotidiano nazionale. 
CREMONA - La Carife Ferrara riesce nell'impresa di battere la Vanoli a Cremona e la raggiunge in classifica al termine di un vero e proprio scontro salvezza. Una partita pazzesca, che i padroni di casa sembravano aver chiuso già in avvio, per poi cedere in un finale emozionante. E pensare che la Vanoli era in possesso palla a 12" dal termine sull'82-82, ma poi l'errore al tiro e il fallo di Formenti sotto canestro - clamorosa ingenuità a 53 centesimi dal termine - hanno portato al doppio tiro libero di Jackson Luke proprio sulla sirena. Al giocatore di Ferrara è bastato realizzare il primo tiro per chiudere la partita sull'83-82. Non riesce quindi il miracolo a coach Caja, che in settimana aveva preso il posto di Cioppi sulla panchina di Cremona. La sua squadra aveva messo subito la marcia giusta con un incredibile 11 su 12 da tre punti. Ferrara però non si è persa d'animo e piano piano ha sgretolato il vantaggio della Vanoli fino all'aggancio nel quarto quarto e il sorpasso finale. Per la Carife decisivo l'impatto sulla gara di Ford, autore di ben 25 punti, mentre Jackson Luke entra in partita in ritardo prima di diventare decisivo. Ora Vanoli e Carife sono appaiate a 10 punti al penultimo posto. Cremona può sorridere solo per il vantaggio nella differenza canestri negli scontri diretti (8 punti), ma l'inerzia è a favore degli emiliani. VANOLI CREMONA-CARIFE FERRARA 82-83 (23-20, 50-41, 67-60) VANOLI : Rowland 13, Brown 12, Bona ne, Conti ne, Formenti 8, Bell 16, Marenzi ne, Anderson 17, Aguiar 14, Piazza ne, Sklavos 2. Allenatore: Caja CARIFE : Farabello 6, Nnamaka 5, Borsato ne, Salvi ne, Spinelli 12, Jackson 8, Mazzola 2, Sacchetti 4, Grundy 13, Ford 19, Sangarè 6, Schultze 8. Allenatore: Valli ARBITRI : Cerebuch-Mattioli-Caiazza NOTE : Tiri liberi Cremona 20/26, Ferrara 8/17. Usciti per cinque falli Rowland. Leggi i commenti I commenti dei lettori 
VANCOUVER (Canada) - Torino uno, Vancouver zero. La medaglia di bronzo di Enrico Fabris quattro anni fa sui 5000 si dissolve in una gara scialba, in cui il campione veneto è stato se stesso solo per brevissimi tratti, ed alla delusione per il settimo posto si somma la beffa. Per preparare le Olimpiadi erano stati invitati ad allenarsi con lui a Torino due avversari meno quotati, il russo Ivan Skobrev ed il francese Alexis Contin, che alla fine lo hanno sorpassato in classifica (il russo è salito addirittura sul podio con la medaglia di bronzo). Inavvicinabile l'olandese Sven Kramer, che ha messo tra se e l'argento coreano Lee 2''35'', saliti a cinque secondi e 93 nei confronti di Fabris. Ma per l'eroe di Torino 2006, appunto, "non ha funzionato proprio niente. Non ho saputo essere decisivo come bisogna essere all'Olimpiade. All'inizio stavo bene ma poi non ho saputo essere brillante. Sono molto amareggiato". Né problemi tecnici, né fisici, né di ambientamento o alimentazione: al momento Fabris non trova una spiegazione a questa disfatta. "Nell'ultima settimana tutto era andato a meraviglia, ero tonico. Certo, il ghiaccio era cambiato rispetto agli ultimi giorni, ma non posso dare la colpa alla pista". Fabris ripensa agli allenamenti con Skobrev e Contin: "Ha poco senso che io gli abbia dato una mano per allenarsi, e poi gli finisca dietro adesso. È un boccone amaro, ma non posso prendermela con nessuno: ero io a dover fare la gara. Non mi prenderò a schiaffi, ma magari un colpo sul muro lo do". L'occasione per la rivincita c'è, ma non si può sbagliare: "Cercherò di cancellare i 5000 e concentrarmi sui 1500. Spero di non fare come oggi". Ordine d'arrivo: 1. Sven Kramer (OLA) 6:14.60, 2. Seung-Hoon Lee (KOR) 6:16.95, 3. Ivan Skobrev (RUS) 6:18.05,  4. Havard Bokko (NOR) 6:18.80, 5. Bob De Jong (OLA) 6:19.02, 6. Alexis Contin (FRA) 6:19.58, 7. Enrico Fabris (ITA) 6:20.53, 8. Henrik Christiansen (NOR) 6:24.80, 9. Jan Blokhuisen (OLA) 6:26.30, 10. Sverre Haugli (NOR) 6:27.05 
VANCOUVER - Va alla Svizzera la prima medaglia d'oro dei 21esimi Giochi Olimpici Invernali di Vancouver. Simon Ammann si è infatti aggiudicato la prova di salto con gli sci dal piccolo trampolino. Nella gara disputata al Whistler Olympic Park la medaglia d'argento è andata al polacco Adam Malisz, quella di bronzo all'austriaco Gregor Schlierenzauer. Per Ammann si tratta del terzo oro olimpico. L'unico italiano rimasto in gara, Sebastian Colloredo, si è classificato al 29/o ed ultimo posto, a pari merito con il kazakho Nikolay Karpenko. Ammann, che aveva vinto due ori a Salt Lake City 2002, a fine gara quasi non riesce a crederci: "Non ho parole per descrivere questa situazione, è folle, ho lavorato duramente e mi sono concentrato tantissimo su questa gara, ma tutti qui hanno fatto del loro meglio". 
