ROMA - De Laurentiis scende in campo, per parlare duro, come usa fare. "Non ci siamo mai seduti attorno a un tavolo resettando. Tutti si nascondono dietro delle regole che hanno fatto il loro tempo e nessuno ha il coraggio di parlare in maniera obiettiva". Così oggi il presidente del Napoli, intervenendo nel corso della trasmissione 'Stadio Sprint' su Raidue a proposito dell'arbitraggio di sabato in Napoli-Genoa. De Laurentiis, che ieri non aveva fatto commenti limitandosi a dire "parla la moviola", oggi ha voluto parlare degli episodi della partita di ieri, in particolare il fallo di mano in area del genoano Dainelli. "L'impossibilità di parlare con chiarezza mi sembra un modo poco sportivo di procedere - continua -. Credo moltissimo in Collina, al di sopra di ogni sospetto. I tifosi però cominciano a dire che una o due volte ci può stare, tre volte no. Se gli episodi continuano con questa continuità antipatica vuol dire che c'e qualcosa che mina la validità del campionato, allora è inutile fare investimenti". Intanto però anche ieri al San Paolo ci sono stati dei sostenitori napoletani che hanno puntato raggi laser sui giocatori avversari, mettendo a rischio la continuazione della partita. "I tifosi del Napoli si sono comportati bene - sottolinea il presidente - e la società ha fatto il suo appello. Del resto è difficilissimo perquisire tutti per un oggetto così piccolo e incontrollabile. Allora bisogna creare dall'alto dei regolamenti tenendo conto che la tecnologia è cambiata". Leggi i commenti I commenti dei lettori 
Aspettando Zaccheroni Un cambiamento nella Juventus del dopo Ferrara si è visto: la rimonta stavolta si è fermata all'1-1 e la Lazio non è riuscita a fare il colpo che già avevano fatto nei giorni scorsi Roma e Inter, decretando l'esonero dell'allenatore. Un pareggio forse è già qualcosa per la Juventus di questi tempi, ed è cosa buona, per i bianconeri, che non sia arrivato in porto quello 0-0 che sembrava stesse accontentando le due squadre. Se consideriamo che l'unico gol messo a segno dai bianconeri viene da un rigore fasullo assegnatole dall'arbitro, ci si rende conto che il lavoro di Zaccheroni deve ancora cominciare. La Juventus prima del rigore abbaglio assegnato da Saccani a Del Piero aveva provato a far gioco solamente con un Diego un po' più pimpante del solito. Ma per il resto poco roba: la Juve di Zaccheroni per ora è la stessa di Ferrara nei nomi (unica novità fiducia a Candreva sul centrosinistra), nel modulo (4-3-1-2 con Diego dietro Amauri e Del Piero), nella noia e anche nel carestia di punteggi. La zona Champions 4 punti più sopra era e quattro punti più sopra resta. Unica cosa positiva aver agganciato il Palermo al quinto posto, ma c'è poca differenza. La Juventus ha avuto un po' di buone intenzioni per un'ora, Diego ha fatto qualche buona azione, ma nella sostanza quella bianconera è squadra che non sa fare male. Tra le note tristi della serata, anche uno stadio con larghi vuoti e i fischi del pubblico alla fine. Insomma per la svolta vera bisogna aspettare. Nella settimana che porta a Livorno-Juventus (sabato sera), dopo le 48 ore d'emergenza in cui bisognava rianimare il moribondo (9 sconfitte nelle precededenti 12 gare), Zaccheroni dovrà mettere le mani ai problemi veri di questa squadra. Coprire una difesa che comunque prende sempre gol (non ne ha incassati solo in 5 partite, di cui tre fra le primissime), inventarsi un gioco più funzionale e che non si infogni dentro l'inutile rombo di centrocampo, risvegliare un attacco in alcuni casi al limite del catatonico, darle un po' di fiato e un minimo di resistenza fisica. E' probabile che Zac passi effettivamente al 3-4-3 che si dice, ma che solo questa possa risolvere i problemi è sicuro di no. La convinzione è che il punto non serva a nessuna delle due: nè alla Juventus per non cadere in depressione, nè alla Lazio che ha solo due punti di vantaggio sulla zona retrocessione e che troppo tardi si è resa conto che poteva aggredire con più coraggio l'avversario. Zarate e Cruz non hanno avuto occasioni, il più tonico lì davanti Mauri. Il 3-4-3 alla fine l'ha fatto la Lazio, con Ballardini che ha messo dentro anche Rocchi. Zaccheroni, rispetto ai due giorni precedenti ricchi di appelli e di buone intenzioni, sembrava già un po' più invecchiato . Il boom Roma Il grave errore per la Roma, adesso che è arrivata addirittura al secondo posto in classifica - confermando che il pallone è scienza inesatta per eccellenza, e quindi l'ideale per far fare brutta figura a chi si avventura in pronostici - sarebbe quella di correre dietro ai tanti "se..." della sua incredibile stagione: se non avesse perso quelle due partite iniziali; se Spalletti fosse andato via prima e quindi se Ranieri fosse arrivato prima; se non avesse buttato via due punti a Cagliari... E così via. I 41 punti se li è conquistati tutti Ranieri. E siccome tutti a quello pensano, allora diciamo subito che Ranieri - nelle 20 partite della sua gestione, da Siena a Siena, un girone personale praticamente - ha conquistato solo 4 punti meno di Mourinho, con l'Inter. Per come era finita lo scorso anno, per come era cominciata, per le potenzialità economiche - chiamiamoli guai, meglio - che ha la Roma, nemmeno confrontabili a quelle dell'Inter - che si permette pure di comprare con bei soldi la riserva di Sneijder (Ledesma) - è una bella soddisfazione. E' vero che la Roma ha battuto l'ultima in classifica, il Siena, ma è anche vero che l'ha fatto senza Totti, Toni, Vucinic e parecchi altri. E' inoltre alla 4a vittoria consecutiva in campionato (Roma-Chievo 1-0, Roma-Genoa 3-0, Juventus-Roma 1-2, Roma-Siena 2-1), è tra le squadre che hanno guadagnato più punti rispetto allo scorso anno (+11 il Chievo, +9 Samp, + 4 la Roma e il Napoli), ha ormai l'attacco migliore dopo l'Inter (37 gol). Avendo trovato poi solo a gennaio una punta di ruolo - Toni, poi finito addirittura ko - l'attacco della Roma è praticamente una cooperativa: Totti 10, De Rossi 5, Perrotta 4, Vucinic e Riise 3, Brighi e Toni 2, Okaka, Cassetti, Menez, Mexes, Pizarro, Taddei 1. Tanto per fare un paragone, sui 36 gol del Milan 23 vengono da Ronaldinho, Borriello e Pato. E sui 45 dell'Inter 21 vengono dai soli Milito ed Eto'. Un bel lavoro di squadra. Ranieri ha ridotto l'emorragia di gol incassati, costruito un 4-2-3-1 e un 4-4-1-1 perfettamente intercambiabili in corsa, inventato un sistema di gioco valido anche in assenza di Totti, ha ridato continuità ai risultati (13° risultato positivo in campionato, ultimo ko 3 mesi fa a fine ottobre in casa col Livorno), compattato le riserve, rivitalizzato quei giocatori dati perduti, prima di tutti quel Riise - terzino che lo scorso anno aveva fatto disperare i tifosi - che continua a segnare gol pesanti: dopo quello alla Juve, ecco quello al Siena. Se poi perfino Okaka, in partenza per il Fulham segna di tacco, vuol dire che dopo tanta sfiga ora ti va anche bene... Ranieri, grandi chances per il dopo Lippi "Per adesso sono il commissario tecnico della Roma" ha detto Ranieri. Data l’unica certezza attuale della nazionale - e cioè che Lippi la lascerà dopo il Mondiale, per riapprodare quasi sicuramente alla Juventus... - è chiaro che Ranieri, in questa situazione, scali parecchi posizioni e diventi praticamente il favorito numero 1 alla panchina azzurra. Anche perché il povero Prandelli è chiamato a correre appresso i problemi della sua Fiorentina. Diciamo che l’essere preso a schiaffi dalla Juventus 9 mesi fa è stata la fortuna di Ranieri. Il Milan rintronato dal derby Appena ha visto lo scudetto, il Milan è scappato per la paura. Gli schiaffi presi dall’Inter  hanno fatto talmente male da farsi eliminare in Coppa Italia dall’Udinese e da farsi fermare in casa anche dal Livorno di Lucarelli. Leonardo che aveva tagliato corto sui tatticismi e sugli equilibri della squadra - mettendo in campo prima tutti i solisti di cui disponeva e poi trovando il giusto compromesso con Gattuso, Ambrosini e Pirlo a centrocampo, con Beckham e Ronaldinho ai lati di Borriello - ha scoperto: 1) che troppo cara costa l’assenza di Nesta in difesa; 2) che Gattuso e Pirlo, derby a parte, danno più sostanza di Seedorf; 3) che i lanci di Beckham e i dribbling di Ronaldinho talvolta sono semplicemente ordinari; 4) che alla lunga la mancanza di uno veloce e che punta la porta come Pato si sente; 5) che Inzaghi e Huntelaar, per motivi diversi, al momento non fanno abbastanza per pungolare i titolari. Detto questo c’è sempre la famosa partita con la Fiorentina per recuperare e per tirarsi su d’animo. Ma il secondo posto è da sudare. Cassano: ora è Del Neri il separato in casa Non so quanto abbia fatto bene il presidente Garrone, spinto forse anche dai malumori della piazza, a fermare il passaggio di Cassano alla Fiorentina. Intanto ha certamente maldisposto Del Neri che in queste ultime settimane - e per motivi che noi non conosciamo sino in fondo, certamente non solo la “scelta tecnica” di cui si dice - aveva messo fuori Cassano. La Sampdoria dopo una striscia negativa di sette risultati ha infilato due vittorie consecutive - tra cui quella con l’Atalanta decisamente netta - proprio mettendo da parte Cassano. La piazza però comanda e Delneri per ora invece di un grazie ha rimediato fischi. La sensazione è che una storia così possa finire solo male. La Fiorentina in discesa La Fiorentina resta sempre distante dalla zona Champions League (-7 con una partita in meno) ma da parecchie settimane in campionato non convince quasi mai. Dopo 2 sconfitte consecutive non è riuscita ad approfittare di un Cagliari in 10 e Jovetic ha portato solo il gol del 2-2. La mazzata di Mutu un'altra botta su una stagione che non è all'altezza della precedente, 7 punti in meno. Per sua fortuna ha classe e genio - vedi Jovetic e anche il giovanissimo Ljaic, giovane trequartista serbo appena 18enne, dalle sue parti paragonato a Kakà... - su cui investire. Ma per il quarto posto le servono più gol. Uomini gol: Barreto e Pastore Tra gli uomini gol del momento c’è senz’altro Paulo Vitor Barreto del Bari (doppietta col Palermo), brasiliano di 24 anni, attaccante agilissimo, una veloce carriera giovanile tra Treviso e Udine, prima di sfondare a Bari (che ha il diritto di riscatto sulla comproprietà con l’Udinese). Ventitre gol lo scorso anno in B, e quest'anno 11 di cui gli ultimi 9 segnati consecutivamente nelle ultime otto partite. E poi ancora Javier Pastore, ventenne italo-argentino del Palermo, anche lui trequartista (un gol bellissimo al Bari), talento già apprezzato a livello internazionale. E già schierato da Maradona nella Seleccion argentina. Peccato per l’Italia... Mourinho, De Laurentiis e i complotti Dopo i veleni di Mourinho il "complottismo" dilaga. Adesso anche De Laurentiis ci va giù pesante: "Credo moltissimo in Collina, al di sopra di ogni sospetto - ha detto - I tifosi però cominciano a dire che una o due volte ci può stare, tre volte no. Se gli episodi continuano con questa continuità antipatica vuol dire che c'é qualcosa che mina la validità del campionato, allora è inutile fare investimenti". Siamo a livelli preoccupanti: nessuno crede nella correttezza e nella genuinità delle istituzioni. E noi a chi dobbiamo credere? Alla verginità assoluta delle istituzioni che puniscono con multe chi semina questi dubbi o agli accusatori stessi e a quelli che cercano di convincerci che un certo clima da calciopoli non è mai finito? I ridicoli stadi italiani Parma-Inter è stata rimandata per neve: può accadere, ma come in questa stagione già era accaduto altre 4 volte nella sola 17a giornata... Guardando le prime immagini la cosa che colpisce di più è l'assoluta inadeguatezza degli stadi, che per la maggior parte hanno ancora  tribune scoperte. Com’è possibile che nel 2010 abbiamo ancora stadi con tribune così impraticabili? Prima di mettersi a urlare sulla mancanza di una legge per costruire i nuovi stadi e prima di esibire progetti in plastica di impianti che mai nessuno costruirà prima di avere avuto il permesso di inondarci con centri commerciali e villette, ricordiamo che in tutti questi anni nessuno vietava alle società di costruirsi uno stadio come si deve. Anche con delle tribune coperte... Leggi i commenti I commenti dei lettori 
POI dice che Facebook non fa danni. Vado a pranzo a Wall Street con il mio avvocato newyorchese. A un certo punto mi racconta di Bart. Bart aveva divorziato, concordato gli alimenti con la ex moglie. Al tempo era un broker di successo e le passava una grossa cifra. Poi, la crisi. Licenziato. Bart era così depresso che neppure ha chiamato l'avvocato per chiedere la revisione degli alimenti sulla base della nuova situazione. Per un anno ha continuato a svenarsi, tanto gli andava tutto male. Poi ha trovato una nuova donna, un lavoro, anche se pagato molto meno. E ha chiesto al legale di occuparsi degli alimenti. E' andato in tribunale, ha presentato la lettera di licenziamento, dimostrato che è rimasto a lungo disoccupato, che ora guadagna meno della metà. Quindi... Il giudice stava per decidere in suo favore quando l'avvocatessa della moglie ha detto: "Permettete?". E ha tirato fuori una fotocopia della pagina su Facebook della nuova fidanzata di Bart. Con la foto in apertura del profilo dove lei mostrava orgogliosa l'anello di brillanti appena ricevuto in dono. La sentenza potete immaginarla. PAUSA PUBBLICITARIA: Giovedì torna in libreria "Navi in bottiglia", ma va bene anche se andate e comprate "Bruciante segreto", Stefan Zweig, Adelphi. 
TORINO - Davide Ballardini è soddisfatto per il punteggio e seccato per l'arbitraggio: "Il rigore non c'era, quindi prova perfetta in fase difensiva. Comunque reagire così allo svantaggio è stata una cosa molto positiva". Tatticamente, il tecnico spiega ai microfoni di Sky la scelta di Cruz al posto di Rocchi: "Cruz ha fatto una buona partita, la scelta è stata dettata dal maggior impatto fisico rispetto a Rocchi”. Nel finale un pensierino ai tre punti? “Si, ci abbiamo provato, la squadra stava bene”. La pecca: “Siamo ripartiti poco con Kolarov e Diakitè, poi quando siamo saliti sugli esterni le cose sono cambiate” Leggi i commenti I commenti dei lettori 
La domenica calcistica è cominciata con due paradossi: una partita sospesa, Parma-Inter, per neve e un altro sconcertante capitolo della carriera di Cassano. Nel 2010, l'azienda calcio, una delle prime in Italia, è messa in ginocchio da 10 cm di neve. Eppure nelle casse delle società di serie A negli ultimi 15 anni sono entrati milioni  e milioni di euro dai diritti tv: hanno ingrassato solo i conti bancari dei miei ex colleghi, ma nessun presidente è stato tanto lungimirante da investire negli impianti. Ci ritroviamo così ultimi in Europa: stadi vecchi, obsoleti, scomodi e in tante città senza coperture sulle tribune. Prima erano gli arbitri a sospendere le partite ora sono i prefetti per pochi cm di neve e ghiaccio. Per favore, non facciamo più  paragoni con la Premier League. Fiorentina sì. Fiorentina no. Liti con Del Neri, spogliatoio spaccato. Cassano non cambia mai e conferma quello che ho sempre pensato: grande talento per piccole squadre. E ora vorrei che i tanti critici che per mesi hanno attaccato il ct della nazionale Marcello Lippi gli chiedessero almeno scusa. Una lezione per tutti: non ho mai visto un allenatore masochista e per questo ero d'accordo con Lippi quando non si è lasciato incantare da finte e assist di Cassano: molto più decisivi (in negativo) potevano essere i suoi atteggiamenti che evidentemente non sono mai cambiati. Povero Delneri: in 24 ore è stato completamente sfiduciato dalla società. Un altra vittima di Cassano. Alla Juventus non è bastato un regalo (rigore inesistente) contro la Lazio per dimostrare che con il nuovo tecnico sarebbe cambiato tutto. Una delusione anche Zaccheroni: ma come fa un allenatore ad accettare un contratto a termine, per soli 5 mesi? Nel calcio per un allenatore che deve gestire ricchi campioni, l'autorevolezza e credibilità sono tutto. Con quale forza Zaccheroni potrà gestire il gruppo e imporre anche decisoni dolorose e dure per qualche giocatore. Uno con la sua esperienza non può ignorare certe regole. O forse voleva solo aggiungere nel suo curriculum la panchina della Juventus? E' l'ennesima conferma dell'incompetenza della dirigenza bianconera perchè un contratto del genere una società seria non l'avrebbe neanche pensato. Il deludente pareggio ha dimostrato che Ferrara con la crisi della squadra c’entrava poco e che le colpe andavano ricercate a Corso Galileo Ferraris e non nello spogliatoio di Vinovo. Altre teste dovevano cadere per segnare veramente la svolta e sperare nella rinascita. Chi ha sbagliato nel cambiare quattro tecnici in tre anni, chi ha sbagliato a costruire questa squadra buttando 50 milioni di euro, ora sta programmando il futuro. In cosa deve sperare il tifoso bianconero? Nella buonasorte? Il Milan si blocca e dopo quest'altra battuta di arresto, sembrano un po' presuntuose le tesi di Leonardo sul fatto che in campo "l'equilibrio non conta..." Intanto ne ha approfittato la Roma di Ranieri che sta facendo uno splendido lavoro: ha saputo rimotivare il gruppo (Taddei e Perrotta rinati), ha fatto scelte difficile ma vincenti (Mexes in panchina e Julio Sergio in porta al posto di Doni) . Dove può arrivare? Intanto si gode il secondo posto e aspetta che per l'Inter ricominci l'avventura in Champions League.... 
Il tomerreto* (con l'asterisco, perché è un antipodo) è un terremoto letto alla rovescia, con lo spostamento di una lettera. A chiarire dubbi sorti in merito, l'antipodo si può spiegare in due modi: a. la lettera vicina all'asterisco si stacca dalla sequenza, e resta ferma mentre la sequenza si rovescia: (*b-attello; *b-alletto) b.  la lettera vicina all'asterisco va dal lato opposto della sequenza, e poi si legge tutto alla rovescia (*b-attello; attello-*b; *b-olletta). Invece lo scorso giovedì abbiamo visto due palindromi e un antipodo. Ecco le soluzioni: 1. GLI AIUTI ITALIANI (3 1 5) iti a Haiti 2. IL PRESIDENTE LOCALE REAGISCE ALLE SCIAGURE (1'4 4 5, 4 6) l'avere pene regge, René Preval 3. USA LA MAGGIORE NAVE MILITARE PER FARE DEL BENE NEI CARAIBI (*4, 7,  1' 7 9 6) *reca, paciere, a' Tropici portaerei capace 
TORINO - Non sarebbe stata la vittoria di Zaccheroni, non è il pareggio di Zaccheroni: troppo pochi due giorni di lavoro per parlare di nuovo corso Juve. Va comunque detto che nel pareggio contro la Lazio, qualche piccolo segnale di miglioramento, sia nei singoli che nella manovra, la Juve lo ha denotato. C'è stata tenuta, se non altro caratteriale, dei bianconeri in un ambiente non proprio benevolo. E poi anche la Lazio ci ha messo del suo. Tatticamente ben disposta, la squadra di Ballardini ha cercato di sfruttare le difficoltà dei padroni di casa, cercando di imbrigliarne costantemente la manovra. ZAC PROPOSITIVO - Zac per l'esordio, compatibilmente con gli uomini a disposizione, opta per la linea del coraggio. Un giocatore propositivo come Candreva è nella linea mediana, Diego agisce a sostegno di Amauri e Del Piero. Ballardini oppone un centrocampo robusto, una difesa a 4 (Kolarov basso a sinistra) e Mauri delegato all'assistenza del tandem d'attacco Zarate-Cruz. Prima della tattica, l'ambiente: gelido, anche metaforicamente, con striscioni di contestazione per i bianconeri. 'Accoglienza' poco elegante anche per la Lazio: bottiglia di plastica, ma piena, incrina un vetro del pullman causando per fortuna solo spavento. SPONDE E GIOCO CORTO - Nel primo tempo la Juve sciorina una manovra discreta. In particolare, va segnalato il gran movimento di Diego, che torna spesso tra le linee, per poi andare a cercare dialoghi sullo stretto con Del Piero e Sissoko. Altra soluzione cercata spesso, i palloni alti per Amauri, che gioca bene di sponda. A livello pratico, un movimento di Del Piero in area (destro di poco impreciso) e le botte da fuori di Diego (Muslera così così) e Candreva sono gli acuti da taccuino. Circa la Lazio, squadra diligente nel non prenderle, che però esce poco dal guscio. Cruz spettatore non pagante, Zarate troppo solo, Mauri con un sinistro lento ma preciso l'unico a giustificare la presenza di Manninger. RIGORE MOLTO DUBBIO - Nella ripresa la Juve aumenta gradualmente la pressione, anche se la soluzione è sempre la stessa: la battuta dalla distanza. Muslera è attento su un destro di Candreva, quindi viene salvato dal palo su un sinistro di Diego. Poi lentamente, lo spirito bianconero va affievolendosi, rivitalizzato solo dall'arbitro Saccani, che decreta un rigore assai discutibile per un contatto tra Del Piero e Diakitè che lo stesso capitano non sbaglia. A questo punto accadono due situazioni: la Juve perde interdizione in mediana per un infortunio di Melo (dentro Caceres), la Lazio acquista peso offensivo con l'inserimento di  Rocchi. Sarà anche un caso, ma arriva il pari: palla deliziosa di Zarate per Mauri, difesa scossa dai precedenti ed ormai impaurita, sinistro ravvicinato vincente del centrocampista. Juventus-Lazio 1-1 (0-0) JUVENTUS (4-3-1-2): Manninger, Grygera, Cannavaro, Chiellini, De Ceglie, Felipe Melo (30' st Caceres), Candreva, Sissoko, Diego, Amauri, Del Piero (43' st Paolucci). (12 Chimenti, 15 Zebina, 33 Legrottaglie, 39 Marrone, 20 Giovinco). All.: Zaccheroni LAZIO (4-3-1-2): Muslera, Diakitè, Stendardo, Radu, Kolarov, Dabo (26' st Rocchi), Baronio, Firmani (30' st Lichtsteiner), Mauri (37' st Siviglia), Zarate, Cruz (88 Berni, 42 Sevieri, 52 Luciani, 18 Makinwa). All.: Ballardini Arbitro: Saccani Reti: 24' st Del Piero (rig), 32' st Mauri. Angoli: 4-2 per la Juventus. Recupero: 0 e 5'. Ammoniti: Baronio, Melo, Sissoko, Diakitè per gioco scorretto. Spettatori 20 mila circa. Leggi i commenti I commenti dei lettori 
MONTECATINI TERME (PISTOIA) - Per la prima volta Trento vince la Coppa Italia di pallavolo maschile, unico trofeo assente dalla sua bacheca che ora vanta una specie di 'grande Slam' del volley con un Mondiale per club, una Champions League e uno scudetto. La vittoria è venuta nella finale di Montecatini Terme contro Cuneo, club per il quale questa è la seconda sconfitta consecutiva in una finale di Coppa Italia dopo averla vinta quattro volte. Per Trento è stata una vittoria più difficile di quanto suggerisca il punteggio di 3-1 (28-26, 25-15, 20-25, 27-25). Decisivi sono stati il primo e il quarto set. Nel primo Trento è partito forte e appena Cuneo ha commesso qualche errore i campioni del mondo ne hanno approfittato per piazzare un 'minibreak'. Cuneo, prima con Patriarca al servizio e poi con un'ace di Mastrangelo, ha ribaltato lo svantaggio portandosi sul 20 a 18. E' stato qui che Trento ha reagito e impostato la partita a proprio favore, tornando in parità e facendo valere il super-servizio di Kazisky, opera completata da Sala con un muro vincente che chiudeva il set. Per Trento il secondo set è stato più agile e solo nel terzo, forse per rilassamento degli avversari, Cuneo è andato in fuga. Anche nel quarto set Cuneo è partito bene, ma Trento ha rimontato riuscendo ad impattare sul 22 pari. Da qui in poi è stata una battaglia giocata sui servizi finchè Juantorena ha messo a terra l'ultimo pallone per il 27-25 finale del quarto set che ha sigillato la partita. Sempre al Palaterme di Montecatini, nella finale di Coppa Italia di pallavolo maschile di serie A2 disputata oggi, M.Roma Volley ha battuto Zinella Bologna 3-0 (25-15, 25-21, 27-25). Itas Diatec Trentino- Bre Banca Lannutti Cuneo 3-1 (28-26, 25-15, 20-25, 27-25) ITAS DIATEC TRENTINO : Birarelli 10, Raphael 3, Juantorena 14, Sala 11, Vissotto 20, Kaziyski 19, Bari (L); Herpe, Sokolov, Zygadlo 1. N. e. Gallosti, Fedrizzi e Corsini. All. Radostin Stoytchev. BRE BANCA LANNUTTI: Nikolov 20, Patriarca 15, Mastrangelo 8, Grbic 1, Parodi 13, Fortunato 8, Henno (L); Peda 1, Nuti, Pieri. N. e. Wijsmans, Ariaudo, Jeroncic. All. Alberto Giuliani. ARBITRI: Sampaolo di Treia (Mc) e Pasquali di Ascoli Piceno. DURATA SET: 34' , 25' , 25' , 30' , tot 1h e 54' . NOTE: 5.030 spettatori. Itas Diatec Trentino : 12 muri, 10 ace, 17 errori in battuta, 6 errori azione, 54% in attacco, 62% (52%) in ricezione. Bre Banca Lannutti: 8 muri,  8 ace,  15 errori in battuta, 6 errori azione, 47% in attacco, 57% (46%) in ricezione. Mvp Vissotto. Leggi i commenti I commenti dei lettori 
Nemmeno nella sua veste cestistica Bologna sfata tabù da trasferta: ma se la variante rossoblù della città impatta contro il Chievo, sui parquet il pareggio non esiste e le tonalità bianconere tornano dalla mai violata Montegranaro con il muso forse appena più lungo della lista dei rimpianti. Scialacquato un biblico vantaggio capitalizzato nel primo tempo (e incapaci di sfruttare i 19 recuperi contro le 9 perse), dopo il riposo si sono palesati tutti i limiti d’una banda di Lardo impalpabile a rimbalzo che quindi smarriva le proprie sicurezze in attacco, dove gli esterni si facevan d’aria e ai lunghi era lasciato l’onere di tirare una bucherellata scialuppa. Sembrava un’allegra gita fuori porta dopo un primo tempo accarezzato dalle triple di Vukcevic (nel generale 6/8 da 3), ruggito da Maggioli (8 punti e tre rimbalzi offensivi nei primi 10’) e spronato dall’improbabile guardia Fajardo (10 punti, assist e contropiedi nel secondo periodo) che partorivano a suon di parziali (tremendo il 7-17 in fin di tempo) il 34-50 del tè. E pareva finita dopo la tripla del 70-76 a -70” di Hurd, mesta sintesi d’una Virtus più complessata di Penelope che aveva messo le ali alla banda di Frates facendosi dominare a rimbalzo (39 a 23, con 15 palloni offensivi regalati) e assistendo immota alla mira raddrizzata dei rivali (passati da 3/11 a 8/14 trascianata dal 5/5 del tascabile Maestranzi). Le folate, però, non bastavano e s’è dovuto assistere al più folle dei finali: +4 a 25” dal traguardo, i sabbiosi difensori bianconeri concedevano una tripla al granitico Brunner a -15” (sin lì indecifrabile rebus con 22 punti e 10 rimbalzi); quindi una scempiaggine di Moss regalava a Maestranzi la bomba dell’80-78 a -9”, senza poi trovare nulla di meglio che, sulla rimessa, imbeccare Maggioli: non è sempre domenica, e se il grande centro gentile a Cremona l’aveva insaccata, sulle rive adriatiche non scampa alla stoppata. Esplode il PalaSavelli. S’intona il classico “Ma il cielo è sempre più blu”. Ma il cielo, su Bologna, tra nevicate e rovesci cestistici, s’addensa sempre più. Montegranaro – Virtus 80-78 Montegranaro: Maestranzi 21, Cavaliero 8, Marquinhos 10, Ongenaet 2, Brunner 22, Cinciarini 4, Tsaldaris 6, Ivanov 7, Antonutti 0, Lechtaler 0. Virtus: Collins 11, Koponen 11, Moss 2, Hurd 11, Maggioli 17, Prato 0, Vukcevic 12, Sanikidze 0, Fajardo 14. Note: tiri liberi: Mt 11/15 , Bo 16/21 ; da due: Mt 18/32 , Bo 19/38; da tre: Mt 11/25 , Bo 8/18; rimbalzi: Mt 39, Bo 23; palle perse: Mt 19, Bo 9; assist: Mt 10, Bo 8; valutazione: Mt 90, Bo 83.  Parziali: 5’ 12-9, 10’ 19-23, 15’ 29-35, 20’ 34-50, 25’ 45-58, 30’ 60-60, 35’ 66-70; massimo vantaggio Bo +18 (32-50 al 19’); massimo svantaggio -5 (12-7 al 4’). 
TORINO - Alberto Zaccheroni analizza con spirito critico la sua prima panchina bianconera: "Ho pensato agli errori commessi dalla squadra - dichiara ai microfoni di Sky -, a ciò che mancato in fase di possesso e non possesso. Abbiamo fatto la partita più della Lazio, ma ho visto troppa voglia di strafare e questo non aiuta". Tatticamente, troppo gioco per vie centrali: "La prima mezz'ora abbiamo fatto poco in fascia, diventa difficile andare sempre dentro palla al piede con scambi stretti. Inoltre è mancata la profondità al gioco". La prova di Diego, Del Piero e Amauri: "Hanno giocato vicino, anche troppo. Per me Diego deve allargarsi di più in fascia, dove la copertura è più difficile". Benitez ha smentito contatti con la Juve: "Io ho un accordo fino a giugno, la società è stata chiarissima. I dirigenti mi hanno chiesto questo, dopo si vedrà ed a me sta bene così". Prospettive: "La squadra ci ha messo la voglia, da ora in poi vedremo questa squadra in crescendo". Perché Zaccheroni ha accettato la Juve a tempo: "Perché amo il mio lavoro e qui c'è la possibilità di vincere, dove per vincere a questo punto intendo andare in Champions. Questo è un riconoscimento per aver resistito alle lusinghe economiche provenienti da altri paesi". A proposito di Benitez, chiamato nel merito il vice direttore della Juve, Roberto Bettega, non si è sbilanciato: "Benitez? Non lo conosco, e poi ha quattro anni di contratto" DIEGO E DEL PIERO - Diego è abbastanza soddisfatto della prestazione: "Abbiamo giocato meglio, loro hanno pareggiato, hanno avuto due o tre opportunità. La Juve oggi ha fatto tutto il possibile ma dobbiamo migliorare nella creazione delle occasioni e poi si deve segnare. Dobbiamo allenarci e abbiamo una settimana per questo, dobbiamo prepararci per la prossima partita". Le indicazioni di Zaccheroni: "Mi ha detto di giocare e di stare libero, con la palla sempre sul piede per creare opportunità ed è quello che ho fatto stasera. Le polemiche del tifo? Non mi pesa, sono qui per giocare, per allenarmi bene, per fare il professionista. Dobbiamo migliorare, ho la mia responsabilità e me la assumo". Del Piero torna sul rigore e se la cava con una battuta: "Diciamo che il rigore si poteva dare, ma se lo davano contro di me mi arrabbiavo molto. Comunque non sono andato per cercare il rigore ma per chiudere l'azione" Leggi i commenti I commenti dei lettori 
