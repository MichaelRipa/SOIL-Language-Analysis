In contemporanea con la manifestazione organizzata per domani a Roma dal centrosinistra e da numerosi movimenti della società civile, contro il cosiddetto “decreto salvaliste”, a Palermo si svolgerà — con inizio alle 16,30 — una manifestazione in via Principe di Belmonte. Il titolo è: “Mobilitazione contro chi piega la legge ai propri interessi, in difesa dell’articolo 18 e della libertà d’informazione”. Alla manifestazione aderiscono: Popolo viola Palermo, Sinistra ecologia e libertà, Pd, Idv, Federazione della Sinistra, Radicali, Partito socialista, Cgil Palermo, Un’altra Storia, Arci Palermo, Articolo 3 associazione omosessuale Palermo, Associazione XXX Gennaio per la Costituzione, Associazione Cultura democratica, Libertà e giustizia, Centro Pio La Torre, Circolo Giustizia e libertà, Liberacittadinanza, Left-la casa della sinistra, Movimento europeo per la giustizia. «Denunciamo - dicono gli organizzatori - l’attacco di questo governo alle fondamenta dello Stato di diritto, un’aggressione che, dal decreto ‘salvaliste’ allo stillicidio di leggi ad personam, evidenzia l’assoluta mancanza di rispetto per ogni regola che si vorrebbe piegata alle esigenze del potere. Un attacco che è un tutt’uno con l’azione tesa allo smantellamento dei diritti e della dignità stessa dei lavoratori e delle lavoratrici (dal disinteresse verso le drammatiche condizioni dell’occupazione all'aggiramento dell’articolo18) e con il tentativo di mettere il bavaglio all’informazione». 
In dicembre fu arrestato per corruzione e turbativa d'asta mentre era in diretta telefonica con un'emittente locale. E proprio con due emittenti locali milanesi Piergianni Prosperini aveva contratto debiti elettorali del tutto estranei alla sua funzione di allora assessore al Turismo della Regione Lombardia, che gli furono in sostanza abbuonati, in cambio di sostanziosi appalti per pubblicizzare la Bit (Borsa internazione del turismo). Prosperini ha chiesto di patteggiare e la Procura di Milano ha dato parere favorevole sia al patteggiamento sia alla concessione degli arresti domiciliari. A decidere su entrambe le istanze sarà un giudice. Prosperini era stato arrestato con l'accusa di corruzione con il patron del gruppo Profit-Odeon Tv, Raimondo Lagostena, e al consulente Massimo Saini, per un presunto giro di mazzette legate alla promozione televisiva del turismo regionale. Il legale dell'ex assessore, l'avvocato Ettore Traini, ha formalizzato con i pm Alfredo Robledo e Paolo Storari un accordo di patteggiamento a tre anni e cinque mesi di reclusione e 1.500 euro di multa. Prosperini, qualora il giudice dovesse accogliere la sua richiesta di patteggiamento si vedrebbe confiscare anche 400mila euro. E sono stati concessi i domiciliari a Lagostena, il quale aveva ha raggiunto un accordo di patteggiamento con la Procura: se il giudice sarà d'accordo, patteggerà una pena di due anni e dieci mesi di reclusione, con un risarcimento di 25mila euro alla Regione e una donazione di 125mila euro a Emergency per  finanziare un ospedale per bambini nel Sudan. 
VICENZA - Si è chiuso con la vittoria di misura del Vicenza sul Brescia l'anticipo dell'ottava giornata di ritorno di Serie B. Decisiva la rete di Martinelli poco prima del quarto d'ora. Rondinelle pericolose nel giro di un paio di minuti tra il 9' ed il 10', prima con Possanzini e poi con Baiocco, ma è il Vicenza a passare in vantaggio al 14' sugli sviluppi di un calcio di punizione. Lo calcia Sgrigna dalla sinistra che trova la testa di Martinelli che insacca. La reazione degli ospiti si concretizza due minuti più tardi con un tiro ravvicinato di Caracciolo che Fortin alza con i pugni in corner. Il match si fa più in salita per il Brescia per l'espulsione per doppia ammonizione di Rispoli. Al 31', Vicenza vicino al raddoppio. Traversone dalla destra di Madonna e Bjelanovic da due passi alza alto sulla traversa. Al 38' Fortin, con i piedi respinge una conclusione ravvicinatissima di Caracciolo. Due minuti più tardi uno-due Caracciolo - Possanzini, il cui tiro è bloccato a terra dall'estremo berico. Al 43', Vicenza nuovamente vicino al raddoppio. Tiro dal limite di Madonna respinto con i pugni da Arcari. Prima Sgrigna e poi Bjelanovic non riescono a ribattere nella porta vuota. Nella ripresa il Brescia spinge alla ricerca del pareggio, ma il Vicenza controlla anche se a volte in affanno. Al 35' si ristabilisce la parità numerica in campo per l'espulsione di Giosa al 35' per doppia ammonizione. Gli ultimi minuti vedono le squadre allungate e con le idee molto confuse. Finisce con il successo dell'undici di Maran che raggiunge a quota 39 Cittadella e Modena. Il Brescia, al secondo ko consecutivo, perde una grossa occasione per portarsi al secondo posto. Resta in terza posizione con 45 punti. VICENZA-BRESCIA 1-0 (1-0) VICENZA (4-4-2): Fortin 7; Martinelli 7.5, Giosa 5, Di Cesare 6 (10' st Minieri 6), Brivio 6; Madonna 6.5, Gatti 7 (18' st Signori 6), Botta 6.5, Gavazzi 6.5; Sgrigna 6, Bjelanovic 5.5 (1' st Litteri 5.5). A disp. Russo, Rigoni, Misuraca, Margiotta. All. Maran 7 BRESCIA (3-5-2): Arcari 6; De Maio 5.5, Bega 6 (33' pt Martinez 5.5), Berardi 5.5; Rispoli 5, Vass 6 (42' st Taddei ng), Budel 6, Baiocco 6.5 (26' st Cordova) 6, Dallamano 6; Possanzini 6, Caracciolo 6.5. A disp. Viotti, Lopez, Hetemaj, Taddei, Kozak. All. Iachini 6 RETE: 14' pt Martinelli Leggi i commenti I commenti dei lettori 
Questa volta Mourinho ha esagerato e l'ha pagata cara. La voglia e la necessità di vincere a tutti i costi ha portato l'Inter ad una sconfitta che avrà ripercussioni importanti. Pandev, Quaresma, Muntari, Milito: ad un certo punto Mourinho sembrava Leonardo: punte a più non posso e squadra senza equilibrio. Il campionato era già stato riaperto nelle passate settimane, ma ora cambiano completamente i ruoli: l'Inter non è più la grande favorita. Le chance migliori per lo scudetto passano al Milan e, per me, alla Roma di Ranieri se domenica con Chievo e Livorno non bruciano questa eccezionale  occasione regalata dal Catania. Ma la sconfitta con la squadra di Mihajlovic peserà pesantemente anche martedì in Campions: l'Inter come gioco non mi è dispiaciuta ma quando sembrava avere la partta in mano è crollata. Brutto segno. E poi non ha più la tranquillità di potersi concentrare su un solo obiettivo. Voglio finire con il Catania e fare i complimenti a Sinisa: la vittoria non è solo figlia del carattere ma anche di una squadra che ha un gioco e tanta qualità. Il primo gol è il frutto di schemi e di coralità, di una squadra che sa muoversi perfettamente in campo. L'Italia non interista ringra 
ROMA - Quinto "no" per lista Pdl (provincia di Roma) nelle elezioni regionali del Lazio. Anche la Corte d'Appello non ha ammesso l'elenco di nomi ripresentati lunedì scorso dal partito del premier alla luce del famoso "decreto interpretativo" approvato dal governo. La decisione di questa sera rappresentava il secondo grado di giudizio dopo quella dell'altro giorno ad opera dell'ufficio elettorale del tribunale. Resta aperto il ricorso al Consiglio di Stato (che decide domani) contro la prima sentenza del Tar Lazio che aveva negato la sospensiva delle prime due decisioni (Tribunale e Corte d'appello) relative alla prima presentazione. Quella, cioé, del 27 febbraio, il famoso "sabato del pasticcio" con i presentatori che arrivarono prima delle 12 ma che poi uscirono (a mangiare un panino o a cambiare gli elenchi?) e non rientrarono in tempo suscitando le rimostranze delle altre liste e il "no" del tribunale. Questa prima presentazione, dunque, ha già ricevuto tre "no" (Tribunale, Corte d'appello e Tar). Al Pdl resterebbe il quarto livello quello, appunto, del Consiglio di Stato. Ma, si diceva, l'appello di questa sera si riferiva alla seconda presentazione nata dal "decreto interpretativo" e tentata lunedì sera. Si tratta del secondo "no" su questa strada. Il responsabile elettorale del Pdl, Ignazio Abrignani, ha spiegato che la motivazione "è la stessa resa martedì sera dall'ufficio elettorale circoscrizionale. La lista, cioè, non è stata ammessa per mancanza della prescritta documentazione". In sostanza, i rappresentanti del Pdl avevano sì una cartellina rossa, ma nulla è stato portato per dimostrare che, effettivamente, la cartellina contenesse liste, firme e quant'altro necessario, Le motivazioni. "In definitiva non risulta assolutamente provato che il delegato incaricato di presentare la lista provinciale del Pdl fosse in possesso, alle ore 12 del 27 febbraio, della 'prescritta documentazione' indispensabile per la valida presentazione della lista". Terminano così le motivazioni che accompagnano la decisione dell'ufficio centrale elettorale presso la corte d'appello di Roma. Nel testo si legge anche: "Conclusivamente, e la questione è assorbente, il mero possesso della cartellina non può provare sul piano logico, nè in via presuntiva, la presenza all'interno di essa della necessaria documentazione". Il riferimento alla cartellina è perchè i rappresentanti del Pdl, a sostegno della richiesta di ammissione della lista, dichiarano che al momento della scadenza dei termini erano in possesso, nell'ufficio elettorale, di una cartellina contenente tutta la documentazione necessaria. Ancora, si legge nelle motivazioni a riguardo all'applicazione del decreto interpretativo: "Il fatto che il decreto legge abbia consentito l'ingresso di qualunque mezzo di prova idoneo non autorizza l'utilizzabilità di qualsiasi elemento ai fini della decisione, ma solo di quelli assistiti da una capacità dimostrativa del fatto e quindi corrispondenti, quanto meno, ad indizi caratterizzati da 'gravita', precisione e concordanzà". Inoltre, scrive la corte d'appello, "la circostanza che le informazioni offerte alla valutazione di questo ufficio sono state rese da soggetti la cui attendibilità risulta minata dai rapporti intercorrenti tra i medesimi e di chi dovrebbe trarne beneficio è significativa del fatto che tali informazioni hanno una idoneità attenuata se non addirittura nulla". Leggi i commenti I commenti dei lettori 
Prima i manifesti strappati dalle pareti, poi gli insulti urlati in pubblico: «Voi froci siete la feccia dell’umanità». È successo al polo di Biologia dell’università Statale, in via Celoria a Milano. Giacomo, studente di 19 anni, stava attaccando in bacheca volantini che promuovono una rassegna di cinema gay, quando un giovane lo ha avvicinato: «Attaccane un altro e ti ammazzo di botte — ha gridato — per voi malati qui non c’è posto». Era l’ora di pranzo di giovedì. Alla scena, durata diversi minuti, hanno assistito alcuni studenti, che hanno espresso solidarietà a Giacomo. Lo stesso hanno fatto ieri professori e ricercatori. Lo studente ora si dice «scosso e allibito». Della questione, di cui è informato il comitato Pari opportunità dell’università, si discuterà martedì nella riunione del Senato accademico.  Per la studentessa Angelica Vasile, nel comitato, «purtroppo le segnalazioni simili in università non sono così rare: le riunioni del collettivo gay sono disturbate da insulti, e i volantini vengono strappati». Gli episodi di omofobia sono stati raccolti in una relazione inviata al comitato di cui fa parte la preside di Agraria, Claudia Sorlini: «Simili atti sono inaccettabili — dice — serve un’indagine rapida che individui i responsabili e, se ci sono gli estremi, decida provvedimenti esemplari». Il regolamento disciplinare della Statale prevede come massime punizioni la sospensione dagli studi fino a un anno o l’espulsione. A esporre la questione in Senato sarà la studentessa Alessandra Brambati: «Qualunque sarà la decisione — dice — manderemo una mail a tutti gli studenti per informarli». Il collettivo Gay Statale riunisce 220 fra studenti e studentesse e propone iniziative finanziate in parte dall’università. «Si deve garantire che la civile convivenza non sia compromessa — dice Enrico, il portavoce — anche perché la Statale si è sempre dimostrata attenta». Dallo scorso anno, l’ateneo consente agli studenti che cambiano sesso di registrare sul libretto il nuovo nome. 
MILANO - Paolo Berlusconi, fratello del presidente del Consiglio, risulterebbe indagato dalla Procura di Milano per millantato credito. La vicenda riguarderebbe i suoi presunti rapporti con Roberto Raffaelli, manager di Research control system, società che ha messo a disposizione le attrezzature per effettuare intercettazioni negli uffici giudiziari sparsi in tutta Italia. A quanto si è appreso, Paolo Berlusconi avrebbe promesso a Raffaelli di fargli aumentare il volume di affari. Le indagini starebbero cercando di accertare se ci sia stato o meno una dazione di denaro da parte di Raffaelli a Paolo Berlusconi. Raffaelli risulta già coinvolto in una inchiesta del pm di Milano Massimo Meroni relativa ad una fuga di notizie sulla nota intercettazione di un dialogo tra Piero Fassino e Giovanni Consorte sulla vicenda del tentativo di scalata da parte di Unipol a Bnl. Leggi i commenti I commenti dei lettori 
CATANIA - Un crollo, una rotta, un disastro. Chiusa da un mese nel suo bunker di cattivi pensieri, covando ira funesta nei confronti del mondo intero, l'Inter alla fine ha perso la bussola. A Catania rimedia la sconfitta più grave dell'anno (1-3), e proprio alla vigilia della sfida che decide la stagione, quella contro il Chelsea di martedì a Londra. Mascara e Martinez in serata di grazia, certo, e un Catania che corre e pressa come tutte le squadre di calcio dovrebbero fare. Ma l'Inter esibisce il peggio di sé in un primo tempo sotto ritmo e senza cuore, poi va in vantaggio nella ripresa col solito Milito, eppure non riesce a tenere la concentrazione, forse pensa a Londra, o più semplicemente non ha più gambe nel finale di gara quando invece il Catania accelera ancora, e rifila tre pappine ai campioni d'Italia nell'ultimo quarto d'ora. E' una sconfitta dai molti padri (Maicon, Eto'o e tutto il centrocampo irriconoscibili), ma che viene da lontano: nel girone di ritorno, a ben guardare, l'Inter ha una media da squadra di metà classifica, se non peggio: 14 punti in 9 giornate, e così non si vince lo scudetto. E non può servire da giustificazione il fatto che Mourinho sia rimasto in tribuna per tre giornate, le ultime, perché anche prima la flessione era parsa evidente. Ora il Milan, battendo il Chievo, potrebbe arrivare a -1 dai nerazzurri: scudetto riapertissimo, altro che. Simbolo grottesco della sconfitta è Sulley Muntari, che entra sull'1-1 al posto di Cambiasso e in appena 1'28" di gioco combina solo disastri: si fa ammonire per un fallo al limite dell'area, poi sulla punizione successiva colpisce il pallone con un braccio alzato dentro l'area, è rigore, seconda ammonizione ed espulsione. Praticamente un record. Come da record è la sconfitta dell'Inter, che arriva dopo 17 partite utili consecutive. Ora bisogna raccogliere in fretta i cocci, perché già lunedì si parte per Londra. Ma per Mourinho non ci sono molte alternative alle scelte compiute a Catania: Balotelli difficilmente ce la farà a essere presente a Londra, mentre al massimo rientrerà Samuel in difesa. Insomma, si va alla partita dell'anno praticamente con gli stessi di Catania, forse troppo brutti per essere veri. O forse, ed è la cosa che più turberà la vigilia di Chelsea-Inter, con addosso la sgradevole sensazione di arrivare al redde rationem nelle peggiori condizioni possibili, atletiche e psicologiche. E allora la domanda rimane sospesa nell'aria: a chi giova, a chi ha giovato, il clima da eterna guerra contro il mondo che Josè Mourinho ha voluto instaurare all'Inter? Leggi i commenti I commenti dei lettori 
Come presidente del consiglio assicura il "massimo appoggio e sostegno" all’Expo. E lo fa annunciando che sarà sua la firma in calce alla lettera di garanzia che accompagnerà il dossier con cui Milano si registrerà ufficialmente, il prossimo 30 aprile, al Bureau international des expositions di Parigi. L’impegno più importante atteso dal governo. A cominciare dai fondi. Anche quelli, dice Silvio Berlusconi, seduto tra il sindaco-commissario straordinario per il 2015 Letizia Moratti e l’amministratore delegato della società di gestione Lucio Stanca, "sono stati trovati". Ma di fronte al progetto che trasformerà un milione di metri quadrati vicino alla nuova Fiera di Rho-Pero, il premier si trasforma anche nell’imprenditore che fondò un regno con Milano 2 e Milano 3. Per quel piano, che declinerà il tema dell’alimentazione in un orto globale con le colture del mondo, usa solo superlativi. Tanto da confessare: "Mi sono prenotato per dare il mio contributo personale di investimento in uno di questi edifici". Senza dimenticare l’altra passione. Il calcio: "Nel 2015 voglio organizzare un torneo con le squadre più importanti". Il segretario del Pd, Pierluigi Bersani, però, avverte: "Spero che non ci metta i meccanismi della Protezione civile. Expo sarà un successo anche se i primi passi non sono stati convincenti: si è perso tempo, meccanismi balordi, liti interne al governo. Cerchiamo tutti quanti di non fare una figuraccia". E il candidato alla Regione Lombardia, Filippo Penati: "Se sarò eletto presidente, mi adopererò per cambiare l’amministratore delegato Stanca: Expo non merita un ad part-time".  È il momento della svolta per Expo. Che il sindaco descrive "non solo come un evento per Milano ma per il Paese". Per questo la riunione a Palazzo Chigi era così importante. Alla vigilia della registrazione, Moratti e Stanca sono volati a Roma in cerca di assicurazioni. E, al tavolo del Comitato di coordinamento a cui hanno partecipato molti ministri, sembrano averle trovate. Ma c’era una sedia vuota impossibile da non notare. Quella di Giulio Tremonti, il ministro del Tesoro che stringe i cordoni della borsa e da sempre guida la schiera di Expo-scettici. Questa volta è il premier a garantire la copertura finanziaria dell’intero evento. Ma l’Esposizione si annuncia al risparmio. Il nuovo dossier, rispetto alla candidatura, ha perso un miliardo. Ora serviranno 3 miliardi di euro: 1,7 per le opere infrastrutturali e 1,2 per i costi di gestione, coperti dai ricavi. La prima parte sarà assicurata al 47% dal governo anche se, nelle percentuali, cala la quota dei privati e aumenta quella degli enti locali già alle prese con difficoltà di cassa. A preoccupare è anche il bilancio di Expo spa. Non avrà entrate fino al 2015 e per coprire il rosso il governatore Roberto Formigoni annuncia un assegno da 3,2 milioni; 4,5 arriveranno dal Comune. Il vero problema, però, lo sottolinea, il viceministro delle Infrastrutture, il leghista Roberto Castelli: "Il finanziamento alla società. Per risolverlo da tempo è stato predisposto un emendamento, che non è mai stato approvato dal Parlamento". 
ROMA - Videomessaggio con bandiere italiana ed europea alle spalle e simbolo dei Promotori della Libertà a fianco. Silvio Berlusconi impazza sulle tv nazionali (il Tg5 lo intervista, il Tg1 e Sky trasmettono parte del videomessaggio, il Tg4 lo manda per intero) per accusare l'opposizione di "porcheria" e di avvelenamente della campagna elettorale ed invitare tutti ad andare a votare perché "l'astensionismo è un pericolo che dobbiamo contrastare". Il premier dunque scende definitivamente in campo per trasformare il voto nelle tredici regioni in un referendum su se stesso e il suo governo, per sovrapporre il suo volto a quello dei tredici candidati governatori del centrodestra. Quanto al risultato, nell'intervista al Tg5, si tiene prudente: "Noi governiamo le due più grandi regioni italiane per popolazione, Lombardia e Veneto. Per noi sarebbe un successo arrivare a governare tre, quattro, cinque regioni ma anche una in più rispetto alla situazione attuale". "Non credo sia stato un caso - dice il premier nel videomessaggio - . E' stata una porcheria ben pensata a nostro danno, che vi invito a spiegare ai vostri amici e alle vostre amiche, e a tutti i dubbiosi che la campagna di menzogne e di veleni della sinistra e dei suoi media rischia di spingere verso l'indifferenza. E quello dell'astensione dal voto è un pericolo che dobbiamo contrastare con la verità dei fatti". Il premier se la prende direttamente con l'opposizione: "Hanno cercato di escluderci dal voto in due regioni importanti, le più importanti, come la Lombardia e il Lazio, correndo da soli come facevano i loro maestri di scuola sovietica". "La vostra missione - dice Berlusconi - quindi è di spiegare la verità agli elettori. Fatelo a viso aperto e a fronte alta, sfidate senza timore l'arroganza della sinistra. E impegnatevi sul territorio per una grande partecipazione popolare alla manifestazione che sabato 20 marzo faremo a Roma in piazza San Giovanni e che non sarà di protesta, ma di proposta. E insieme ai 13 candidati della nostra coalizione al governo delle Regioni firmeremo un "Patto del fare" tra il nostro Governo e le Regioni. Un Patto - spiega Berlusconi - che indicherà punto per punto gli interventi che potranno essere realizzati grazie ad una maggiore sintonia tra il Governo e le Regioni." Il Cavaliere insiste sulla sua versione a proposito di quanto è accaduto nel Lazio:  Il premier fa riferimento dunque al caos liste della Lombardia e del Lazio: "A Milano è stata provata la nostra correttezza. A Roma invece subiamo una duplice ingiustizia. E cioè è stato impedito ai nostri delegati che si trovano in orario negli uffici di consegnare le liste nell'ufficio preposto e poi il Tar ha respinto non solo il ricorso ma anche l'invito del Presidente della Repubblica che aveva lanciato con una lettera di affinchè fosse garantito il voto attivo e passivo per tutte le forze politiche, anche per la nostra". Poi, l'attacco diretto ai magistrati: "Il gioco della sinistra e dei magistrati che usano la giustizia a fini di lotta contro il nemico politico è sempre più scoperto, sempre più pericoloso. Appena il nostro governo, che è eletto dal popolo, vara una legge a loro sgradita, la impugnano e la portano davanti alla Corte Costituzionale, che immediatamente la cancella. Loro chiamano tutto questo rispetto delle regole. Invece è l'esatto contrario: è la negazione della democrazia, è la negazione del voto e quindi della volontà del popolo. Questa è la verità dei fatti". Leggi i commenti I commenti dei lettori 
