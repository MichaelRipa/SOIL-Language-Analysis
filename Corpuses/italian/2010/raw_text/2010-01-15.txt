BERLINO -  Un allarme sui pericoli dell'uso di internet Explorer è stato lanciato oggi in Germania. Secondo Spiegel online, l'edizione digitale dell'autorevole settimanale di Amburgo, il Bundesamt fuer Sicherheit in der Informationstechnik, BSI, cioè l'Autorità federale per la sicurezza nella tecnologia dell'informazione, ha avvertito che l'uso del browser più diffuso nel mondo è sconsigliabile, ed è preferibile usare browser alternativi, finché il problema non verrà risolto. C'è un punto debole in internet explorer, avverte la fonte ufficiale tedesca citata da Spiegel online. Sarebbe una 'fallà nella sua sicurezza che "permette di lanciare attacchi e installare programmi ostili in un computer che funziona con Windows, attraverso un codice manipolato di un sito. Le versioni di internet explorer esposte a rischio sono la 6, la 7 e la 8 sui sistemi Windows XP, Vista e 7. Al momento, continua il reportage di Spiegel online sempre citando l'autorità federale per la sicurezza IT, non è disponibile un'attualizzazione del software. "L'autorità federale prevede che il punto debole, la falla di explorer verrà utilizzata a breve per attacchi su internet", e consiglia quindi l'uso al momento di altri browser. Consiglia sistemi che chiama per nome, come Firefox, Opera, Chrome o Safari. L'uso di internet explorer in modo protetto può rendere gli assalti più difficili, ma non impedirli, nota il monito ufficiale. L'avvertimento del Bsi è posto in relazione con gli attacchi di hacker condotti negli ultimi giorni contro i sistemi informatici di alcune aziende americane. E probabilmente il pericolo è quello di attacchi mirati contro alcune imprese, non contro l'uso privato di internet explorer. Ma presto la realtà potrebbe cambiare e il pericolo riguarderebbe molti più utenti. Non è la prima volta che internet explorer è oggetto di tentativi di attacco del genere: essendo il browser più diffuso nel mondo è bersaglio privilegiato della 'cybercriminalità'. Microsoft stessa consiglia di usare explorer, almeno per il monento solo in protected mode e con i massimi livelli di sicurezza. 
NAPOLI - Due arresti tra i tifosi del Napoli per gli incidenti e gli atti di teppismo compiuti mercoledì sera all'Olimpico di Torino dopo il match di coppa Italia vinto 3-0 dalla Juventus contro la squadra di Mazzarri. I due, di 20 e 27 anni, non appartenenti a gruppi organizzati, sono stati arrestati dagli agenti della digos partenopea. I due tifosi sono accusati di lancio di oggetti pericolosi, danneggiamento e il più giovane anche di travisamento. Erano già stati identificati al ritorno da Torino all'aeroporto di Capodichino insieme ad un nutrito gruppo di supporter azzurri. Oggi, dopo i riscontri con la prova video, sono stati arrestati. SASSAIOLA CONTRO GLI STEWARD - Mercoledì sera, al termine della partita, alcuni tifosi partenopei avevano dato vita a una sassaiola contro gli steward in servizio all'Olimpico. Il bilancio è stato di cinque feriti tra gli steward: tre erano stati portati in ospedale. I due tifosi arrestati sono di Napoli. Nelle immagini delle telecamere interne allo stadio di Torino, si nota, in particolare, viene spiegato dagli investigatori, il ventenne che, con il viso coperto, lancia un sediolino divelto in direzione dei tifosi juventini. Nell'ambito della stessa indagine, la digos partenopea ha denunciato anche un terzo tifoso di 26 anni, sempre di Napoli. Leggi i commenti I commenti dei lettori 
ANCONA - Si chiude in parità, all'1-1, il big match della 22a giornata di serie B giocato in anticipo tra Ancona e Lecce. La sfida tra le prime due della classe, dunque, vede la classica divisione della posta, Il pareggio, che ha il sapre di serie A per entrambe, arriva al termine di una bella partita con il Lecce che trova il vantaggio al quarto d'ora della ripresa e che sembra poter anche mettere in sicurezza il risultato. Ma l'Ancona è bravo a riequilibrare la partita. In chiusura di primo tempo Fabiano mette in rete su corta ribattuta di Da Costa, ma in posizione di fuorigioco. Al 15', i salentini, però, vanno ancora in gol e questa volta regolarmente. Corvia, dalla destra coglie il palo con Da Costa battuto, il più lesto ad avventarsi sulla palla è Mesbah che porta in vantaggio il Lecce. Quattro minuti più tardi ospiti vicini al raddoppio. Anche in questa occasione è il legno della porta anconetana a dire di no a Corvia. Il Lecce continua a spingere ma è l'Ancona a trovare la rete del pari, al 28', di testa, con Miramontes. Nei minuti di recupero, poi, l'Ancona ha anche l'occasione per raddoppiare con il bomber Mastronunzio che non trova la botta giusta a porta vuota. Ultima emozione con una conclusione di Marilungo in contropiede per gli ospiti. Finisce 1-1 e Lecce che mantiene la testa con 39 punti. L'Ancona insegue a 37. Leggi i commenti I commenti dei lettori 
ROMA - Le rilanciate ambizioni di Europa contro le legittime aspirazioni di salvezza. E' un Cagliari-Livorno molto interessante il primo anticipo della giornata di campionato. Il tecnico dei sardi Massimiliano Allegri analizza il valore della squadra di Cosmi e predica prudenza: "Servirà un Cagliari concentrato. Dobbiamo tenere alta la tensione. Sono in forma sotto tutti i punti di vista. Hanno colto risultati significativi, battendo Parma e Sampdoria. Contro il Catania forse hanno avuto un pizzico di fortuna, ma la fortuna bisogna anche guadagnarsela". Tatticamente, Allegri la vede così: "Dovremo avere molta pazienza. Loro concedono poco e sono bravi a distendersi in contropiede, dove possono far male. Non dobbiamo dimenticare che il nostro traguardo primario sono i 40 punti. Ne abbiamo 27, ci vuole ancora un po' per arrivarci". BOCCA CHIUSA SU CELLINO - Sull'operazione West Ham, che Cellino sta intraprendendo, Allegri non si sbilancia: "Il presidente certe cose non le racconta, soprattutto se si tratta di operazioni grosse, ma fino a questo momento non mi risulta che sia concluso. Devo dare atto a Cellino di essere un imprenditore intraprendente e se farà questa operazione, la farà grazie al Cagliari. Ma la squadra deve restare concentrata sulla partita, la priorità assoluta è il Cagliari, le altre voci non ci devono interessare più di tanto, perché abbiamo un campionato da portare a termine nel migliore dei modi". FRONTE LIVORNO - Passando al Livorno, il tecnico Serse Cosmi si lamenta per le assenze. "Purtroppo anche per la partita di Cagliari dobbiamo dare fronte a diverse assenze. Oltre a Miglionico saranno infatti assenti Moro, Pulzetti, Galante e Knezevic tutti alle prese con problemi fisici. Tra i convocati quindi ci sono anche i due Primavera Modica e Simeoni. Durante il campionato possono capitare momenti di emergenza, spetta a noi farci trovare pronti ad affrontarli". RISPETTO PER IL CAGLIARI - "E' un avversario molto temibile. Stanno andando molto bene ed è una di quelle quattro squadre che nell'ultimo periodo è riuscita a fare più punti di noi. Sono ben organizzati e ben messi in campo". Sulla formazione da opporre alla squadra di Allegri, Cosmi non rivela nessuna anticipazione: "L'unica cosa certa riguarda la difesa dove abbiamo tre soli giocatori e disposizione. Nelle prossime gare affronteremo Cagliari, Napoli, Juventus e Milan. Ce la dovremo mettere tutta per fare in modo che nessun risultato sia impossibile". Leggi i commenti I commenti dei lettori 
ROMA - Tre ore di colloquio e alla fine un timido sorriso. Per Eugenio Bani, il diciannovenne salito alla ribalta per la positività alla gonadotropina corionica (un ormone femminile che stimola la produzione endogena di testosterone) da lui stesso attribuita alle tante, troppe pratiche farmacologiche fatte dalla sua ex squadra, si accende adesso la speranza che qualcosa possa cambiare. E che la squalifica di 21 messi possa in qualche modo essere ridotta. Stavolta anche dagli ambiente del Foro Italico emerge la soddisfazione per aver ottenuto una collaborazione incisiva e fattiva. "E' un momento difficilissimo - hanno spiegato i genitori all'uscita dal colloquio con il capo della Procura Ettore Torri - Eugenio ce li ha tutti contro: federazione, squadra, compagni. Perfino su Facebook gli amici si sono tutti dileguati. Qualcuno lo ha pure minacciato di querela". Ma Eugenio non si è tirato indietro: ha raccontato con coraggio (e chi conosce l'ambiente sa quanto ce ne vuole per rompere con certi ambienti...) fatti e circostanze. Ha fatto nomi e cognomi. Ora si dovrà procedere agli indispensabili riscontri, ma una cosa è certa: il caso non si chiuderà con la semplice (ed inevitabile) squalifica del corridore. Torri, il capo della Procura Coni, vuole andare a fondo e se non lo ha fatto finora è stato solo perché la vicenda è anche all'attenzione della magistratura e sono in corso indagini dei Nas. Ma ora le ulteriori precisazioni di Bani aprono nuovi sviluppi. Per chiudere il cerchio sarà indispensabile sentire di nuovo in maniera approfondita i dirigenti della Ambra Cavallini Vangi, la ex squadra di Bani, formazione chiamata in causa come responsabile del doping dallo stesso corridore e che adesso anche gli sponsor vogliono abbandonare per gli ovvi riflessi negativi della storia. E sentire anche i compagni di Bani. Inoltre ci sono da indagare gli episodi di malore accusati, sempre secondo il giovane ciclista da un compagno. "Non sappiamo il perché preciso  -  ha spiegato Fabrizio, il padre di Eugenio  -  ma il fatto che si siano ripetuti deve far riflettere". C'è l'uso ossessivo di prodotti leciti (vitamine, acido folico, integratori, ecc.). Tutti giustificati da precise patologie? E' da verificare. E c'è da verificare la pesante ipotesi se non proprio di doping, quanto meno di un "trattamento" farmacologico eccessivo e generalizzato a tutti o quasi gli elementi della squadra: "Eugenio  -  spiega il padre  -  forse era messo più sotto pressione perché ritenuto uno degli atleti di punta, ma la pratica riguardava anche gli altri". Ne emerge un quadro davvero inquietante, di uno sport che anche primi livelli giovanili già si appoggia in modo esagerato alla farmacia cerando i logici presupposti (psicologici e pratici) perché dall'aiutino consentito si passi rapidamente all'aiutone vietato. Un'abitudine perniciosa. Oltretutto alcune sostanze, come il ferro usato e abusato, i folati, amminoacidi ramificati  e altro sono impiegate spesso come "corroboranti" o "integratori" spesso in presenza di vere e proprie "cure" dopanti. Lo confermano gli esperti. Bani ha cominciato a correre all'età di 11 anni e in 5 stagioni ha conquistato ben 56 vittorie. Era con una formazione, il GS Monte Pisano che è considerata uno dei migliori e più limpidi vivai toscani. Nel suo ambiente dicono che non aveva mai sentito neppure parlare di medicine  finché non è sbarcato nell'Ambra Cavallini Vangi. Di lì sarebbe cominciata una "rivoluzione" che però nessuno ha contestato finché non è scoppiato il caso di positività. Appare diffi cile credere che in due anni di autentico tourbillon farmaceutico con iniezioni, pasticche, endovene da fare quasi ogni giorno al solo scopo di accelerare il recupero e migliorare la prestazione, nessuno si sia mai accorto di nulla. "I dubbi ci erano venuti  -  si giustifica il padre Fabrizio  -  io, come altri genitori siamo stati ingenuamente a guardare. Ma sospetti e dubbi li abbiamo avuti eccome. Abbiamo sbagliato a non aprire gli occhi prima e questo lo vogliamo dire anche agli altri genitori: bisogna essere più vigili e attenti. Noi abbiamo sbagliato, ingenumente, lo ripeto". Ci vorrà del tempo per capire come andrà a finire. Infatti la Procura Coni è attesa ad un autentico tour de force nei prossimi giorni con i casi dei medici della Juventus (per la vicenda Cannavaro-cortisone), dell'ex argento di Pechino, Davide Rebellin, positivo al Cera e dell'ex azzurro Di Luca, anche lui positivo al Cera al Giro 2009. Ma il tempo, come si sa, è sempre galantuomo. Leggi i commenti I commenti dei lettori 
ROMA - Centomila morti. O forse molti di più. Mentre cresce la rabbia e la tensione tra i sopravissuti di Port-au-Prince, nel quarto giorno dal terremoto che ha distrutto la capitale di Haiti, si cerca di tracciare i contorni della tragedia. Ma dopo tre notti trascorse in strada fra macerie e cadaveri, alla ricerca di acqua e di cibo, con la paura di nuove scosse, i nervi cominciano a saltare. Malgrado gli sforzi di tutto il mondo e degli operatori umanitari che già in precedenza erano presenti sul territorio. Cresce la tensione e sono state viste anche barricate e blocchi stradali eretti con i cadaveri ammassati. E' una corsa contro il tempo per gli aiuti, in primo luogo da parte degli Stati Uniti. E lo stesso presidente haitiano, René Preval, ha ammesso oggi di temere una "violenta rivolta popolare". Intanto continua l'apprensione per gli italiani che ancora mancano all'appello. C'è anche la prima vittima tra i nostri connazionali, Gigliola Martino, di 70 anni, figlia di italiani ma nata a Haiti. Da parte sua la Farnesina a fronte di 180 persone contattate, indica che "20 sono ancora dispersi". Il ministro Frattini ha aggiunto che ci sono "forti preoccupazioni per tre persone". Due lavoravano all'agenzia dell'Onu e risultano "missing", uno potrebbe trovarsi sotto le macerie di un supermercato. E si scava tra le macerie dell'Hotel Christophe e del Montana, dove i soccorritori francesi e spagnoli hanno estratti vivi diversi stranieri, ma non ci sono notizie di connazionali. Ad Haiti sono stati già seppelliti 40mila cadaveri. Il governo teme che ci siano almeno altri 150mila morti e porta a quota 200mila un possibile bilancio della tragedia: "Ma il numero reale non lo sapremo mai" ammette sconsolato il ministro degli Interni Paul Antoine Bien-Aime. L'esecutivo fa sapere che al momento la più grande preoccupazione è costituita dalla violenza nelle strade. Le gang, ha detto il ministro per la pubblica sicurezza  Aramick Louis, hanno cominciato a prendere il controllo delle strade. Il mondo si è mobilitato per la tragedia che ha colpito il Paese più povero dell'emisfero occidentale, l'Onu ha lanciato un appello per raccogliere 550 milioni di dollari per l'emergenza e i soccorsi cominciano ad arrivare insieme ai primi aiuti internazionali. Ma sul posto manca il coordinamento. "Manca tutto, acqua cibo e carburante", scrivono testimoni su Twitter. "C'erano morti e feriti ovunque, ma niente ospedali, nessuno che potesse accoglierli, cadaveri per terra, e gente che si affollava intorno", racconta un francese all'arrivo a Parigi. E bastano poche parole ai sette medici italiani volontari della Fondazione Francesca Rava - NPH Italia arrivati oggi all'ospedale pediatrico NPH Saint Damien di Port-au-Prince, per descrivere l'orrore: "Stiamo continuando ad amputare arti". La missione Onu (Minustah), che nel sisma ha perso 36 dipendenti (ma conta 330 dispersi), ha giudicato per ora "sotto controllo" la situazione della sicurezza ad Haiti e il ministro della difesa Usa, Robert Gates, l'ha definita "buona": "L'elemento chiave - ha detto il capo del Pentagono - è far giungere viveri e acqua con la massima rapidità nell'area colpita, evitando che la gente, trascinata dalla disperazione, si abbandoni ad atti di violenza". Episodi di sciacallaggio vengono ovunque segnalati, anche se il Pam, l'agenzia Onu per l'alimentazione che ha già portato cibo a 60.000 persone, ha smentito la notizia circolata oggi che un suo magazzino ad Haiti fosse stato saccheggiato. E lo stesso vicedirettore esecutivo del Programma alimentare mondiale delle Nazioni Unite (Wfp), Staffan De Mistura, non nasconde il rischio di violenze: "Abbiamo comunque truppe Onu in numero abbastanza massiccio. Dovrebbero essere in grado di evitare se non altro gli assalti alle componenti della distribuzione alimentare. L'importante è informare la popolazione, occorre quindi ripristinare la radio, anche quella delle Nazioni Unite che non funzionava". Un milione e mezzo di persone sono rimaste senza casa. L'Ufficio Onu per gli affari umanitari (Ocha) stima che circa due milioni siano senza cibo né acqua e parla di 300.000 senzatetto nella sola capitale e di circa 3,5 milioni di persone colpite dal sisma fra Port-au-Prince (2,8 milioni), le aree rurali e altri centri urbani come Jacmel e Carrefour. Gli edifici distrutti a Port-au-Prince sarebbero il 10%. Ma esperti di Strasburgo analizzando immagini satellitari stimano che siano il 20%. "E' un dato che va preso con prudenza perché ci sono degli edifici interamente distrutti e altri che sono crollati solo parzialmente", dice Kader Fellah, ingegnere del Sertit. Ma la situazione fuori dalle città è ancora poco conosciuta: secondo l'ong Oxfam, "l'epicentro del disastro si trova nelle aree rurali del Paese, ma l'accesso alle campagne è interrotto ed è quindi impossibile stabilire l'entità dell'emergenza e i bisogni della popolazione". Secondo il presidente haitiano, Preval, al quale il presidente Usa ha detto che "il mondo intero è a fianco di Haiti", "col passare del tempo le persone sono sempre più impazienti e cresce la rabbia e la furia". La paura americana è che, in un Paese già poverissimo prima del disastro e ormai privo di qualsiasi struttura statale, la situazione sfugga completamente di mano e migliaia di haitiani cerchino di raggiungere gli Stati Uniti su imbarcazioni di fortuna. Sono molte le testimonianze di barche, piccoli battelli, che stanno provando a lasciare la costa verso il largo. In cerca di salvezza. Anche per questo, nelle riunioni con i vertici dell'Onu, Washington ha garantito alle Nazioni Unite che sarà il Palazzo di vetro ad avere il coordinamento formale della macchina degli aiuti. Un ruolo importante per Ban Ki-Moon attraverso il suo inviato ad Haiti Edmond Mulet, ma anche un modo per condividere le responsabilità in modo multilaterale. "Le risorse americane continueranno ad arrivare", ha comunque promesso Obama, consapevole che la leadership americana nell'affrontare questa enorme catastrofe è inevitabile. Il ritardo nell'arrivo degli aiuti umanitari, inoltre, contribuisce alla crescita della rabbia tra i sopravvissuti ormai stremati. Il generale Ken Keen, che dirige le operazioni americane ad Haiti, ha ammesso oggi che "esistono preoccupazioni crescenti riguardanti la sicurezza" benché al momento non si siano ancora verificati disordini. Entro lunedì, ha detto il più alto ufficiale dell'esercito Usa, l'ammiraglio Mike Mullen, è previsto l'arrivo di 9mila-10mila soldati. Mullen non ha escluso che, se necessario, possano essere inviati altri militari sul posto. Haiti non ha esercito, e le sue forze di polizia sono state praticamente annientate dal terremoto. Il mantenimento dell'ordine è quindi affidato interamente alle forze Onu, circa 7mila soldati e 2mila poliziotti, impiegati già dal 2004 nella stabilizzazione del Paese. Intanto gli oltre 150 paracadutisti della 82esima divisione aviotrasportata americana già arrivati ad Haiti hanno preso posizione all'aeroporto della capitale Port-au-Prince dove hanno cominciato a scaricare materiali pesanti. I militari Usa stanno preparando l'arrivo di una intera brigata di 3500 militari: domani saranno in mille mentre entro domenica giungeranno tutti gli altri. La portaerei nucleare Carl Vinson, una città galleggiante, è giunta davanti alla costa di Haiti e i suoi 19 elicotteri hanno iniziato subito a fare la spola per scaricare, nei pressi dell' aeroporto, trenta enormi contenitori di generi di prima necessità (cibo, acqua, medicine). Dalla portaerei, che ha tre sale operatorie e decine di posti letto, sono stati trasferiti anche i purificatori di acqua potabile e migliaia di 'body bags', i sacchi per il trasporto dei cadaveri. Una flotta di tre navi anfibie raggiungerà entro lunedì con a bordo un corpo di spedizione di 2200 marine, che dovrebbero restare nel Paese almeno 90 giorni. Gli Usa hanno fatto salpare alla volta di Haiti anche la nave ospedale Comfort, cha ha dodici sale operatorie e 250 posti letto, che porterà 500 tra medici e infermiere tra pochi giorni nell'area colpita dal terremoto. Ma la nuova 'invasione' dei militari Usa ad Haiti risveglia i ricordi dei numerosi interventi Usa nel Paese. E le difficoltà logistiche non si fermano qui: i mezzi di soccorso arrivano a fatica, le strade di Port-au-Prince sono ostruite da macerie e l'aeroporto ha una sola pista in funzione. Intanto lo sforzo umanitario ha scavalcato le barriere politico-ideologiche: il governo di Cuba ha concesso il suo spazio aereo ai voli americani che partono dalla base di Guantanamo, dove gli Usa stanno portando alcuni dei feriti evacuati da Haiti, per creare un corridoio Guantanamo-Miami che accorcia i voli di 90 minuti. Una decisione che ha aperto anche uno spazio di diplomazia positiva tra L'Avana e Washington. Intanto in città continua il lavoro delle squadre di soccorso per cercare di salvare ancora qualche vita, rimasta intrappolata sotto le macerie. Macerie sotto le quali si cercano anche gli italiani. Quella ventina di connazionali che, ad oggi, non hanno dato notizie. Ci si concentra sui luoghi dove sorgevano i principali alberghi frequentati da stranieri, il 'Montana' ed il 'Christopher'. Si aspetta. Si spera: si tira un sospiro di sollievo quando le squadre di soccorritori francesi e spagnoli riferiscono che, al momento, non sono stati trovati corpi di connazionali al 'Montana', l'albergo in cui si stanno concentrando le ricerche. Ma anche e soprattutto quando arriva la notizia che ci sono ancora persone vive sotto i detriti. Oggi dal 'Montana' sono stati estratti molti sopravvissuti, tra cui un americano, rimasto intrappolato per ben 50 ore. L'angoscia cresce. Dalle voci e le informazioni che rimbalzano tra i cronisti che seguono da vicino le operazioni - con le difficoltà a compiere qualsiasi spostamento, anche di pochi chilometri, per il caos che regna in città - arriva quella di un italiano, rimasto intrappolato tra le macerie di un supermarket. Domani intanto partiranno per Haiti 'rinforzi' al team italiano: altri due funzionari della Farnesina per aiutare il personale diplomatico già in loco ad assistere gli italiani presenti sull'isola. E continuare la ricerca, se sarà ancora necessario, dei connazionali che mancano all'appello. Il Ministero ha fatto intanto sapere che sarà la presidenza di turno spagnola a coordinare gli aiuti europei. Un coordinamento da giorni auspicato dal ministro Frattini per evitare qualsiasi 'confusione'. Dolore, angoscia, e gioia si susseguono intanto sul web nelle ore più drammatiche per chi ha perso i contatti con i propri cari ad Haiti: da Napoli a Bergamo, da Milano a Roma, rimbalzano sulla rete richieste di informazioni. 
Una settimana senza televisione e senza videogiochi. Agli alunni di una scuola di Trevi, in Umbria, questa bizzarra iniziativa proposta dalle insegnanti dell'Istituto, sarà sembrata una scommessa impossibile da vincere. Eppure ce l'hanno fatta, o almeno ce l'ha fatta la maggior parte. Il progetto "Oltre lo Schermo" è nato per iniziativa di Giovanna Grieco, una giornalista umbra. Ma soprattutto una mamma. Una mamma attenta e consapevole del potere ipnotico della tv, che lascia al proprio figlio solo uno spicchio della giornata per seguire sullo schermo avventure e storie dei cartoni animati preferiti. Una scelta a favore di giochi, letture di fiabe, attività quasi del tutto trascurate a favore di ore e ore davanti alla scatola magica. "In cambio del loro 'sacrificio'  -  racconta Giovanna Grieco  -  "abbiamo proposto ai bambini giochi ed attività da fare tutti insieme a scuola, letture in biblioteca, ma anche pomeriggi liberi per stare serenamente in famiglia con genitori e fratelli. Ponendo l'attenzione sullo stare insieme senza il rumore in sottofondo, continuo, che proviene dalla tv". Già, perché nella maggior parte delle case degli italiani, la televisione è accesa anche durante i pasti; e in più, è collocata quasi in tutte le stanze. Una presenza forse ingombrante, di cui si pensa però di non poter fare  a meno. A svantaggio dei più piccoli, che non sanno difendersi dai tanti, troppi stimoli a cui si viene sottoposti con la riproduzione meccanica di immagini e suoni a una velocità vuota di contenuti. Il progetto è stato accolto quindi con vivo interesse dall'Istituto Comprensivo T. Valenti di Trevi (una scuola elementare e media), dalla dirigente scolastica Giovanna Carnevali, dall'assessore alla Pubblica Istruzione del Comune di Trevi, Stefania Moccoli e dal corpo docente, che ne condividevano le intenzioni e i valori alla base. In totale si sono sottoposti alla "prova" 41 bambini e ragazzi tra gli otto e gli 11 anni di due le classi (la terza elementare e la prima media): sette giorni senza guardare la televisione e senza giocare a nessun videogioco, niente Playstation, niente Wii e quant'altro. In 28 ce l'hanno fatta. Hanno scoperto con sorpresa, che vivere senza  -  almeno limitare - le suggestioni deformanti provenienti dallo schermo, non solo è possibile ma anche piacevole. "Volevamo insegnare loro a recuperare i rapporti con i coetanei, con i genitori e con gli insegnanti", spiega l'ideatrice di "Oltre lo Schermo". Un'idea che sembrerebbe d'eco steineriana (la scuola chiamata "Libera Scuola Waldorf", fondata appunto da Rudolf Steiner nel 1919), dove ai bambini l'uso della televisione è proibito almeno fino ai sette anni di età. La maestra. "Hanno tenuto anche un diario, che aggiornavano quotidianamente, di quest'esperienza" , ha detto lMaria Cristina Garofani, che insegna italiano e storia nella classe di terza elementare. "I bambini nella loro spontaneità hanno confessato anche difficoltà e cedimenti nell'impegno a privarsi della tv, ma alla fine erano soddisfatti. Non solo del risultato ottenuto, ma anche della scoperta di quanto fossero divertenti i 'diversivi' proposti da noi adulti: giochi, letture, la compagnia degli amichetti". Abitudini insomma, troppo spesso trascurate. Quando le viene chiesto se l'esperimento sarà ripetuto, la maestra risponde che "Oltre lo Schermo" è stato "un progetto-pilota, ma vista la risposta ottenuta e i riscontri positivi dei protagonisti di questa storia, abbiamo in cantiere di riproporlo ancora ed estenderlo a tutta la scuola". "La sfida vera - aggiunge - semmai, sono i genitori degli alunni. Più restii ad accettare l'invito a tenere spenti gli schermi di casa e ad assumersi questo impegno". La voce dei bambini. "Noi invece di vedere la tv - dicono all'unisono le gemelle Beatrice e Arianna Grisanti, otto anni - abbiamo cucinato con la mamma e ogni volta che papà provava ad accendere la tv andavamo a spegnerla. Ci siamo divertite molto!". E ancora, Andrea Nocchi, anche lui otto anni: "Mi  sono divertito a disegnare, invece di guardare la tv, e ho passato un bel pomeriggio con i miei amici in biblioteca e a scuola giocando con le mamme fino a quando è diventato buio: non ne ho sentito la  mancanza". Più difficoltà hanno incontrato i ragazzi più grandi della scuola superiore di primo grado: Riccardo  Ricciola, 11 anni, ha confessato: "Ci sono riuscito poco perché il secondo giorno avevo un po' di tempo libero e non sapendo cosa fare ho giocato con il Nintendo: ma per poco tempo...". Leggi i commenti I commenti dei lettori 
ROMA - La Cassazione conferma tutti e sedici gli ergastoli contro il clan dei Casalesi. Si è concluso così, questa sera, il processo "Spartacus" che vedeva alla sbarra una delle più sanguinarie cosche della camorra. Dopo quasi cinque ore di camera di consiglio, il collegio della Suprema Corte, presieduto da Edoardo Fazzioli, ha emesso il suo verdetto respingendo tutti i ricorsi presentati dai 24 imputati accusati e condannati per diversi reati tra cui associazione mafiosa, omicidio, porto abusivo d'armi e estorsione. Tra gli imputati più noti ci sono: Francesco Schiavone (Sandokan), Francesco Bidognetti, Michele Zagaria e Antonio Iovine. Gli ultimi due sono latitanti. Confermata in toto la sentenza della Corte d'appello di Napoli. Le condanne. Oltre ai sedici ergastoli, la suprema corte, in particolare, ha rigettato e dichiarato inammissibili anche i ricorsi di altri otto imputati per i quali sono state confermate le condanne dai 3 ai 20 anni. In particolare, diventano definitive le condanne per Antonio Basco (21 anni), Luigi Diana (16 anni, oggi pentito); Nicola Pezzella (15 anni). Dieci anni e mezzo vanno al collaboratore di giustizia Carmine Schiavone. Guido Mercurio è stato condannato a 9 anni, Corrado De Luca - attualmente latitante - a 8 anni. Quattro anni per Alberto Di Tella, 3 anni e tre mesi per Vincenzo Della Corte. Il processo. E' dal 1986, anno della sentenza Bardellino, che mancava una condanna così complessiva e definitiva alla criminalità organizzata più potente del casertano. Il processo 'Spartacus' è il risultato di una inchiesta condotta per cinque anni, dal '93 al '98, dalla direzione distrettuale antimafia di Napoli. Le indagini furono alimentate dalle dichiarazioni di molti collaboratori di giustizia e hanno messo in luce, anche attraverso la ricostruzione di 18 omicidi, l'affermazione del clan dei Casalesi e la crescita del suo potere economico. L'indagine diede origine a più tronconi processuali. Il primo grado del processo 'Spartacus' iniziò nell'estate del '98, snodandosi poi per sette anni con 630 udienze e l'ascolto di oltre 600 testimoni. La sentenza fu emessa dal collegio, presieduto dal giudice Raffaele Magi, il 15 settembre 2005. Pochi meso dopo iniziò il processo di secondo grado, conclusosi nel 2008 con la sentenza che oggi la Cassazione ha confermato in toto. I condannati. La sentenza "azzera" i vertici dei casalesi: Francesco Schiavone, detto Sandokan, il capo indiscusso, il suo (ormai ex) braccio destro Francesco Bidognetti, soprannominato Cicciotto è mezzanotte, e i due boss latitanti che avrebbero acquisito in questi anni il ruolo di reggenti dell'organizzazione, ovvero Antonio Iovine e quel Michele Zagaria che si fece costruire la villa sul modello di quella di Scarface interpretato da Al Pacino. Il processo Spartacus, dal nome dello schiavo che capeggiò la rivolta contro l'Impero romano e che nelle intenzioni dagli inquirenti Antimafia doveva simboleggiare la ribellione allo strapotere della cosca, racconta soprattutto una lunga catena di omicidi avvenuti tra la fine degli anni Ottanta e l'inizio degli anni Novanta. Delitti, spesso portati a termine con la tecnica della lupara bianca, compiuti allo scopo di acquisire il potere all'interno del clan, rimarcare il predominio nella gestione degli affari illeciti e ridurre alla ragione quegli alleati che aspiravano ad accrescere il proprio ruolo entrando in conflitto con i capi storici. L'inchiesta dalla quale è scaturito il dibattimento, sulla scorta delle rivelazioni di diversi pentiti tra i quali Carmine Schiavone, ha consentito di svelare i segreti della potente cosca: si parte dal momento cruciale che è l'eliminazione del capo carismatico, Antonio Bardellino, ucciso in un agguato in Brasile (il cadavere non è stato mai ritrovato) e si prosegue con l'ascesa ai vertici dell'organizzazione del gruppo capeggiato da Francesco Schiavone, noto come Sandokan e con il successivo conflitto con le fazioni che tentavano di ostacolare il predominio dei camorristi di Casal di Principe, come i De Falco e i La Torre. Scontri generati dall'obiettivo di esercitare il controllo degli affari illegali gestiti da quella che è stata definita "camorra imprenditrice", che converte cioè in attività apparentemente lecite (come l'edilizia e il commercio del calcestruzzo) i proventi delle estorsioni e altri reati. I Casalesi incassano oggi una pesante sconfitta, ma la partita per l'affermazione della legalità nel Casertano non è affatto chiusa. Negli ultimi tempi infatti la cosca, decimata dagli arresti e dalla decisione di collaborare con la giustizia di altri boss e gregari, appare in cerca di nuovi equilibri ma non affatto rassegnata a deporre le armi. Per decenni le attività di questo clan, dalla struttura e dalla mentalità più mafiosa che camorristica (che preferiva agire sotto traccia rinunciando per quanto possibile ad azioni eclatanti, tipiche invece della fazione stragista di Giuseppe Setola, anch'egli finito in manette), sono state gestite al riparo dai "riflettori". L'attenzione dei media e dell'opinione pubblica sui Casalesi si è accesa improvvisamente solo in seguito al successo planetario del libro "Gomorra" di Roberto Saviano, in cui le imprese criminali del clan costituiscono il fulcro della narrazione. 
MILANO - Lo slittamento dei recuperi di Serie A, tra i quali soprattutto quello del Milan a Firenze, programmato per il 27 gennaio ma posticipato al 24 febbraio per dare uniformità al calendario di coppa Italia, sta creando polemiche in serie. La dura polemica la scatena l'Inter contro la Lega Calcio, che ha rivoluzionato il calendario. La società nerazzurra lo ha giudicato "inaccettabile". Lo ha detto l'amministratore delegato nerazzurro, Ernesto Paolillo. Secondo il nuovo programma, la sfida tra Inter e Juventus si giocherà giovedì 28 gennaio al Meazza, e il giorno prima, sullo stesso campo, Milan-Udinese. "È inaccettabile che venga modificato e organizzato un calendario facendo giocare, a 24 ore di distanza, sullo stesso terreno, due gare e la seconda è una sfida di prestigio come Inter-Juventus - afferma Paolillo al sito dell'Inter -. Tutto ciò è assurdo, ridicolizza la coppa nazionale e la serietà della Lega Nazionale Professionisti".  "L'Inter chiede ufficialmente di giocare Inter-Juventus mercoledì 27 gennaio, altrimenti che si cerchi un'altra data per Fiorentina-Milan, per altro una gara che non è stata recuperata nell'immediato e della quale era già stata programmata una data certa". LA REPLICA DEL MILAN - Il Milan dal canto suo propone un sorteggio per stabilire chi debba giocare per primo tra i rossoneri e l'Inter la propria gara dei quarti di Coppa Italia. "L'amministratore delegato dell'Inter Ernesto Paolillo ha richiesto di far disputare il 27 gennaio la gara Inter-Juventus onde evitare che la Coppa Italia sia ridicolizzata - si legge in un comunicato sul sito del Milan -. Pur non essendo chiarissima la ragione per cui questo evento dovrebbe verificarsi, l'A. C. Milan si dichiara ben disponibile a evitarlo e propone allo scopo di stabilire con sorteggio quale delle gare Milan-Udinese e Inter-Juventus debba disputarsi per prima". Leggi i commenti I commenti dei lettori 
