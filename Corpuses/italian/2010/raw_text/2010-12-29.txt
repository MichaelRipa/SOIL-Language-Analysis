TORINO - La Bre Banca Cuneo abbatte l'armata dell'Itas Diatec Trentino con un netto 3-0 (25-20, 25-23, 25-22) e conquista per la quarta volta nella sua storia la Supercoppa. I campioni d'Italia al PalaRuffini di Torino sono riusciti e mettere sotto pressione i numeri uno al Mondo sin dalle prime battute grazie a un muro efficace in grado di mettere il bavaglio ai giocatori fenomenali di Trento. In evidenza Volkov (12 punti), il capitano Wijsmans (8 punti), il giovane esperto Simone Parodi (12 punti) e il mai domo Mastrangelo (9 punti) determinante proprio a muro. Viceversa per Trento un approccio sbagliato alla partita e alcune stelle, tipo Juantorena e Stokr, davvero sotto tono. Nel primo set subito grande pallavolo con Cuneo efficace e lucida: forti in difesa e a muro. Dall'altra parte l'Itas Diatec soffre in ricezione e non fa male, come sa fare di solito, in attacco. Subito piccolo passo avanti da parte dei campioni d'Italia. Trento non lascia scappar via gli avversari e getta nella mischia le migliori giocate di Stokr. Bre Banca e Trento sono due squadre molto ordinate e pronte a concedere poco alle giocate dei campioni in campo. Da una parte un missile di Parodi e dall'altra una schiacciata a tutto braccio di Juantorena sono il migliore segnale per crescere e guadagnare fiducia. Il minimo vantaggio dei piemontesi è soprattutto merito delle giocate dell'esperto palleggiatore Grbic. La parte decisiva del set passa dalle mani e dalla battuta di Juantorena: perfetta la risposta di Mastrangelo. Poi per Cuneo ancora muro e rigiocata vincente e la chiusura di set è spettacolare con scambi lunghi e di ottima qualità tecnica. Trento attacca male e resta sotto il quaranta per cento, toppo poco per fare male. Finisce 25-20 per i campioni d'Italia. Sulla scia dell'entusiasmo i ragazzi piemontesi trovano pure un buon avvio di seconda frazione grazie a un servizio davvero efficace. Le difficoltà di Trento sono soprattutto merito di una buona difesa dei ragazzi con il tricolore sulla maglia. Gli uomini di Stoytchev, nonostante qualche imperfezione, restano incollati a Parodi e soci lasciando intendere che non sarà facile prendere il largo. A questo punto il tecnico della Bulgaria nella costruzione del break chiede alla squadra di non cercare l'opposto e sfruttare altre soluzioni. Intanto fa riposare Stokr e dà spazio a Sokolov. Allora il regista Raphael propone qualche giocata per vie centrale con Sala realizzatore. Trento aggancia Cuneo e si gioca punto a punto. Il primo sorpasso dei campioni del Mondo e d'Europa e un segnale di rinascita e il turno di battuta nelle mani di Juantorena mette in allarme Cuneo. E infatti Trento scava un piccolo vantaggio che diventa importante perché si va verso al fine del secondo set. Wijsmans e compagni sono in palla e riagguantano gli avversari per colpa di un errore difensivo proprio dei trentini e possono giocarsi il finale di set alla pari. A questo punto, in pieno equilibrio, i "particolari" e le individualità fanno la differenza. Si arriva al primo set point per Cuneo e chiusura vincente di Parodi con un 25-23. Le emozioni non mancano davvero, la Supercoppa diventa uno spot per la pallavolo nazionale tra classe e potenza. Anche nella terza parte l'allenatore dei trentino lascia in panchina Stokr e preferisce riproporre sotto rete Sokolov. Invece Cuneo comincia con troppi errori in battuta: su quattro punti iniziali degli avversari tre regalati dalle battute sbagliate. E' il momento più brutto della partita perché entrambe provano a forzare il servizio che però non dà i frutti sperati. Al primo time out tecnico sorride Cuneo con un piccolo punto mette il naso davanti ai big di Trento. Il 35enne Mastrangelo lavora bene e Simone Parodi nelle vesti di uomo decisivo lasciano in campioni d'Italia sopra nel punteggio. Comunque rimane il momento più brutto della partita e Cuneo si innervosisce. Le troppe ingenuità permettono a Trento di rientrare in partita e seppur sotto di due set non perde smalto. Il fattore parità è ormai il comune denominatore dei set, non si vedono fughe da capogiro e ogni palla diventa determinante. L'intensità non manca e si torna a giocare a buoni livelli, mancati nella prima parte della terza frazione. Il muro e la difesa da parte di Cuneo aprono la strada per un finale da brividi. Arriva il primo match point dei campioni d'Italia, ma non basta: ci vuole il secondo tentativo e il primo tempo vincente di Volkov per chiudere la finale di Supercoppa e portare a casa il trofeo (25-22). Alla fine sorride e ringrazia tutti l'allenatore della Bre Banca Alberto Giuliani: "Non vi sembrerà vero quello che dico, ma sono contento anche se non siamo ancora al massimo e possiamo dare molto di più. Devo dire grazie ai ragazzi che lavorano tanto e tirano nelle partite importante una grande energia da squadra di grande esperienza. L'atteggiamento è quello giusto, riusciamo a superare tutti i problemi e andare oltre alle difficoltà. Unica nota stonata all'inizio del terzo set dove in avvio si sono visti troppi errori per mancanza di lucidità. E' stato importante non far tornare in partita Trento. Poi abbiamo di nuovo cambiato marcia e grazie a un muro fenomenale l'andamento della terza parte è rientrato dalla nostra parte. Ormai la difesa e il muro sono diventate due nostre caratteristiche vincenti". Un pensiero al campionato: "Il campionato è ancora lungo  -  precisa Giuliani  -  Trento rimane una squadra formidabile, invece ripeto Cuneo sa ritrovarsi nei momenti chiave e saper fare la differenza. Il nostro compito non è quello di essere al massimo in tutte le partite, ci tocca essere bravi nelle sfide che contano vale a dire playoff, finali e match da primato". Umori diversi in casa Trento dove coach Radostin Stoytchev non cerca scuse: "Abbiamo trovato sulla nostra strada una squadra che gioca una pallavolo, in questo momento, superiore. Tutto è girato storto ho visto solo sofferenza e il muro di Cuneo e il cambio palla non ci hanno dato tregua. Non siamo stati in grado di proporre un gioco efficace e per battere Cuneo ci serve essere più equilibrati. Direi che c'è una parte di demerito da parte di Trento e un tanto merito di Cuneo. A questo punto non ci rimane che allenarci meglio e superare i limiti messi in mostra nella finale di Supercoppa". BRE BANCA LANNUTTI CUNEO - ITAS DIATEC TRENTINO 3-0 (25-20, 25-23, 25-22) BRE BANCA LANNUTTI CUNEO: Mastrangelo 9, Henno (L), Parodi 12, Wijsmans 8, Carletti, Grbic 5, Nikolov 9, Patriarca, Volkov 12. Non entrati Galic, Fortunato, Montagna, Peda. All. Giuliani. ITAS DIATEC TRENTINO: Kaziyski 11, Leonardi 2, Birarelli 8, Della Lunga, Juantorena 8, Vieira De Oliveira 1, Sala 2, Sokolov 10, Stokr 5, Bari (L). Non entrati Zygadlo, Colaci, Garcia Pires Ribeiro. All. Stoytchev. ARBITRI: Sobrero, Gnani. NOTE - Spettatori 4600, incasso 63000, durata set: 26', 29', 27'; tot: 82'. Leggi i commenti I commenti dei lettori 
«Quando si inizia un viaggio nei sotterranei di Napoli bisogna andare fino in fondo e affrontare tutte le emergenze». Con questo spirito il cardinale Crescenzio Sepe ha voluto abbracciare i 120 detenuti dell’ospedale psichiatrico del carcere di Secondigliano e ha prfanzato con loro accettando l’invito della Comunità di San’Egidio. L’iniziativa, di grande valore sociale, ha avuto il suo momento più alto quando Sepe ha deciso di far sedere al suo tavolo, accanto al senatore Calabrò, al presidente della Corte d’Appello, Buonajuto e alle altre auitorità, il detemnuto Salvatore Scognamiglio. «Glielo avevo promesso, ha detto il Pastore, e le promesse vanno mantenuite. Avevo promesso anche che avrei portato le sigarette e sono venuto con tantissime stecche di Marlboro acquistate con lo sconto allo spaccio del Vaticano». Subito dopo il pranzo e lo scambio dei doni,  il cardinale è andato a Scampia per visitare il cantiere vandalizzato della chiesa in costruzione. Anche qui parole molto dure e autorevoli: «Gli sciacalli che hanno voluto intimorire la Chiesa con il raid compiuto ai danni cantiere della canonica in costruzione a Scampia verranno ricacciati indietro». Con la sua presenza nel quartiere simbolo del male, Sepe ha inteso portare la sua solidarietà ai parroci del territorio e a don Alessandro Gargiulo, il giovane reggente della chiesa in costruzione. «Sono ancora sotto choc per l’aggressione subita, ha detto don Alessandro, ma il cardinale ha ragione, li ricacceremo indietro». I parroci, intanto, stanno meditando di rispondere polemicamente a don Manganiello, di recente trasferito a Roma, il quale ha fatto pesanti insinuazioni sul loro operato. «Si è condannato da solo» ha sentenziato don Vittorio Siciliani, la voce più autorevole della Chiesa a Scampia, <ma ora dobbiamo preoccuparci di riprendre i lavori. Il raid, paradossalmente, potrebbe anche accelerare i lavori della nuova chiesa perché bisogna dare una risposta immediata alla camorra». Sul fronte delle indagini si fa strada l’ipotesi che a compiere l’aggressione sia stato un commando del clan Lo Russo di Miano che è molto attivo nella zona. 
ASSAGO (Milano) - Il marchio della Lombardia del basket è dell'Armani Jeans Milano che ha vinto il derby lombardo posticipo dell'undicesima giornata contro la Cimberio Varese, battuta per 84-80, in una partita all'ultimo respiro, decisa dopo un tempo supplementare. Grande inizio di Milano che aggredisce la gara e al 6' minuto, sul 13-5, sembra poter già provare a scappare via. I varesini appaiono un pò spaesati ma ci pensano le triple di Righetti e Kangur a riportare sotto la Cimberio, che riesce a chiudere il primo quarto avanti di una lunghezza (20-19). Pecherov (13 punti e 5/6 dal campo nel primo tempo per l'ucraino) e Maciulis provano a premere sull'acceleratore, riportando l'Armani in vantaggio, ma gli uomini di Recalcati rispondono ancora una volta punto su punto. Così si va negli spogliatoi con le squadre ancora appaiate, anche se stavolta è Milano a chiudere in avanti (36-35). Il copione si ripete dopo la sirena, con Jaaber in gran spolvero (11 su 14 totali nel terzo quarto) e Varese che riesce a rimanere attaccata sfruttando i tiri da tre, colpendo con Rannikko, Thomas e Goss, con quest'ultimo che mette costantemente in difficoltà Finley. L'equilibrio prosegue nell'ultima frazione, con entrambe le squadre che sprecano buone occasioni per piazzare il colpo decisivo e alcuni errori grossolani, come quello di Jaaber, che 3" dalla fine riesce a buttare la palla su rimessa. Si va all'over time sul 69 pari. Milano piazza un 11-5 che vale l'80-74 a grazie al trio Mancinelli, Maciulis e Hawkins. Varese però non molla e si riporta sul  - 1 con Goss (miglior realizzatore con 21 punti) e l'ex Fajardo. Alla fine sono Maciulis e Finley dalla lunetta (4 su 4, con la palla che pesava una tonnellata...) a regalare all'Armani una sudatissima vittoria nel 160esimo derby lombardo. AJ MILANO-CIMBERIO VARESE 84-80 (19-20, 36-35, 58-58, 69-69) dts Armani Jeans: Mancinelli 13, Mordente 0, Finley 11, Hawkins 12, Pecherov 15 , Maciulis 11, Jaaber 14, Rocca 5, Melli 3, Ganeto ne, Van den Spiegel ne, Nardi ne. All.: Bucchi. Varese: Demartini ne, Goss 21, Righetti 8, Ranniko 7, Galanda 2, Thomas 12, Kangur9, Cotani ne, Fajardo 12, Slay 9,  Mian ne, Antonelli. All. Recalcati Arbitri: Sahin, Seghetti, Biggi Note - Tiri liberi: Milano 28/36, Varese 23/27. Tiri da tre: Milano 4/20, Varese  11/20. Rimbalzi: Milano 42, Varese, 40. Usciti per 5 falli: Mancinelli; Hawkins, Slay, Kangur. Spettatori: 8000. Leggi i commenti I commenti dei lettori 
Il Capodanno in piazza salvato all’ultimo minuto. Palco spostato in avanti, modificata la copertura, realizzate le vie di fuga. Dopo il “no” della Soprintendenza di Palazzo Reale, arrivato martedì sera, la Regione corre ai ripari e modifica il progetto sul fil di lana. E finalmente, ieri mattina, riesce a strappare a 48 ore dallo spettacolo tutte le autorizzazioni necessarie per l’evento. «Ho finalmente visto sul computer le simulazioni delle proiezioni del “Gran ballo d’Italia” diretto da Sergio Carruba per Danny Rose e mi sembrano interessanti e innovative — spiega il soprintendente Stefano Gizzi — Ma soprattutto la Regione ha spostato in avanti il palco, distanziandolo 12 metri dal palazzo della Biblioteca nazionale e assicurando così le necessarie vie di fuga. Verrà sostituita anche la copertura con una struttura trasparente in plexiglas. Insomma il sì arriva dopo che sono stati rispettati i codici delle piazze monumentali e della sicurezza». Tutto risolto. La Soprintendenza viene incontro alla Regione e dà finalmente il via libera, anche se Gizzi, ammonisce: «Spero che nei prossimi anni si lavori diversamente, progettando l’evento di comune accordo e con i tempi giusti, non all’ultimo momento come quest’anno. Così si eviteranno anche intoppi spiacevoli per tutti». Soddisfatta anche la presidente dell’Ept di Napoli, Adele Corvino: «Abbiamo inviato alla Soprintendenza il progetto con le modifiche che ci erano state richieste. È chiaro che i tempi stretti hanno acuito qualche problema di comunicazione». La scaletta della notte di San Silvestro in piazza Plebiscito prevede: alle 22.15 la band di Scampia dei Luna Nera insieme a Franco Ricciardi con Ivan Granatino. A seguire l’esibizione di Marco Mengoni, vincitore di “X Factor”. La seconda parte della serata sarà dedicata allo spettacolo “Gran ballo d’Italia”, un viaggio per immagini nella storia di Napoli, con la musica dal vivo di Marco Messina dei 99 Posse. All’una i fuochi d’artificio a Castel dell’Ovo. Tra le iniziative di Capodanno anche l’esposizione (gratuita) del “Bambin Gesù delle mani” del Pinturicchio, al museo Diocesano. «Nel 2009 sono stati spesi 2 milioni e 115 mila euro, incluse le luminarie. Quest’anno, 1 milione, riaprendo anche il Trianon. In ogni caso rispetto allo scorso anno c’è stato un risparmio di 700 mila euro», spiega Salvatore Biazzo, direttore artistico della festa organizzata dall’assessorato regionale diretto da Giuseppe De Mita. Anche se le spese per lo spettacolo in piazza sono state più alte, 315 mila euro circa nel 2009 (per Renzo Arbore e l’Orchestra italiana) e 380 mila quest’anno: «Ci sono spese fisse al di là dei cachet degli artisti e avendo lo spettacolo di luci, che si estenderà su una superficie di 4 mila metri quadri, abbiamo dovuto attrezzare un palco speciale», spiega Biazzo. Per la notte di San Silvestro sarà operativa in città anche la task force dell’Enel: 110 tecnici per la gestione degli oltre 21.800 chilometri di linee elettriche. 
Autostrada A3 più cara. Prima, sulla Napoli-Salerno, c’era la tariffa unica di 1 euro e 60. Dal primo gennaio la società Autostrade, in accordo con Anas, calcola il pedaggio per i clienti di classe A (auto e motocicli) a percorrenza, da un minimo di 0,80 al massimo di 2 euro. La tariffa oltre i 30 chilometri è infatti di 2 euro, cioè più cara del 25 per cento. Aumenti che puntano a incentivare l’uso del Telepass. Sono previste tariffe di convenienza sulla breve distanza solo per i veicoli che hanno il Telepass, «altrimenti», obietta Autostrade, «avremo dovuto costruire i caselli in uscita che oggi non ci sono». Il piano finanziario della società Autostrade punta a riscuotere a fine esercizio lo stesso introito degli anni precedenti. Oltre i 20 chilometri si paga di più. Secondo il nuovo sistema di calcolo dei costi, da Castellammare a Napoli passando per Pompei e Torre Annunziata Sud, per esempio, la tariffa è di 1,50. Da Napoli all’uscita di Scafati invece il pedaggio è di 1,80; sulla tratta completa fino a Salerno si pagherà 2 euro, invece sulle tratte più brevi la tariffa si riduce: Torre Annunziata nord 1,30, Torre del Greco 1 euro, Bellavista 0,80. Partendo da Salerno, poi chi esce a Cava paga 1 euro, a Nocera sud 1,50, ad Angri 1,80, a Scafati 1,90, a Pompei, Torre Annunziata Sud e Nord, Torre del Greco e Cupamonti (Ercolano) 2 euro. A Bellavista e San Giorgio non ci sono ingressi per i lavori in corso. Con l’avvio della tariffa differenziata partono gli incentivi al Telepass: 3 mesi di canone gratuito per il modello family, e 3 mesi di offerta speciale per 34,90 euro anziché 49,90 per il Telepass ricaricabile. Rincari anche per il pedaggio della Tangenziale. Per il via libera si attende il decreto che dovrebbe arrivare oggi, in virtù del quale il costo aumenterà del 5 per cento, passando da 80 centesimi a 85 centesimi. 
Scatterà dal 1° febbraio l'annunciata stangata sui pendolari dei treni lombardi. In due fasi: ci sarà un primo aumento del biglietto del 10 per cento, che sarà seguito da un secondo incremento a partire dal 1° maggio, sempre del 10 per cento. In totale: 20 per cento. In entrambi i casi si tratta di rincari condizionati: all'introduzione di biglietti agevolati e integrati da parte delle aziende di trasporto, per il primo incremento, e al miglioramento del servizio pagato dai pendolari, per il secondo, anche se secondo dei parametri ancora da definirsi. Gli incrementi tariffari per il trasporto pubblico, deliberati dalla giunta regionale, sono determinati dai tagli del governo, dopo una lunga trattativa con Roma scesi dai 314 milioni previsti a 82. Tra un mese, dunque, tariffe più care per tamponare la sforbiciata dei fondi statali. "Non ci sarà alcuna riduzione del servizio - assicura però Raffaele Cattaneo, assessore ai Trasporti - siamo costretti ad adeguare le tariffe ma abbiamo anche introdotto agevolazioni per le famiglie e nuovi titoli di viaggio integrati". Le novità promesse, e alle quali è appeso il primo rincaro, riguardano anzitutto l'abbonamento mensile integrato (treni, autobus e tram) a 99 euro per tutte le tratte, che per i primi mesi sarà scontato a 85 euro: un biglietto conveniente per i soli pendolari delle tratte più lunghe. Nuovi anche i biglietti integrati, dal giornaliero al settimanale (finora solo mensili), dai 15 ai 40 euro. E vantaggi sono previsti anche con il "Trenocittà", un mensile integrato (in parte già esistente) che per le tratte urbane beneficerà di uno sconto del 30 per cento. E ancora figli, nipoti e fratelli minori under 14 viaggeranno gratis se accompagnati da un parente. Nella delibera regionale, infine, il Pirellone chiede alle aziende di trasporto di risparmiare fino al 3 per cento aumentando l'efficienza del servizio. Se gli aumenti delle tariffe non riguarderanno (per ora) bus, tram e metrò a Milano, una rassicurazione data più volte dalla Moratti, non vale lo stesso per i pullman che servono l'hinterland. La Provincia di Milano a metà gennaio deciderà la ripartizione dei rincari, comunque poi da sottoporre al vaglio dal consiglio. Ma qualche certezza già c'è: "Tenteremo di favorire chi sottoscrive abbonamenti integrati ed è fidelizzato  -  preannuncia Giovanni De Nicola, assessore ai Trasporti  -  siamo soddisfatti: la diminuzione dei tagli ci consente di non ridurre il servizio". Tutt'altro che soddisfatta, invece, l'opposizione. Per Matteo Mauri, responsabile nazionale Trasporti e Infrastrutture del Pd e capogruppo in Provincia, "la Regione sceglie di ringraziare il governo per gli sforzi fatti e nello stesso tempo scarica tutti i tagli che le sono stati imposti sulle tariffe, tanto li pagheranno i pendolari in un momento di grande difficoltà per le famiglie". Per il consigliere Pd al Pirellone, Stefano Tosi, "è la prima stangata: anziché cercare soluzioni, si limita a scaricare sui pendolari. In più i nuovi documenti di viaggio introdotti sono simbolici: il tentativo dell'integrazione tariffaria tocca solo il 10 per cento dell'utenza". 
Economia al palo, regione in affanno. In Campania la cassa integrazione è aumentata del 200 per cento nell’ultimo anno. Tredici mesi in cui la crisi si è abbattuta sulle imprese e ha finito per metterla in ginocchio. Tremilatrecento le aziende coinvolte, 44 mila le unità in cig a dicembre 2010, di cui 22 mila nuovi ingressi che vanno ad aggiungersi alle 22 mila 127 unità di ottobre 2009. È quanto emerge da uno studio presentato da Italia Lavoro, in occasione della presentazione del bilancio delle attività del 2010, svolte dall’agenzia del welfare su incarico del ministero del Lavoro. Progetti che hanno condotto all’assunzione di 1685 lavoratori ex novo (il 50 per cento sono donne), con quattro azioni di intervento (Inla 2, Ar.Co, Lavoro & Sviluppo 4, Quadrifoglio), sviluppate proprio per contrastare la crisi. Azioni tampone che hanno avuto il merito di utilizzare sul campo strumenti come il tirocinio retribuito e i bonus per l’assunzione alle aziende, sistemi che hanno consentito alle imprese di sperimentare direttamente sul campo i giovani disoccupati per un periodo di sei mesi, con lo scopo di giungere all’assunzione. Interventi che però non hanno la capacità di risolvere l’emorragia continua di posti di lavoro. «La crisi economica è ricaduta sul nostro territorio in maniera molto forte — dice Michele Raccuglia, responsabile di Italia Lavoro per Campania e Calabria — adesso ci apprestiamo ad attivare un sistema di ricollocazione per i lavoratori espulsi. Ma attendiamo dalla Regione un piano di sviluppo decennale per il lavoro. Non possiamo fare altro». Un progetto regionale è necessario soprattutto per i circa 22 mila lavoratori ancora in cig in deroga e per i 2.500 in mobilità in deroga, per i quali manca poco più di un anno per uscire dal mercato del lavoro ed entrare nel limbo della disoccupazione. «Il 50 per cento di quei lavoratori appartiene ad aziende ormai chiuse o in fallimento — spiega Raccuglia — si tenterà la ricollocazione, abbiamo già verificato la loro competenza. Ma ci fermiamo qui. Senza l’intervento della Regione è una missione impossibile». Il dato più alto dei lavoratori in cig e mobilità riguarda Napoli, 21.595 lavoratori, 1.675 imprese. Segue Caserta con 10.161 unità e 666 aziende, Salerno con 6.377 lavoratori e 516 industrie, Avellino con 4.169 dipendenti e 300 unità produttive, infine Benevento con 1.881 lavoratori e 148 imprese. I dati sono aggiornati a dicembre di quest’anno. Italia Lavoro fornisce assistenza tecnica su incarico del ministero del Lavoro ai centri per l’impiego per tutti i percettori di ammortizzatori sociali in deroga, attivati per fronteggiare la crisi. L’agenzia del Welfare agisce in questo modo sul cinquanta per cento dei percettori (24.201 lavoratori su 44.183) e realizza piani di reintegro e formazione per l’inserimento. Progetti come Inla2, capaci di sviluppare il 70 per cento delle assunzioni (931 giovani disoccupati su 1536 entrati in imprese, studi associati e aziende noprofit grazie ad uno stage), realizzate su tutto il territorio della Campania, a eccezione di Napoli e provincia (escluse finora dal progetto ma coinvolte dal prossimo gennaio). L’intervento, avviato nelle province di Avellino, Benevento, Caserta e Salerno ha visto partecipare donne (54 per cento), uomini (46 per cento), con licenza media superiore (44,5 per cento), diploma di scuola media inferiore (39 per cento), licenza elementare (un per cento) e laurea (16 per cento). Le aziende interessate sono al 90 per cento piccole imprese con meno di dieci dipendenti, provenienti soprattutto dal mondo dell’edilizia, i giovani coinvolti hanno dai 18 ai 32 anni. Il progetto è partito a novembre del 2009. «Nel 2011 — precisa Raccuglia — ci sarà una linea dedicata ai giovani tra i 18 e 32 anni, con l’attivazione di 370 tirocini retribuiti (dai 128 ai 450 euro al mese per sei mesi) agganciati tramite polizza fideiussoria all’impegno di assunzione con un contratto di almeno un anno per le imprese che accoglieranno i ragazzi». Il bando rivolto alle imprese di Napoli e provincia sarà pubblicato il prossimo gennaio. In partenza anche il bando per cinquanta ragazzi disagiati inseriti nel progetto Quadrifoglio, voluto dal cardinale Sepe per i ragazzi dei quartieri a rischio. «Un grande successo, esteso a tutta la provincia — dicono dagli uffici dell’agenzia — i ragazzi sono entrati nelle aziende, hanno portato a termine un tirocinio. E alcuni di loro sono stati assunti a tempo indeterminato. Da Gay Odin, ad esempio, ancora oggi lavorano due giovani del progetto Quadrifoglio, entrati con un tirocinio di venti giorni». Riservato alle piccole aziende dell’artigianato e del turismo è invece il progetto Ar. Co, rivolto a soggetti svantaggiati, partito a luglio del 2008 e in conclusione a luglio 2011, 554 sono i nuovi assunti. Tra le nuove iniziative in partenza nei prossimi mesi, c’è anche un programma riservato a 960 immigrati dell’area di Napoli e Caserta, collegato al piano per l’integrazione nella sicurezza, varato dal governo lo scorso giugno, che mira a contrastare il lavoro irregolare, soprattutto nel mondo dell’agricoltura e a creare occupazione per i lavoratori stranieri. 
Con un secco 3-0 (25-20, 25-23 e 25-22) la BreBanca Lannutti Cuneo batte l'Itas Diatec Trentino in un PalaRuffini tutto esaurito e gremito di tifosi (nel quale spiccava il foltissimo gruppo dei Blu Brothers) e conquista la Supercoppa italiana di pallavolo, il trofeo che si disputa tra il vincitore dello scudetto e il vincitore della Coppa Italia. Un successo autorevole, poiché il match non ha mai dato l'impressione di sfuggire di mano ai cuneesi, che suggella con una chiusura in bellezza un 2010 che ha visto i piemontesi vincere a maggio - proprio contro Trento - il primo scudetto della loro storia. La vittoria è ancora più prestigiosa se si considera che Trento, attualmente in vetta alla classifica del campionato, ha appena conquistato a Doha il titolo mondiale per club. E' il quarto successo di Cuneo nelle quindici edizioni sinora disputate della Supercoppa: se l'era già aggiudicata nel 1996 e nel 1999 con lo sponsor Alpitour e nel 2002 con la Noicom. 
Votato a maggioranza in senato accademico e consiglio di amministrazione dell'Università di Firenze il bilancio preventivo 2011 dell'ateneo. Secondo quanto afferma in una nota l'Università, il bilancio è pari a circa 465 milioni di euro, e stima il Fondo di finanziamento ordinario (Ffo) per il 2011 attorno ai 235 mln (-9% sul 2009, e -4% rispetto alla stima 2010). La previsione chiude in pareggio, spiega l'ateneo, grazie ad un avanzo positivo del 2010, riconducibile alla cessione del complesso di Villa La Quiete (22 milioni di euro): diminuiscono le spese per il personale docente, ricercatore e tecnico-amministrativo, a seguito dei pensionamenti e del blocco degli scatti stipendiali. Rimangono "sostanzialmente invariate" rispetto al 2010 le dotazioni di dipartimenti, presidenze, poli e biblioteche, e diminuisce del 40% la spesa per gli affitti. "Le difficoltà finanziarie - ha spiegato il rettore, Alberto Tesi - attenuate in parte per il 2011 dalla legge di stabilità che restituisce 800 milioni all'intero sistema universitario, e il clima di incertezza derivante anche dalle conseguenze dell'approvazione della riforma dell'Università rendono, inoltre, estremamente complessa, in questa fase, la redazione di un preventivo pluriennale attendibile, e ardua qualunque politica di sviluppo e programmazione, che rimane comunque prioritaria". I rappresentanti degli Studenti di sinistra hanno votato contro criticando il congelamento di voci di spesa come le dotazioni alle strutture, come i musei, i centri studi, le biblioteche e le presidenze. "Tutto ciò - dichiarano in una nota - sembra essere il preludio ad un nuovo tentativo di andare a prendere dalle tasche degli studenti i fondi necessari, grazie all'escamotage dei test di accesso a pagamento o con gli aumenti alle tessere". Intanto però riaprono i concorsi per l'assunzione di 25 ricercatori. Le domande scadono il 13 gennaio. Qui le info 
TORINO - La Bre Banca Cuneo abbatte l'armata dell'Itas Diatec Trentino con un netto 3-0 (25-20, 25-23, 25-22) e conquista per la quarta volta nella sua storia la Supercoppa. I campioni d'Italia al PalaRuffini di Torino sono riusciti e mettere sotto pressione i numeri uno al Mondo sin dalle prime battute grazie a un muro efficace in grado di mettere il bavaglio ai giocatori fenomenali di Trento. In evidenza Volkov (12 punti), il capitano Wijsmans (8 punti), il giovane esperto Simone Parodi (12 punti) e il mai domo Mastrangelo (9 punti) determinante proprio a muro. Viceversa per Trento un approccio sbagliato alla partita e alcune stelle, tipo Juantorena e Stokr, davvero sotto tono. Nel primo set subito grande pallavolo con Cuneo efficace e lucida: forti in difesa e a muro. Dall'altra parte l'Itas Diatec soffre in ricezione e non fa male, come sa fare di solito, in attacco. Subito piccolo passo avanti da parte dei campioni d'Italia. Trento non lascia scappar via gli avversari e getta nella mischia le migliori giocate di Stokr. Bre Banca e Trento sono due squadre molto ordinate e pronte a concedere poco alle giocate dei campioni in campo. Da una parte un missile di Parodi e dall'altra una schiacciata a tutto braccio di Juantorena sono il migliore segnale per crescere e guadagnare fiducia. Il minimo vantaggio dei piemontesi è soprattutto merito delle giocate dell'esperto palleggiatore Grbic. La parte decisiva del set passa dalle mani e dalla battuta di Juantorena: perfetta la risposta di Mastrangelo. Poi per Cuneo ancora muro e rigiocata vincente e la chiusura di set è spettacolare con scambi lunghi e di ottima qualità tecnica. Trento attacca male e resta sotto il quaranta per cento, toppo poco per fare male. Finisce 25-20 per i campioni d'Italia. Sulla scia dell'entusiasmo i ragazzi piemontesi trovano pure un buon avvio di seconda frazione grazie a un servizio davvero efficace. Le difficoltà di Trento sono soprattutto merito di una buona difesa dei ragazzi con il tricolore sulla maglia. Gli uomini di Stoytchev, nonostante qualche imperfezione, restano incollati a Parodi e soci lasciando intendere che non sarà facile prendere il largo. A questo punto il tecnico della Bulgaria nella costruzione del break chiede alla squadra di non cercare l'opposto e sfruttare altre soluzioni. Intanto fa riposare Stokr e dà spazio a Sokolov. Allora il regista Raphael propone qualche giocata per vie centrale con Sala realizzatore. Trento aggancia Cuneo e si gioca punto a punto. Il primo sorpasso dei campioni del Mondo e d'Europa e un segnale di rinascita e il turno di battuta nelle mani di Juantorena mette in allarme Cuneo. E infatti Trento scava un piccolo vantaggio che diventa importante perché si va verso al fine del secondo set. Wijsmans e compagni sono in palla e riagguantano gli avversari per colpa di un errore difensivo proprio dei trentini e possono giocarsi il finale di set alla pari. A questo punto, in pieno equilibrio, i "particolari" e le individualità fanno la differenza. Si arriva al primo set point per Cuneo e chiusura vincente di Parodi con un 25-23. Le emozioni non mancano davvero, la Supercoppa diventa uno spot per la pallavolo nazionale tra classe e potenza. Anche nella terza parte l'allenatore dei trentino lascia in panchina Stokr e preferisce riproporre sotto rete Sokolov. Invece Cuneo comincia con troppi errori in battuta: su quattro punti iniziali degli avversari tre regalati dalle battute sbagliate. E' il momento più brutto della partita perché entrambe provano a forzare il servizio che però non dà i frutti sperati. Al primo time out tecnico sorride Cuneo con un piccolo punto mette il naso davanti ai big di Trento. Il 35enne Mastrangelo lavora bene e Simone Parodi nelle vesti di uomo decisivo lasciano in campioni d'Italia sopra nel punteggio. Comunque rimane il momento più brutto della partita e Cuneo si innervosisce. Le troppe ingenuità permettono a Trento di rientrare in partita e seppur sotto di due set non perde smalto. Il fattore parità è ormai il comune denominatore dei set, non si vedono fughe da capogiro e ogni palla diventa determinante. L'intensità non manca e si torna a giocare a buoni livelli, mancati nella prima parte della terza frazione. Il muro e la difesa da parte di Cuneo aprono la strada per un finale da brividi. Arriva il primo match point dei campioni d'Italia, ma non basta: ci vuole il secondo tentativo e il primo tempo vincente di Volkov per chiudere la finale di Supercoppa e portare a casa il trofeo (25-22). Alla fine sorride e ringrazia tutti l'allenatore della Bre Banca Alberto Giuliani: "Non vi sembrerà vero quello che dico, ma sono contento anche se non siamo ancora al massimo e possiamo dare molto di più. Devo dire grazie ai ragazzi che lavorano tanto e tirano nelle partite importante una grande energia da squadra di grande esperienza. L'atteggiamento è quello giusto, riusciamo a superare tutti i problemi e andare oltre alle difficoltà. Unica nota stonata all'inizio del terzo set dove in avvio si sono visti troppi errori per mancanza di lucidità. E' stato importante non far tornare in partita Trento. Poi abbiamo di nuovo cambiato marcia e grazie a un muro fenomenale l'andamento della terza parte è rientrato dalla nostra parte. Ormai la difesa e il muro sono diventate due nostre caratteristiche vincenti". Un pensiero al campionato: "Il campionato è ancora lungo  -  precisa Giuliani  -  Trento rimane una squadra formidabile, invece ripeto Cuneo sa ritrovarsi nei momenti chiave e saper fare la differenza. Il nostro compito non è quello di essere al massimo in tutte le partite, ci tocca essere bravi nelle sfide che contano vale a dire playoff, finali e match da primato". Umori diversi in casa Trento dove coach Radostin Stoytchev non cerca scuse: "Abbiamo trovato sulla nostra strada una squadra che gioca una pallavolo, in questo momento, superiore. Tutto è girato storto ho visto solo sofferenza e il muro di Cuneo e il cambio palla non ci hanno dato tregua. Non siamo stati in grado di proporre un gioco efficace e per battere Cuneo ci serve essere più equilibrati. Direi che c'è una parte di demerito da parte di Trento e un tanto merito di Cuneo. A questo punto non ci rimane che allenarci meglio e superare i limiti messi in mostra nella finale di Supercoppa". BRE BANCA LANNUTTI CUNEO - ITAS DIATEC TRENTINO 3-0 (25-20, 25-23, 25-22) BRE BANCA LANNUTTI CUNEO: Mastrangelo 9, Henno (L), Parodi 12, Wijsmans 8, Carletti, Grbic 5, Nikolov 9, Patriarca, Volkov 12. Non entrati Galic, Fortunato, Montagna, Peda. All. Giuliani. ITAS DIATEC TRENTINO: Kaziyski 11, Leonardi 2, Birarelli 8, Della Lunga, Juantorena 8, Vieira De Oliveira 1, Sala 2, Sokolov 10, Stokr 5, Bari (L). Non entrati Zygadlo, Colaci, Garcia Pires Ribeiro. All. Stoytchev. ARBITRI: Sobrero, Gnani. NOTE - Spettatori 4600, incasso 63000, durata set: 26', 29', 27'; tot: 82'. Leggi i commenti I commenti dei lettori 
«Quando si inizia un viaggio nei sotterranei di Napoli bisogna andare fino in fondo e affrontare tutte le emergenze». Con questo spirito il cardinale Crescenzio Sepe ha voluto abbracciare i 120 detenuti dell’ospedale psichiatrico del carcere di Secondigliano e ha prfanzato con loro accettando l’invito della Comunità di San’Egidio. L’iniziativa, di grande valore sociale, ha avuto il suo momento più alto quando Sepe ha deciso di far sedere al suo tavolo, accanto al senatore Calabrò, al presidente della Corte d’Appello, Buonajuto e alle altre auitorità, il detemnuto Salvatore Scognamiglio. «Glielo avevo promesso, ha detto il Pastore, e le promesse vanno mantenuite. Avevo promesso anche che avrei portato le sigarette e sono venuto con tantissime stecche di Marlboro acquistate con lo sconto allo spaccio del Vaticano». Subito dopo il pranzo e lo scambio dei doni,  il cardinale è andato a Scampia per visitare il cantiere vandalizzato della chiesa in costruzione. Anche qui parole molto dure e autorevoli: «Gli sciacalli che hanno voluto intimorire la Chiesa con il raid compiuto ai danni cantiere della canonica in costruzione a Scampia verranno ricacciati indietro». Con la sua presenza nel quartiere simbolo del male, Sepe ha inteso portare la sua solidarietà ai parroci del territorio e a don Alessandro Gargiulo, il giovane reggente della chiesa in costruzione. «Sono ancora sotto choc per l’aggressione subita, ha detto don Alessandro, ma il cardinale ha ragione, li ricacceremo indietro». I parroci, intanto, stanno meditando di rispondere polemicamente a don Manganiello, di recente trasferito a Roma, il quale ha fatto pesanti insinuazioni sul loro operato. «Si è condannato da solo» ha sentenziato don Vittorio Siciliani, la voce più autorevole della Chiesa a Scampia, <ma ora dobbiamo preoccuparci di riprendre i lavori. Il raid, paradossalmente, potrebbe anche accelerare i lavori della nuova chiesa perché bisogna dare una risposta immediata alla camorra». Sul fronte delle indagini si fa strada l’ipotesi che a compiere l’aggressione sia stato un commando del clan Lo Russo di Miano che è molto attivo nella zona. 
Con un secco 3-0 (25-20, 25-23 e 25-22) la BreBanca Lannutti Cuneo batte l'Itas Diatec Trentino in un PalaRuffini tutto esaurito e gremito di tifosi (nel quale spiccava il foltissimo gruppo dei Blu Brothers) e conquista la Supercoppa italiana di pallavolo, il trofeo che si disputa tra il vincitore dello scudetto e il vincitore della Coppa Italia. Un successo autorevole, poiché il match non ha mai dato l'impressione di sfuggire di mano ai cuneesi, che suggella con una chiusura in bellezza un 2010 che ha visto i piemontesi vincere a maggio - proprio contro Trento - il primo scudetto della loro storia. La vittoria è ancora più prestigiosa se si considera che Trento, attualmente in vetta alla classifica del campionato, ha appena conquistato a Doha il titolo mondiale per club. E' il quarto successo di Cuneo nelle quindici edizioni sinora disputate della Supercoppa: se l'era già aggiudicata nel 1996 e nel 1999 con lo sponsor Alpitour e nel 2002 con la Noicom. 
ASSAGO (Milano) - Il marchio della Lombardia del basket è dell'Armani Jeans Milano che ha vinto il derby lombardo posticipo dell'undicesima giornata contro la Cimberio Varese, battuta per 84-80, in una partita all'ultimo respiro, decisa dopo un tempo supplementare. Grande inizio di Milano che aggredisce la gara e al 6' minuto, sul 13-5, sembra poter già provare a scappare via. I varesini appaiono un pò spaesati ma ci pensano le triple di Righetti e Kangur a riportare sotto la Cimberio, che riesce a chiudere il primo quarto avanti di una lunghezza (20-19). Pecherov (13 punti e 5/6 dal campo nel primo tempo per l'ucraino) e Maciulis provano a premere sull'acceleratore, riportando l'Armani in vantaggio, ma gli uomini di Recalcati rispondono ancora una volta punto su punto. Così si va negli spogliatoi con le squadre ancora appaiate, anche se stavolta è Milano a chiudere in avanti (36-35). Il copione si ripete dopo la sirena, con Jaaber in gran spolvero (11 su 14 totali nel terzo quarto) e Varese che riesce a rimanere attaccata sfruttando i tiri da tre, colpendo con Rannikko, Thomas e Goss, con quest'ultimo che mette costantemente in difficoltà Finley. L'equilibrio prosegue nell'ultima frazione, con entrambe le squadre che sprecano buone occasioni per piazzare il colpo decisivo e alcuni errori grossolani, come quello di Jaaber, che 3" dalla fine riesce a buttare la palla su rimessa. Si va all'over time sul 69 pari. Milano piazza un 11-5 che vale l'80-74 a grazie al trio Mancinelli, Maciulis e Hawkins. Varese però non molla e si riporta sul  - 1 con Goss (miglior realizzatore con 21 punti) e l'ex Fajardo. Alla fine sono Maciulis e Finley dalla lunetta (4 su 4, con la palla che pesava una tonnellata...) a regalare all'Armani una sudatissima vittoria nel 160esimo derby lombardo. AJ MILANO-CIMBERIO VARESE 84-80 (19-20, 36-35, 58-58, 69-69) dts Armani Jeans: Mancinelli 13, Mordente 0, Finley 11, Hawkins 12, Pecherov 15 , Maciulis 11, Jaaber 14, Rocca 5, Melli 3, Ganeto ne, Van den Spiegel ne, Nardi ne. All.: Bucchi. Varese: Demartini ne, Goss 21, Righetti 8, Ranniko 7, Galanda 2, Thomas 12, Kangur9, Cotani ne, Fajardo 12, Slay 9,  Mian ne, Antonelli. All. Recalcati Arbitri: Sahin, Seghetti, Biggi Note - Tiri liberi: Milano 28/36, Varese 23/27. Tiri da tre: Milano 4/20, Varese  11/20. Rimbalzi: Milano 42, Varese, 40. Usciti per 5 falli: Mancinelli; Hawkins, Slay, Kangur. Spettatori: 8000. Leggi i commenti I commenti dei lettori 
Autostrada A3 più cara. Prima, sulla Napoli-Salerno, c’era la tariffa unica di 1 euro e 60. Dal primo gennaio la società Autostrade, in accordo con Anas, calcola il pedaggio per i clienti di classe A (auto e motocicli) a percorrenza, da un minimo di 0,80 al massimo di 2 euro. La tariffa oltre i 30 chilometri è infatti di 2 euro, cioè più cara del 25 per cento. Aumenti che puntano a incentivare l’uso del Telepass. Sono previste tariffe di convenienza sulla breve distanza solo per i veicoli che hanno il Telepass, «altrimenti», obietta Autostrade, «avremo dovuto costruire i caselli in uscita che oggi non ci sono». Il piano finanziario della società Autostrade punta a riscuotere a fine esercizio lo stesso introito degli anni precedenti. Oltre i 20 chilometri si paga di più. Secondo il nuovo sistema di calcolo dei costi, da Castellammare a Napoli passando per Pompei e Torre Annunziata Sud, per esempio, la tariffa è di 1,50. Da Napoli all’uscita di Scafati invece il pedaggio è di 1,80; sulla tratta completa fino a Salerno si pagherà 2 euro, invece sulle tratte più brevi la tariffa si riduce: Torre Annunziata nord 1,30, Torre del Greco 1 euro, Bellavista 0,80. Partendo da Salerno, poi chi esce a Cava paga 1 euro, a Nocera sud 1,50, ad Angri 1,80, a Scafati 1,90, a Pompei, Torre Annunziata Sud e Nord, Torre del Greco e Cupamonti (Ercolano) 2 euro. A Bellavista e San Giorgio non ci sono ingressi per i lavori in corso. Con l’avvio della tariffa differenziata partono gli incentivi al Telepass: 3 mesi di canone gratuito per il modello family, e 3 mesi di offerta speciale per 34,90 euro anziché 49,90 per il Telepass ricaricabile. Rincari anche per il pedaggio della Tangenziale. Per il via libera si attende il decreto che dovrebbe arrivare oggi, in virtù del quale il costo aumenterà del 5 per cento, passando da 80 centesimi a 85 centesimi. 
La Regione azzoppa la seconda fase del progetto del Comune "Salute per Parma - tariffe agevolate". In una lettera inviata al sindaco Pietro Vignali, l'assessore regionale alla Sanità Carlo Lusenti muove sostanziali obiezioni alle novità introdotte dall'agenzia alle Politiche sanitarie guidata da Fabrizio Pallini nell'accesso a visite e cure specialistiche ambulatoriali a pagamento. "Salute per Parma", in buona sostanza, non terrebbe conto delle indicazioni vincolanti della Regione in materia di programmazione delle prestazioni specialistiche da erogare ai cittadini. "Il modello organizzativo proposto per la programmazione e l'erogazione di prestazioni di servizi sanitari - mette nero su bianco Lusenti lo scorso 22 dicembre- rischia di porsi in contrasto con i compiti istituzionali della Regione, delle Conferenze territoriali sociali e sanitarie e delle Aziende sanitarie in materia di programmazione e regolazione dell'offerta dei servizi". "Salute per Parma", il cui secondo step, dopo la fase sperimentale avviata nel marzo 2009, è stato presentato un mese fa, nasce da una convenzione sottoscritta dal Comune con una ventina di centri sanitari privati accreditati e convenzionati per agevolare i cittadini nell’accesso a visite e altre prestazioni  specialistiche private grazie a un tariffario calmierato fino al 50%. L'obiettivo ? La riduzione delle liste d'attesa. La seconda fase allarga il raggio di azione con l'estensione delle agevolazioni alle prestazioni non incluse nei servizi offerti dal Servizio  sanitario nazionale ( LEGGI ). Accordi in questo senso sono stati siglati nell’ambito termale e in quello  delle farmacie e la previsione è di coinvolgere anche altre  strutture sanitarie private accreditate non convenzionate e attività  commerciali, come ad esempio i negozi di articoli sanitari, dove il materiale  potrà essere acquistato a prezzo ridotto. E ancora ottici,  odontotecnici e altri soggetti. Il Comune ha messo a disposizione anche un centralino e un apposito sito per le prenotazioni: una sorta di Cup alternativo. Lusenti, però, relativamente agli aspetti giuridico normativi del progetto del Comune, sottolinea la "necessità di coerenza con le competenze affidate alle Amministrazioni locali dalla legislazione regionale in materia di organizzazione e funzionamento dei servizi sanitari". Infatti, aggiunge, non compete alle Amministrazioni locali "la regolamentazione delle prestazioni sanitarie, che è in capo alle Aziende sanitarie sulla base della programmazione regionale e locale, o la previsione del ricorso al credito da parte del cittadino per consentirgli di ricevere le prestazioni offerte, previsione che contrasta con i valori di universalismo e di finanziamento attraverso la fiscalità generale propri del Servizio sanitario regionale e del Servizio sanitario regionale dell'Emilia Romagna". Osservazioni dunque di sostanza, "inerenti aspetti rilevanti nell'ambito delle competenze istituzionali di Regione, Istituzioni locali, Conferenze territoriali sociali e sanitarie, Aziende sanitarie riguardo alla programmazione dei servizi sanitari e alle regole giuridico - normative che definiscono le competenze dei vari soggetti istituzionali coinvolti", precisa ancora l'assessore regionale. Parole diverse aveva usato il direttore generale dell'Ausl di Parma Massimo Fabi. Nel corso di una recente tavola rotonda al ridotto del Teatro Regio, il responsabile dell'Azienda di strada del Quartiere, come riportato dai media, aveva elogiato un progetto che nella sua evoluzione "si integra perfettamente in uno  scenario di piani concertati con più soggetti, realizzati in un solco tracciato  dalla Regione. 'Salute per Parma' nella sua fase numero due per noi non solo  sfonda una porta aperta, ma dà la possibilità di rivitalizzare dei percorsiper noi non solo sfonda una porta aperta, ma dà la  possibilità di rivitalizzare dei percorsi. E un Comune che rivitalizza è bene  accetto, anche perché rinegoziamo insieme gli obiettivi". ( francesco nani ) 
Economia al palo, regione in affanno. In Campania la cassa integrazione è aumentata del 200 per cento nell’ultimo anno. Tredici mesi in cui la crisi si è abbattuta sulle imprese e ha finito per metterla in ginocchio. Tremilatrecento le aziende coinvolte, 44 mila le unità in cig a dicembre 2010, di cui 22 mila nuovi ingressi che vanno ad aggiungersi alle 22 mila 127 unità di ottobre 2009. È quanto emerge da uno studio presentato da Italia Lavoro, in occasione della presentazione del bilancio delle attività del 2010, svolte dall’agenzia del welfare su incarico del ministero del Lavoro. Progetti che hanno condotto all’assunzione di 1685 lavoratori ex novo (il 50 per cento sono donne), con quattro azioni di intervento (Inla 2, Ar.Co, Lavoro & Sviluppo 4, Quadrifoglio), sviluppate proprio per contrastare la crisi. Azioni tampone che hanno avuto il merito di utilizzare sul campo strumenti come il tirocinio retribuito e i bonus per l’assunzione alle aziende, sistemi che hanno consentito alle imprese di sperimentare direttamente sul campo i giovani disoccupati per un periodo di sei mesi, con lo scopo di giungere all’assunzione. Interventi che però non hanno la capacità di risolvere l’emorragia continua di posti di lavoro. «La crisi economica è ricaduta sul nostro territorio in maniera molto forte — dice Michele Raccuglia, responsabile di Italia Lavoro per Campania e Calabria — adesso ci apprestiamo ad attivare un sistema di ricollocazione per i lavoratori espulsi. Ma attendiamo dalla Regione un piano di sviluppo decennale per il lavoro. Non possiamo fare altro». Un progetto regionale è necessario soprattutto per i circa 22 mila lavoratori ancora in cig in deroga e per i 2.500 in mobilità in deroga, per i quali manca poco più di un anno per uscire dal mercato del lavoro ed entrare nel limbo della disoccupazione. «Il 50 per cento di quei lavoratori appartiene ad aziende ormai chiuse o in fallimento — spiega Raccuglia — si tenterà la ricollocazione, abbiamo già verificato la loro competenza. Ma ci fermiamo qui. Senza l’intervento della Regione è una missione impossibile». Il dato più alto dei lavoratori in cig e mobilità riguarda Napoli, 21.595 lavoratori, 1.675 imprese. Segue Caserta con 10.161 unità e 666 aziende, Salerno con 6.377 lavoratori e 516 industrie, Avellino con 4.169 dipendenti e 300 unità produttive, infine Benevento con 1.881 lavoratori e 148 imprese. I dati sono aggiornati a dicembre di quest’anno. Italia Lavoro fornisce assistenza tecnica su incarico del ministero del Lavoro ai centri per l’impiego per tutti i percettori di ammortizzatori sociali in deroga, attivati per fronteggiare la crisi. L’agenzia del Welfare agisce in questo modo sul cinquanta per cento dei percettori (24.201 lavoratori su 44.183) e realizza piani di reintegro e formazione per l’inserimento. Progetti come Inla2, capaci di sviluppare il 70 per cento delle assunzioni (931 giovani disoccupati su 1536 entrati in imprese, studi associati e aziende noprofit grazie ad uno stage), realizzate su tutto il territorio della Campania, a eccezione di Napoli e provincia (escluse finora dal progetto ma coinvolte dal prossimo gennaio). L’intervento, avviato nelle province di Avellino, Benevento, Caserta e Salerno ha visto partecipare donne (54 per cento), uomini (46 per cento), con licenza media superiore (44,5 per cento), diploma di scuola media inferiore (39 per cento), licenza elementare (un per cento) e laurea (16 per cento). Le aziende interessate sono al 90 per cento piccole imprese con meno di dieci dipendenti, provenienti soprattutto dal mondo dell’edilizia, i giovani coinvolti hanno dai 18 ai 32 anni. Il progetto è partito a novembre del 2009. «Nel 2011 — precisa Raccuglia — ci sarà una linea dedicata ai giovani tra i 18 e 32 anni, con l’attivazione di 370 tirocini retribuiti (dai 128 ai 450 euro al mese per sei mesi) agganciati tramite polizza fideiussoria all’impegno di assunzione con un contratto di almeno un anno per le imprese che accoglieranno i ragazzi». Il bando rivolto alle imprese di Napoli e provincia sarà pubblicato il prossimo gennaio. In partenza anche il bando per cinquanta ragazzi disagiati inseriti nel progetto Quadrifoglio, voluto dal cardinale Sepe per i ragazzi dei quartieri a rischio. «Un grande successo, esteso a tutta la provincia — dicono dagli uffici dell’agenzia — i ragazzi sono entrati nelle aziende, hanno portato a termine un tirocinio. E alcuni di loro sono stati assunti a tempo indeterminato. Da Gay Odin, ad esempio, ancora oggi lavorano due giovani del progetto Quadrifoglio, entrati con un tirocinio di venti giorni». Riservato alle piccole aziende dell’artigianato e del turismo è invece il progetto Ar. Co, rivolto a soggetti svantaggiati, partito a luglio del 2008 e in conclusione a luglio 2011, 554 sono i nuovi assunti. Tra le nuove iniziative in partenza nei prossimi mesi, c’è anche un programma riservato a 960 immigrati dell’area di Napoli e Caserta, collegato al piano per l’integrazione nella sicurezza, varato dal governo lo scorso giugno, che mira a contrastare il lavoro irregolare, soprattutto nel mondo dell’agricoltura e a creare occupazione per i lavoratori stranieri. 
Scatterà dal 1° febbraio l'annunciata stangata sui pendolari dei treni lombardi. In due fasi: ci sarà un primo aumento del biglietto del 10 per cento, che sarà seguito da un secondo incremento a partire dal 1° maggio, sempre del 10 per cento. In totale: 20 per cento. In entrambi i casi si tratta di rincari condizionati: all'introduzione di biglietti agevolati e integrati da parte delle aziende di trasporto, per il primo incremento, e al miglioramento del servizio pagato dai pendolari, per il secondo, anche se secondo dei parametri ancora da definirsi. Gli incrementi tariffari per il trasporto pubblico, deliberati dalla giunta regionale, sono determinati dai tagli del governo, dopo una lunga trattativa con Roma scesi dai 314 milioni previsti a 82. Tra un mese, dunque, tariffe più care per tamponare la sforbiciata dei fondi statali. "Non ci sarà alcuna riduzione del servizio - assicura però Raffaele Cattaneo, assessore ai Trasporti - siamo costretti ad adeguare le tariffe ma abbiamo anche introdotto agevolazioni per le famiglie e nuovi titoli di viaggio integrati". Le novità promesse, e alle quali è appeso il primo rincaro, riguardano anzitutto l'abbonamento mensile integrato (treni, autobus e tram) a 99 euro per tutte le tratte, che per i primi mesi sarà scontato a 85 euro: un biglietto conveniente per i soli pendolari delle tratte più lunghe. Nuovi anche i biglietti integrati, dal giornaliero al settimanale (finora solo mensili), dai 15 ai 40 euro. E vantaggi sono previsti anche con il "Trenocittà", un mensile integrato (in parte già esistente) che per le tratte urbane beneficerà di uno sconto del 30 per cento. E ancora figli, nipoti e fratelli minori under 14 viaggeranno gratis se accompagnati da un parente. Nella delibera regionale, infine, il Pirellone chiede alle aziende di trasporto di risparmiare fino al 3 per cento aumentando l'efficienza del servizio. Se gli aumenti delle tariffe non riguarderanno (per ora) bus, tram e metrò a Milano, una rassicurazione data più volte dalla Moratti, non vale lo stesso per i pullman che servono l'hinterland. La Provincia di Milano a metà gennaio deciderà la ripartizione dei rincari, comunque poi da sottoporre al vaglio dal consiglio. Ma qualche certezza già c'è: "Tenteremo di favorire chi sottoscrive abbonamenti integrati ed è fidelizzato  -  preannuncia Giovanni De Nicola, assessore ai Trasporti  -  siamo soddisfatti: la diminuzione dei tagli ci consente di non ridurre il servizio". Tutt'altro che soddisfatta, invece, l'opposizione. Per Matteo Mauri, responsabile nazionale Trasporti e Infrastrutture del Pd e capogruppo in Provincia, "la Regione sceglie di ringraziare il governo per gli sforzi fatti e nello stesso tempo scarica tutti i tagli che le sono stati imposti sulle tariffe, tanto li pagheranno i pendolari in un momento di grande difficoltà per le famiglie". Per il consigliere Pd al Pirellone, Stefano Tosi, "è la prima stangata: anziché cercare soluzioni, si limita a scaricare sui pendolari. In più i nuovi documenti di viaggio introdotti sono simbolici: il tentativo dell'integrazione tariffaria tocca solo il 10 per cento dell'utenza". 
Votato a maggioranza in senato accademico e consiglio di amministrazione dell'Università di Firenze il bilancio preventivo 2011 dell'ateneo. Secondo quanto afferma in una nota l'Università, il bilancio è pari a circa 465 milioni di euro, e stima il Fondo di finanziamento ordinario (Ffo) per il 2011 attorno ai 235 mln (-9% sul 2009, e -4% rispetto alla stima 2010). La previsione chiude in pareggio, spiega l'ateneo, grazie ad un avanzo positivo del 2010, riconducibile alla cessione del complesso di Villa La Quiete (22 milioni di euro): diminuiscono le spese per il personale docente, ricercatore e tecnico-amministrativo, a seguito dei pensionamenti e del blocco degli scatti stipendiali. Rimangono "sostanzialmente invariate" rispetto al 2010 le dotazioni di dipartimenti, presidenze, poli e biblioteche, e diminuisce del 40% la spesa per gli affitti. "Le difficoltà finanziarie - ha spiegato il rettore, Alberto Tesi - attenuate in parte per il 2011 dalla legge di stabilità che restituisce 800 milioni all'intero sistema universitario, e il clima di incertezza derivante anche dalle conseguenze dell'approvazione della riforma dell'Università rendono, inoltre, estremamente complessa, in questa fase, la redazione di un preventivo pluriennale attendibile, e ardua qualunque politica di sviluppo e programmazione, che rimane comunque prioritaria". I rappresentanti degli Studenti di sinistra hanno votato contro criticando il congelamento di voci di spesa come le dotazioni alle strutture, come i musei, i centri studi, le biblioteche e le presidenze. "Tutto ciò - dichiarano in una nota - sembra essere il preludio ad un nuovo tentativo di andare a prendere dalle tasche degli studenti i fondi necessari, grazie all'escamotage dei test di accesso a pagamento o con gli aumenti alle tessere". Intanto però riaprono i concorsi per l'assunzione di 25 ricercatori. Le domande scadono il 13 gennaio. Qui le info 
Il Capodanno in piazza salvato all’ultimo minuto. Palco spostato in avanti, modificata la copertura, realizzate le vie di fuga. Dopo il “no” della Soprintendenza di Palazzo Reale, arrivato martedì sera, la Regione corre ai ripari e modifica il progetto sul fil di lana. E finalmente, ieri mattina, riesce a strappare a 48 ore dallo spettacolo tutte le autorizzazioni necessarie per l’evento. «Ho finalmente visto sul computer le simulazioni delle proiezioni del “Gran ballo d’Italia” diretto da Sergio Carruba per Danny Rose e mi sembrano interessanti e innovative — spiega il soprintendente Stefano Gizzi — Ma soprattutto la Regione ha spostato in avanti il palco, distanziandolo 12 metri dal palazzo della Biblioteca nazionale e assicurando così le necessarie vie di fuga. Verrà sostituita anche la copertura con una struttura trasparente in plexiglas. Insomma il sì arriva dopo che sono stati rispettati i codici delle piazze monumentali e della sicurezza». Tutto risolto. La Soprintendenza viene incontro alla Regione e dà finalmente il via libera, anche se Gizzi, ammonisce: «Spero che nei prossimi anni si lavori diversamente, progettando l’evento di comune accordo e con i tempi giusti, non all’ultimo momento come quest’anno. Così si eviteranno anche intoppi spiacevoli per tutti». Soddisfatta anche la presidente dell’Ept di Napoli, Adele Corvino: «Abbiamo inviato alla Soprintendenza il progetto con le modifiche che ci erano state richieste. È chiaro che i tempi stretti hanno acuito qualche problema di comunicazione». La scaletta della notte di San Silvestro in piazza Plebiscito prevede: alle 22.15 la band di Scampia dei Luna Nera insieme a Franco Ricciardi con Ivan Granatino. A seguire l’esibizione di Marco Mengoni, vincitore di “X Factor”. La seconda parte della serata sarà dedicata allo spettacolo “Gran ballo d’Italia”, un viaggio per immagini nella storia di Napoli, con la musica dal vivo di Marco Messina dei 99 Posse. All’una i fuochi d’artificio a Castel dell’Ovo. Tra le iniziative di Capodanno anche l’esposizione (gratuita) del “Bambin Gesù delle mani” del Pinturicchio, al museo Diocesano. «Nel 2009 sono stati spesi 2 milioni e 115 mila euro, incluse le luminarie. Quest’anno, 1 milione, riaprendo anche il Trianon. In ogni caso rispetto allo scorso anno c’è stato un risparmio di 700 mila euro», spiega Salvatore Biazzo, direttore artistico della festa organizzata dall’assessorato regionale diretto da Giuseppe De Mita. Anche se le spese per lo spettacolo in piazza sono state più alte, 315 mila euro circa nel 2009 (per Renzo Arbore e l’Orchestra italiana) e 380 mila quest’anno: «Ci sono spese fisse al di là dei cachet degli artisti e avendo lo spettacolo di luci, che si estenderà su una superficie di 4 mila metri quadri, abbiamo dovuto attrezzare un palco speciale», spiega Biazzo. Per la notte di San Silvestro sarà operativa in città anche la task force dell’Enel: 110 tecnici per la gestione degli oltre 21.800 chilometri di linee elettriche. 
La Regione azzoppa la seconda fase del progetto del Comune "Salute per Parma - tariffe agevolate". In una lettera inviata al sindaco Pietro Vignali, l'assessore regionale alla Sanità Carlo Lusenti muove sostanziali obiezioni alle novità introdotte dall'agenzia alle Politiche sanitarie guidata da Fabrizio Pallini nell'accesso a visite e cure specialistiche ambulatoriali a pagamento. "Salute per Parma", in buona sostanza, non terrebbe conto delle indicazioni vincolanti della Regione in materia di programmazione delle prestazioni specialistiche da erogare ai cittadini. "Il modello organizzativo proposto per la programmazione e l'erogazione di prestazioni di servizi sanitari - mette nero su bianco Lusenti lo scorso 22 dicembre- rischia di porsi in contrasto con i compiti istituzionali della Regione, delle Conferenze territoriali sociali e sanitarie e delle Aziende sanitarie in materia di programmazione e regolazione dell'offerta dei servizi". "Salute per Parma", il cui secondo step, dopo la fase sperimentale avviata nel marzo 2009, è stato presentato un mese fa, nasce da una convenzione sottoscritta dal Comune con una ventina di centri sanitari privati accreditati e convenzionati per agevolare i cittadini nell’accesso a visite e altre prestazioni  specialistiche private grazie a un tariffario calmierato fino al 50%. L'obiettivo ? La riduzione delle liste d'attesa. La seconda fase allarga il raggio di azione con l'estensione delle agevolazioni alle prestazioni non incluse nei servizi offerti dal Servizio  sanitario nazionale ( LEGGI ). Accordi in questo senso sono stati siglati nell’ambito termale e in quello  delle farmacie e la previsione è di coinvolgere anche altre  strutture sanitarie private accreditate non convenzionate e attività  commerciali, come ad esempio i negozi di articoli sanitari, dove il materiale  potrà essere acquistato a prezzo ridotto. E ancora ottici,  odontotecnici e altri soggetti. Il Comune ha messo a disposizione anche un centralino e un apposito sito per le prenotazioni: una sorta di Cup alternativo. Lusenti, però, relativamente agli aspetti giuridico normativi del progetto del Comune, sottolinea la "necessità di coerenza con le competenze affidate alle Amministrazioni locali dalla legislazione regionale in materia di organizzazione e funzionamento dei servizi sanitari". Infatti, aggiunge, non compete alle Amministrazioni locali "la regolamentazione delle prestazioni sanitarie, che è in capo alle Aziende sanitarie sulla base della programmazione regionale e locale, o la previsione del ricorso al credito da parte del cittadino per consentirgli di ricevere le prestazioni offerte, previsione che contrasta con i valori di universalismo e di finanziamento attraverso la fiscalità generale propri del Servizio sanitario regionale e del Servizio sanitario regionale dell'Emilia Romagna". Osservazioni dunque di sostanza, "inerenti aspetti rilevanti nell'ambito delle competenze istituzionali di Regione, Istituzioni locali, Conferenze territoriali sociali e sanitarie, Aziende sanitarie riguardo alla programmazione dei servizi sanitari e alle regole giuridico - normative che definiscono le competenze dei vari soggetti istituzionali coinvolti", precisa ancora l'assessore regionale. Parole diverse aveva usato il direttore generale dell'Ausl di Parma Massimo Fabi. Nel corso di una recente tavola rotonda al ridotto del Teatro Regio, il responsabile dell'Azienda di strada del Quartiere, come riportato dai media, aveva elogiato un progetto che nella sua evoluzione "si integra perfettamente in uno  scenario di piani concertati con più soggetti, realizzati in un solco tracciato  dalla Regione. 'Salute per Parma' nella sua fase numero due per noi non solo  sfonda una porta aperta, ma dà la possibilità di rivitalizzare dei percorsiper noi non solo sfonda una porta aperta, ma dà la  possibilità di rivitalizzare dei percorsi. E un Comune che rivitalizza è bene  accetto, anche perché rinegoziamo insieme gli obiettivi". ( francesco nani ) 
