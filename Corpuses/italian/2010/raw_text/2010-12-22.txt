La Protezione civile dell'Emilia-Romagna ha aggiornato nel pomeriggio l'allerta diffusa ieri, limitata alla fase di 'attenzione' per il livello di diversi fiumi della regione. Le precipitazioni delle ultime 24 ore hanno fatto ingrossare Parma, Enza, Secchia, Panaro, Reno e considerate le piogge previste fino a mezzanotte, in ulteriore intensificazione sul crinale, si prevede un nuovo innalzamento dei livelli idrometrici che potranno determinare di criticità elevate nei tratti arginati a valle dei corsi d'acqua da ovest a est nelle province di Parma, Reggio Emilia, Modena, Bologna, Ferrara. Dalla serata e fino alle prime ore del 24, si prevedono anche venti di intensità fino a 20 nodi con direzione sud est e il moto ondoso si intesificherà fino a raggiungere un massimo di tre metri. E' previsto  un picco del livello del mare di circa 0,8-0,9 metri sulla parte settentrionale fino alle 4 di domattina con rallentamento dello sbocco dei fiumi e possibile 'rigurgito'. Non è quindi escluso che i fiumi possano raggiungere i livelli di allarme o di massimo storico nei tratti a valle nel Reggiano e nel Ferrarese. Nel Modenese sono stati chiusi al traffico alcuni ponti. 
"È venuto per ringraziarci e per dirci che non saremmo stati soli". Un dialogo, un confronto col questore. Questo è avvenuto alla vigilia della manifestazione studentesca nella sede del Reparto mobile. Il debriefing, martedì sera, è durato oltre un'ora: cercare di capire come gestire al meglio la piazza e rasserenare gli animi dopo quanto accaduto nel corso della manifestazione del 14 dicembre era prioritario. "Sentirsi parte di una squadra è fondamentale - ha detto il vicediritente del reparto mobile di Roma, Vito Pontrelli - Per questo il confronto è stato importante". "Molti dei presenti sono rimasti feriti, molti non avranno compreso il perché del "non reagite" ai primi attacchi della scorsa manifestazione, ci ha detto il questore. So che siete stanchi, sfiancati da una serie di cortei che dallo scorso 25 novembre avete gestito. Ci vorrebbero pause più lunghe tra una manifestazione e l'altra affinché la tensione che avete accumulato possa scemare. Lo so. Tuttavia è importante resettare lo stress, cancellare la tensione della scorsa settimana e prepararsi alla gestione di questa nuova manifestazione studentesca". "Rasserenare gli animi, non far sentire gli agenti soli, non farli sentire numeri. Questo hanno letto nelle parole di Tagliente gli uomini del reparto che dirigo. Sapere che il questore ci è vicino sicuramente è stato un input positivo per affrontare meglio le difficoltà di piazza". Con queste parole il capo della questura si è poi congedato: "Io sono con voi, ogni singola azione sarà seguita in diretta dalla sala operativa. E qualora si dovessero verificare criticità, sappiate che si troverà una soluzione per evitare il peggio e salvaguardare la vostra incolumità". 
Erano già fuori dalle graduatorie, le venticinque “case dello scandalo”. Anche prima che la delibera della Regione dello scorso 5 agosto ne autorizzasse ufficialmente “l’esclusione dalla disciplina Erp”, quella che regola la normale edilizia popolare. Anche prima delle convenzioni stipulate tra Comune, prefettura e associazioni per destinarle alle famiglie rom di Triboniano. La stessa Aler le aveva dichiarate «inagibili» perché, dopo anni di occupazioni abusive, avrebbero avuto bisogno di una serie di interventi di manutenzione per far tornare a norma gli impianti elettrici, per ristrutturare bagni e mura. Proprio i lavori che ha eseguito la Casa della Carità con i fondi ricevuti dal piano Maroni (spendendo in media 20mila euro ad appartamento) e che permetteranno agli alloggi, tra qualche anno (ne servono uno o due, secondo le onlus, per «rendere indipendenti» i rom), di ritornare in possesso di Aler. Pronte, questa volta sì, per essere assegnate seguendo la priorità delle graduatorie. E a costo zero per l’ente di gestione. Perché quei 25 appartamenti rappresentano meno dell’1 per cento degli oltre 2.600 alloggi popolari  dati ufficiali  che in tutta la città restano vuoti perché troppo malconci per essere assegnati, e tutti in attesa di lavori: 34 milioni di euro gli investimenti programmati da Aler, 10 quelli di Palazzo Marino. Senza contare gli immobili con una superficie troppo ridotta, inferiore ai 28 metri quadrati. Un migliaio sono già stati assegnati, al di fuori degli elenchi, a studenti o lavoratori fuori sede. Eccola, la storia delle 25 case finite al centro della bufera politica e di una prova di forza tutta interna alla maggioranza. Con la Lega che continua a invocare la necessità di alloggi per le 18mila famiglie in lista di attesa: «Gli appartamenti devono tornare in graduatoria - attacca Matteo Salvini - la soluzione per i rom si trova con i privati: gli alloggi pubblici vanno gestiti in maniera trasparente e attraverso le liste pubbliche. Chiunque sia in lista ha più diritti». La fame di case, in città, esiste. E a placarla non bastano gli alloggi popolari di Comune e Aler. Ogni anno, a fronte delle quasi ventimila famiglie che aspettano, soltanto un migliaio riesce a ottenere un tetto. Molti attendono anni. «Si può stare in graduatoria anche decenni - spiega Stefano Chiappelli, segretario del Sunia - e qualcuno non rinnova neppure la domanda perché la casa popolare è un miraggio». Per ottenerla i criteri sono rigidi, bisogna essere residenti da almeno cinque anni e soprattutto deve essere molto alto il bisogno. Le graduatorie (i bandi vengono rinnovati due volte all’anno) sono stilate con un indicatore della “situazione economica equivalente dell’Erp” che serve a misurare il quadro economico di ogni famiglia (14mila euro di reddito annuo “Isee Erp” il tetto per il canone d’affitto sociale; fino a 40mila per quello moderato) tenendo conto, però, non solo del patrimonio ma anche del numero dei componenti, della presenza di invalidi o dell’età. A parità di stipendio, un single esprime un bisogno inferiore rispetto a due genitori con gli stessi guadagni ma due figli a carico. Un esempio: a una persona sola con un reddito di 17mila euro viene attribuito un IseeErp di 17.000; a una famiglia con marito, moglie e un figlio di tredici anni solo 10.828. Come quei 25 appartamenti vuoti che, proprio per questo, erano stati assegnati (non regalati) alle associazioni, ci sono almeno 2.600 altri casi. Eppure Aler promette che i 1.490 alloggi che possiede e che sono inutilizzati saranno ristrutturati entro il 2011. Anche l’assessore comunale alla Casa, Gianni Verga, assicura: «Contiamo di recuperare per il prossimo anno tutti i nostri 1.100 appartamenti sfitti». Per i sindacati e l’opposizione a Palazzo Marino, però, il patrimonio pubblico lasciato vuoto è molto più consistente: «La disputa sui rom è soltanto ispirata alla ricerca di consenso a buon mercato perché in città tutti gli immobili pubblici sfitti sono almeno cinquemila - denuncia Giovanni Minali, responsabile Casa della Cgil - Il bisogno abitativo, poi, è molto maggiore e non si esaurisce alle graduatorie: almeno 80mila famiglie, in realtà, sono in cerca di un’abitazione». 
BUENOS AIRES - L'ex dittatore argentino Jorge Rafael Videla, 85 anni, è stato condannato all'ergastolo perchè riconosciuto colpevole di aver fatto sequestrare, torturare e fucilare 31 detenuti politici che erano in balia regime in un carcere di Cordoba tra l'aprile e l'ottobre del 1976, cioè poco dopo il golpe da lui guidato il 24 marzo dello stesso anno. Nella sentenza è stato stabilito anche che l'ex generale venga "trasferito immediatamente" in un penitenziario civile. In uno storico processo, nel 1985 Videla era già stato condannato all'ergastolo insieme agli ex generali che si erano succeduti nelle Giunte militari che hanno governato l'Argentina fino al 1983. Cinque anni dopo, era però tornato in libertà in seguito all'indulto decretato dall'allora presidente Carlos Menem, beneficio che ha però perduto quando, nel 2005, la Corte suprema lo ha dichiarato incostituzionale. Da allora è stato accusato per vari reati di "lesa umanità" in diverse cause e quello di Cordoba è il primo processo contro di lui ad essersi concluso concluso. Con Videla è stato condannato all'ergastolo anche l'ex generale Luciano Benjamin Menendez, sebbene per lui è stata chiesta una visita medica per sapere se può essere trasferito in un carcere civile. Sia l'ex dittatore che Menendez, intervenendo prima della sentenza, hanno assicurato che hanno agito nell'ambito di "una guerra giusta" e che l'hanno combattuta contro "i sovversivi marxisti che, per ordine dell'Unione Sovietica, e di Cuba, la sua succursale latinoamericana, volevano sottoporre il Paese al loro sistema ideologico". "Prima del golpe lo Stato aveva perso il monopolio della forza e si viveva in un far west locale", aveva sostenuto ieri Videla in un'ultima perorazione riferendosi ai sanguinosi scontri tra la Triplice A, squadroni della morte di ultradestra, e "gruppi di sovversivi" che "addestrati a Cuba e appoggiati economicamente dalla Russia scesero in campo per uccidere". "Assumo pienamente le mie responsabilità ed i miei subordinati si sono limitati a obbedire agli ordini di una guerra interna", aveva anche ribadito l'ex dittatore che, per quasi 50 minuti, aveva letto in piedi il testo che aveva preparato. Oltre al processo conclusosi a Cordoba, se ne stanno celebrando altri due: uno a Buenos Aires ed un altro a Mar del Plata, in cui almeno una cinquantina di repressori della passata dittatura (1976-1983) dovrebbero venire condannati a dure pene per i reati commessi. La maggior parte di essi non sono mai stati né giudicati né detenuti. 
NEW YORK - Il Senato degli Stati Uniti ha oggi ratificato, con un'ampia maggioranza, il Trattato Start Usa-Russia sul disarmo nucleare. Il via libera rappresenta una vittoria politica per il presidente Usa, Barack Obama. I senatori hanno votato 71 a 26 in favore del nuovo documento, punto di partenza per riavviare su un nuovo percorso le relazioni con Mosca. Il trattato è stato firmato lo scorso aprile a Praga da Barack Obama e Dmitry Medvedev. La sua ratifica era stata ostacolata da un gruppo di repubblicani che contestavano il preambolo, non vincolante, in cui si ammetteva, su richiesta di Mosca, che la difesa missilistica è interconnessa alle armi offensive strategiche. Ora il provvedimento passa alla firma definitiva di Obama. Che il trattato avesse i numeri per l'approvazione era previsto. Ieri sera infatti il nuovo Start aveva superato il voto procedurale cruciale con 67 voti a favore e 28 contrari, con 11 repubblicani che avevano votato insieme ai democratici per limitare gli emendamenti. Il trattato ridurrà a non più di 1550 le armi atomiche strategiche a disposizione di ciascuna delle due superpotenze nei prossimi sette anni. 

Il Comune annulla di sua iniziativa migliaia di multe irregolari date negli scorsi mesi, per evitare una valanga di ricorsi. È una mossa dovuta, che porta però un danno alle casse municipali. Le multe annullate sono quelle prese fra il 1 marzo e il 4 ottobre 2010 da chi abita all’interno della cerchia dei Bastioni e che per tornare a casa o andare al lavoro ha “violato” la zona Ecopass ogni giorno, magari più volte, alla guida di veicoli commerciali con regolare pass per la sosta. I cittadini che per sette mesi abbondanti sono andati avanti e indietro dall’area a pedaggio collezionando multe lo hanno fatto in buona fede. Il testo dell’ordinanza di marzo — che vieta l’entrata nell’area Ecopass ai veicoli commerciali, in determinate fasce orarie — non sembra infatti includere i loro mezzi. Eppure le multe, illogiche e contrarie a legge, sono arrivate. Fra i veicoli immatricolati “per trasporto cose” potrebbero rientrare anche tanti suv e grossi monovolume utilizzati da chi li guida per portare a scuola i figli o per fare avanti e indietro il percorso casaufficio. Ma questo non cambia il dato di fondo: quelle multe, comunque, non andavano fatte. Nel documento del 21 dicembre che annulla i verbali, tecnicamente una «determinazione di autotutela» firmata dai dirigenti di Palazzo Marino, si legge: «I proprietari di veicoli destinati al trasporto di cose che risiedono all’interno della Cerchia sono stati di fatto impossibilitati a raggiungere le proprie residenze nelle ore in cui non è loro permesso l’accesso». Un problema non da poco, scoperto però in ritardo. Palazzo Marino rinuncia così a incassare gli euro attesi dal pagamento dei verbali cancellati, a cui si somma la perdita netta delle somme già trasferite alle Poste per la notifica delle contestazioni. Su quante siano le multe annullare all’interno dello stesso Comune ci sono stime molto diverse. La direzione del settore Traffico, che fa capo all’assessore Riccardo De Corato, parla di 51 vetture interessate in tutto, e di un numero modesto di verbali emessi, che potrebbe limitarsi ad alcune centinaia. Ma nei sindacati dei vigili c’è invece chi stima in decine e decine di migliaia le multe date “per sbaglio” e ora cancellate dal colpo di spugna del Comune. Un dato certo si potrebbe avere la prossima settimana, quando si procederà alla conta di tutte delle contravvenzioni fatte nei 12 mesi. Quest’anno i vigili si aspettano che la somma dei verbali per il 2010 si fermi un po’ sotto quota 3 milioni. Ma anche in questo caso la cifra, comunque inferiore al record dei 3.2 milioni di verbali del 2008, potrebbe variare di molto alla prova dei fatti. Ognuno dei verbali da azzerare è da 78 euro, più 11 euro di spese di notifica. Poi c’è il tempo buttato via per dare quelle multe inutili dai vigili che lavorano alla controlroom, la centrale hitech dove vengono trasmesse le immagini delle telecamere Ecopass. Un patrimonio difficile da quantificare, che fa arrabbiare i sindacati. Giuseppe Falanga, dirigente di Siapol-UilFpl, attacca: «Questo provvedimento di autotutela vanifica il lavoro fatto in questi mesi da decine di agenti, e contribuisce ad aggravare i già onerosi carichi di lavoro della nostra struttura». Di altro tenore la polemica del Pd contro la giunta Moratti. Per il consigliere comunale Pierfrancesco Maran, «questo pasticcio è la prova di come questa amministrazione in tema di traffico prenda provvedimenti mal congegnati, che si prestano a infiniti ricorsi. A pagarne sono le casse del Comune e quindi la collettività, mentre la responsabilità è tutta del sindaco e dei suoi assessori». 
Esattamente undici anni fa Christian Bianconi, allora 27enne, si risvegliava in un letto dell'ospedale San Martino di Genova: "Ricordo i bellissimi occhi verdi della dottoressa che mi chiese come mi sentivo. Io sapevo cosa mi era successo e risposi: "In gamba". Anche se era curioso che a dirlo fosse uno cui avevano appena amputato sia una gamba che un braccio". Ecco, Christian Bianconi oggi, nonostante gli occhi svelino un dolore mai dimenticato, a 38 anni conserva quello stesso spirito anche quando ti racconta la sua seconda vita: una onlus aperta due anni fa per fornire protesi e tutori ai bambini amputati della Tanzania. Ma non regalargliele soltanto, perché "non volevamo creare l'ennesimo caso di parassitismo, quello che stiamo facendo è aiutarli a costruire un laboratorio e formare tecnici in modo che le protesi se le costruiscano da soli e le possano riparare direttamente loro, evitando così di ricorrere a quelle fornite dalle multinazionali del settore attraverso contributi dell'Onu ai governi, e che sono molto più care e quando si rompono sono da buttare". La prima vita di Christian finisce il 25 ottobre del 1999 nella stazione di Arenzano. Il controllore lo trova senza biglietto e lo rinchiude a chiave in uno scompartimento. Lui vuole scendere perché ha un appuntamento a casa e si cala dal finestrino. Finisce sotto le ruote e si salva per miracolo. Il controllore verrà condannato per sequestro di persona e lesioni gravissime. Con il risarcimento di un milione di euro Christian, aiutato prima dai genitori, poi dalla compagna e dalla sua bimba di cinque anni, si cura e inizia a fare il volontario per i ninos de rua in Brasile. "Dopo l'incidente mi ero fatto la promessa di aiutare i bambini mutilati - spiega Bianconi -. Vede, io posso dire che lo Stato mi ha aiutato, ad esempio con il magnifico centro protesi Inail di Budrio. Ma in Tanzania, a Mlali, dove siamo arrivati grazie ai frati cappuccini, le sole cose belle sono i bambini e i panorami. Ci sono piccoli con atroci mutilazioni effetto delle guerre anche dei paesi confinanti, provocate da mine e machete. E poi ci sono i masai, con le loro malformazioni genetiche che li costringono a camminare strisciando sui glutei". Con Openland, che ha sede a Torino, collaborano medici e tecnici ortopedici che dedicano all'associazione le loro ferie ("oggi, infatti, le nuove norme non concedono più permessi per il volontariato"), e poi ci sono gli amici di Timeforpeace, onlus di Genova che prepara gli stampi per le protesi, e ancora gli armatori Messina che trasportano gratuitamente i container. "Ogni aiuto che ci arriva è importante,  conclude Christian - sia i soldi, sia gente disposta ad impegnarsi in prima persona". Per donazioni, codice Iban: IT 15Y 03359 016001 00000008996 di Banca Prossima intestato a Associazione Openland Onlus. Tutte le informazioni su http://www.openlandonlus.org/ 
