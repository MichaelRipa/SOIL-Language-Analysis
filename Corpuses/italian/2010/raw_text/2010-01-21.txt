MILANO - Chiusura in deciso ribasso per le Borse europee, nonostante il netto  tentativo (durato per una buona metà della giornata) di segnare una seduta  positiva. Ad innervosire i mercati sono stati i timori di un possibile tentativo  di raffreddamento dell’economia cinese da parte delle autorità (dopo i dati  sulla crescita del pil nel quarto trimestre, al 10,7%, e dell’8,7% per l’intero  anno) e soprattutto dei dati contrastanti provenienti dagli Stati Uniti. Se  infatti il superindice in dicembre ha registrato un progresso dell'1,1%, in  rialzo per la nona volta consecutiva e superiore alle attese degli analisti, le  richieste settimanali di sussidi alla disoccupazione sono salite oltre le attese  (di 36mila unità). Le parole sulle banche Usa del presidente Obama hanno poi  dato il tocco finale (negativo) anche dall’altra parte dell’Atlantico, dove Wall  Street è andata giù del 2%. Alla fine, anche gli indici europei hanno ripiegato  pesantemente, ignorando peraltro i dati, migliori delle attese, della  trimestrale di Goldman Sachs. Così, Francoforte ha chiuso in  calo dell’1,79% e quasi altrettanto ha perso Parigi (meno 1,7%) seguita da  Londra, meno 1,58% e, maglia rosa nel Vecchio continente, da Piazza Affari, che  ha lasciato sul terreno l’1,08% dell’indice Ftse Mib (quello dei titoli a  maggior capitalizzazione). A livello di singoli titoli, è andata particolarmente  male per il secondo giorno consecutivo Bpm (meno 4,52%) all’indomani della  presentazione del piano industriale; venduta anche Cir (meno 3,77%) e male Fiat  (-3,46%) insieme alla controllante Exor (-3,67%) a dispetto delle parole  pronunciate il giorno prima dall'a.d. del gruppo, Sergio Marchionne, secondo il  quale "i conti del quarto trimestre e del 2009 del gruppo sono oltre le attese  del consensus degli analisti". Le azioni della casa automobilistica hanno  risentito di alcuni tagli di giudizi, da Jp Morgan (che ha rivisto la  raccomandazione da 'neutral' a 'underweight') a Bofa Merrill Lynch, che ha  declassato Fiat da 'buy' a 'neutral'. Giornata generalmente negativa per tutto  il settore bancario; tra i pochi titoli in controtendenza - tra i big - Ansaldo  Sts (+1,04%) Tenaris (+0,93%) e Fondiaria (+0,87%). Praticamente invariata  Campari (+0,07%). 
MILANO - Eni fa un passo decisivo verso l'acquisizione di riserve petrolifere in Uganda, per cui si è già impegnata a investire 1,5 miliardi. Ieri il ministro dell'energia Hillary Onek ha detto in una conferenza stampa che il suo governo sosterrà l'offerta italiana, messa a repentaglio da un tentativo in extremis di Tullow Oil, partner di Heritage nella società e che rivendica il suo diritto di prelazione. "L'Uganda bloccherà i tentativi del gruppo britannico Tullow Oil di acquisire gli asset della Heritage Oil, operazione che gli darebbe il controllo su tutte le riserve accertate del paese - ha detto il politico del paese africano -. Il governo ha il diritto di dire sì o no a qualsiasi accordo, non abbiamo ancora posto il nostro veto ma il nostro orientamento è molto chiaro: non consentiremo un processo che porterà al monopolio e per questo sosteniamo la transazione tra Heritage ed Eni". A questo punto, sembrano valere poco le parole di un portavoce del gruppo britannico: "Abbiamo già chiarito che il monopolio non ci interessa, e stiamo cercando di portare nella joint venture un socio serio e credibile". Tullow Oil e Heritage controllano la grande maggioranza delle riserve di idrocarburi accertate dell'Uganda, in una società controllata pariteticamente. Heritage ha annunciato l'intenzione di vendere il suo 50%, e a fine novembre 2009 ha sottoscritto un impegno con gli italiani per cederla, in cambio di 1,5 miliardi di dollari. Poi Tullow ha reclamato il suo diritto di prelazione e la faccenda è diventata politica. Eni è tra i maggiori operatori energetici in Africa, continente dove ha puntato molto la gestione dell'ad Paolo Scaroni. In una seduta negativa per i listini, Eni ha perso l'1,33%. In attesa di chiudere questo dossier (lunedì si svolgerà l'assemblea degli azionisti della società in vendita, e fino ad allora sono possibili rilanci) Eni ha raggiunto un accordo per comprare azioni di Mobil Oil Austria ed Esso Austria. Il loro patrimonio è una rete distributiva da 135 stazioni di servizio, le attività extrarete, le attività commerciali negli aeroporti di Vienna e Linz, la collaborazione societaria nel deposito di Salisburgo. 
WASHINGTON - Il presidente degli Stati Uniti, Barack Obama, ha proposto di fissare nuovi limiti alle dimensioni delle passività e alle pratiche di trading delle grandi banche, dicendo di voler impedire un ritorno alle "vecchie abitudini" che hanno portato al crollo finanziario. Obama si è fatto promotore di nuove regole per impedire alle banche, o alle istituzioni finanziarie a cui fanno capo delle banche, di possedere, investire o sponsorizzare un hedge fund o un fondo di private equity. Le norme, inoltre, impedirebbero alle istituzioni finanziarie di realizzare operazioni di trading proprietario, ovvero effettuate con i fondi della banca, salvo quelle funzionali ai clienti. Un funzionario della Casa Bianca, dopo il discorso di Obama, ha rimarcato il concetto: le banche potranno realizzare operazioni di trading proprietario soltanto se legate al business dei clienti. "Anche se il sistema bancario è molto più forte oggi di quanto non fosse un anno fa, sta ancora operando secondo le stesse regole che lo hanno portato in prossimità del collasso" ha detto Obama, parlando della proposta per limitare i rischi legati alla crescita eccessiva dei gruppi bancari e ai legami tra banche commerciali e fondi speculativi. Il presidente Usa si è appellato a riforme basate sul "buon senso" al fine di proteggere i contribuenti da future crisi finanziarie. Le nuove proposte, ha detto Obama, eviteranno che i contribuenti vengano "tenuti in ostaggio" da banche divenute troppo grandi per fallire e che costituiscono un rischio per l'intero sistema finanziario. Obama ha detto anche che agli istituti che beneficiano delle rete di salvataggio Usa non dovrebbe essere permesso tornare a un trading per profitto. "Non possiamo semplicemente tornare ai soliti affari", ha detto Obama, indicando la necessità di frenare gli eccessi e gli abusi che hanno fatto quasi crollare il sistema finanziario. Il discorso di Obama si è tradotto in un crollo dei titoli bancari: JP Morgan Chase & Co arretra di oltre cinque punti percentuali, Citigroup di quasi il 6% e Bank of America del 6,5% circa. Goldman Sachs, che oggi ha comunicato una trimestrale con risultati migliori delle attese, lascia sul terreno quasi il 5%. 
ROMA - Nessun vincitore con "6", né con "5+1" e nemmeno con "5 Superstar" al concorso del Superenalotto di questa sera. I vincitori con 5 punti sono venti, e ognuno ha incassato 39.303,91 euro. Questa la combinazione vincente: 11; 21; 53; 62; 63; 68; Jolly 10; Superstar 85. Per il prossimo concorso il jackpot sale a 127,7 milioni di euro, seconda posizione nella classifica delle vincite più alte di tutti i tempi. 
ROMA  - C'è gran fermento a Trigoria in vista della sfida di sabato sera in casa della Juventus e per Claudio Ranieri dal campo arrivano buone notizie. Piano piano il tecnico giallorosso sta recuperando tutti gli infortunati (ormai solo Okaka e Tonetto mancano all'appello). PROVE DI TRIDENTE - L'allenatore sta provando diverse soluzioni tattiche per provare ad espugnare Torino, compreso il tridente: Ranieri ha testato la formula con Mirko Vucinic al fianco di fianco di Totti e Toni, per poi sostituire il montenegrino con Jeremy Menez. Crescono a vista d'occhio, quindi, le probabilità che i due campioni del mondo scendano in campo dal primo minuto all'Olimpico di Torino: per Totti vorrebbe dire il rientro in campo dopo oltre un mese, dal momento che il capitano manca da Roma-Parma del 20 dicembre scorso. IL REAL VUOLE DE ROSSI - Il lavoro è disturbato solo dal brusio delle voci di mercato. Dalla Spagna, precisamente dalle colonne di 'As', rimbalza la notizia di un assalto del Real Madrid a Daniele De Rossi, che dovrebbe concretizzarsi nella prossima estate. Secondo l'edizione online del quotidiano sportivo, il centrocampista giallorosso, "nonostante la ferrea posizione della Roma, il giocatore non vede l'ora di venire a Madrid". Anche il Presidente Florentino Perez sarebbe ben determinato a concludere l'affare, anche se, come precisa sempre 'As', "la squadra giallorossa considera il giocatore la bandiera del club e non lo cederà mai per meno di 40 milioni di euro". ZENIT SU MENEZ - Radiomercato non si preoccupa solo del centrocampista della Nazionale: secondo il quotidiano russo "Sport Express", infatti, Jeremy Menez sarebbe nel mirino dello Zenit San Pietroburgo, squadra allenata dall'ex tecnico giallorosso Luciano Spalletti. Lo Zenit vorrebbe concludere la trattativa già nella finestra di gennaio per accontentare il suo nuovo allenatore. Leggi i commenti I commenti dei lettori 
ROMA - E' unitaria e bipartisan la mozione presentata nel Consiglio comunale di Roma con la quale si ufficializza la candidatura della capitale alle Olimpiadi 2020. Un'unità di intenti suggellata dal voto finale, che l'ha approvata all'unanimità, na anche dalla stretta di mano, incorniciata con un applauso, tra il sindaco di Roma, Gianni Alemanno, e il suo ex sfidante nella corsa al Campidoglio, Francesco Rutelli, primo firmatario del documento che, tuttavia, non reca in calce la firma del gruppo misto. Il documento, approvato oggi  in Aula, alla presenza dei presidenti di municipio, delle federazioni sportive, del Coni, di atleti italiani e romani e delle autorità civili e militari, impegna il sindaco a presentare al Coni la candidatura della città ad ospitare le Olimpiadi e i giochi Paralimpici formando un Comitato promotore in grado di garantire il miglior progetto di candidatura a livello internazionale. Inoltre, è previsto l'impegno a coinvolgere tutte le realtà utilizzando al meglio l'esperienza accumulata, a lavorare perchè le Olimpiadi lascino un patrimonio di impianti stabili e utilizzati dalla città, a istituire un Comitato organizzatore di alto livello che vigili sulla trasparenza delle procedure. Inoltre, si chiede di risolvere tutte le questioni aperte riguardo alle infrastrutture sportive della capitale e a coordinare tale programma con il nuovo piano regolatore generale. Il primo firmatario, Francesco Rutelli, ha parlato della necessità "di grande lealtà nella sfida con Venezia, perchè non tocca a Roma dare giudizi sulle città concorrenti. Bisogna fare tesoro delle Olimpiadi del 1960 che furono moderne ma a misura d'uomo". Leggi i commenti I commenti dei lettori 
Una funzionaria del Comune di Montecatini Terme è stata uccisa nel pomeriggio da un uomo che le ha sparato un colpo di pistola alla testa all'interno del municipio. La vittima si chiamava Giovanna Piattelli ed aveva 60 anni. L'omicida si chiamava Silvano Condotti, aveva 55 anni ed era  originario del senese. Abitava vicino all'ippodromo di Montecatini. Si sarebbe  sparato sul terrazzo di casa alla vista delle auto della polizia che venivano a  cercarlo. Condotti aveva lavorato come autista di scuolabus per il Comune di Montecatini. Sempre secondo quanto emerso, la procedura del licenziamento si sarebbe conclusa nel 2004. La funzionaria uccisa era dirigente dei servizi scolastici. Condotti, che sembra fosse caduto in depressione, forse la riteneva artefice della perdita del lavoro. Secondo una prima ricostruzione, la Piattelli è stata uccisa da un unico colpo di pistola ed è morta in ospedale. L'omicidio sarebbe avvenuto nel suo ufficio. Lo sparo è stato udito dagli altri dipendenti comunali che sono accorsi nella stanza della dirigente dopo essere rimasti per qualche minuto barricati dentro le proprie stanze nel timore che l'uomo facesse ancora fuoco.  "Temevano che l'uomo fosse ancora all'interno della sede", racconta il sindaco, Giuseppe Bellandi, che sta rientrando in tutta fretta a Montecatini di ritorno da un impegno fuori città. Bruna Piattelli era impiegata in Comune da molti anni. "Una persona stupenda - dice il sindaco Bellandi - di grande gentilezza e disponibilità, un'amica oltre che una dipendente". 
MONTECATINI TERME (Pistoia) - E' entrato nella sede del Municipio di Montecatini Terme (Pistoia) armato di pistola, si è diretto nell'ufficio servizi scolastici e ha sparato alla dirigente Giovanna Piattelli, 60anni, uccidendola con un colpo alla testa. L'assassino, Silvano Condotti di 55 anni, era stato licenziato nel 2004 dal Comune di Montecatini, dove svolgeva la professione di autista degli scuolabus. Dopo aver ucciso la ex collega, l'uomo è rientrato nella sua abitazione, e si è sparato con la stessa arma. Il corpo senza vita è stato trovato dalla polizia, che si era messa sulle sue tracce. Ci sarebbero state incomprensioni e rancori risalenti ad anni addietro, alla base dell'omicidio-suicidio che oggi pomeriggio ha scosso la tranquilla città termale in provincia di Pistoia. Il killer è entrato nel municipio intorno alle 16.15. Sono stati attimi di terrore: si temeva che l'uomo volesse compiere una strage tra i suoi ex colleghi. I quali, presi dal panico, si sono barricati per lunghi minuti nei loro uffici. Dopo l'omicidio, le forze dell'ordine hanno posto sotto tutela alcuni dipendenti comunali e anche l'ex sindaco Ettore Severi, per paura che Condotti volesse colpire anche lui. All'epoca del licenziamento dell'autista di scuolabus, infatti, il Comune era retto dalla giunta guidata da Severi. Ma l'uomo si era già dato alla fuga. La polizia aveva immediatamente iniziato una caccia all'uomo, istituendo posti di blocco. Silvano Condotti, invece, era rientrato a casa: si è sparato un colpo di pistola quando ha visto che la sua abitazione era stata circondata da uomini della squadra mobile di Pistoia andati a cercarlo dopo l'omicidio. Gli agenti lo avrebbero visto chiaramente ad una finestra rivolgere l'arma verso se stesso e far scattare il grilletto. L'uomo, sposato e padre di un figlio, in quel momento era solo in casa. Silvano Condotti aveva lasciato un biglietto in cui prefigurava un progetto per vendicarsi del licenziamento dal Comune. La polizia ha trovato nella casa dell'uomo un breve scritto con riferimenti alle persone da lui ritenute responsabili del licenziamento, fra cui l'ex sindaco Ettore Severi e la funzionaria Giovanna Piattelli uccisa oggi. Nello stesso biglietto Condotti ipotizzava anche il suo suicidio: "Questa è la prima, poi verrà la parte più difficile", scriveva. All'origine del licenziamento dell'ex autista, assunto nel 2000, la denuncia due anni dopo di un genitore per uno schiaffo ad un bambino. Condotti era stato sospeso cautelativamente e poi, dopo la condanna penale, era partita la procedura per il licenziamento, avvenuto nel 2004. L'uomo, però, non si era mai rassegnato. A novembre scorso Silvano Condotti aveva perso il ricorso in appello per la causa promossa contro il Comune di Montecatini in seguito al suo licenziamento. E' quanto ha spiegato il legale dell'amministrazione comunale. Si aspettavano a breve, è stato ancora spiegato, le motivazioni della sentenza. Tra le azioni intentate dall'uomo per riavere il suo posto in Comune anche una causa, nel 2004, con una richiesta di risarcimento per danni morali pari a 45 mila euro. Causa persa però in primo grado e poi, a novembre scorso, in appello. "Si sentiva un perseguitato - ha spiegato l'ex sindaco di Montecatini, Ettore Severi - e aveva iniziato una causa contro il Comune. Dopo il suo licenziamento si tentò una riconciliazione per riprenderlo a lavorare in Comune con altre mansioni, ma lui voleva tornare a guidare lo scuolabus. Sapevamo tutti che aveva dei problemi ma nessuno poteva mai immaginare che arrivasse a tanto". Come faceva spesso, per manifestare le sue ragioni, anche stamani Condotti si era presentato negli uffici comunali - nonostante fossero passati quasi 6 anni da quel licenziamento - per lamentarsi. Stamani ha anche parlato con Giovanna Piattelli, poi nel pomeriggio poco prima delle 16 è andato nella stanza dell'impiegata e ha fatto fuoco con la sua pistola, una calibro 45. La sua presenza nella sede comunale non aveva destato sorpresa perché abitualmente veniva visto all'interno del municipio. Alcuni impiegati, fra cui la segretaria della Piattelli, lo hanno subito riconosciuto mentre scappava per le scale per andare a rifugiarsi in casa, dove si è poi tolto la vita. Il sindaco della città termale, Giuseppe Bellandi ha proclamato il lutto cittadino. 
Non 46 a 40 ma 153 a 127: forse la classifica di serie A dovremmo riscriverla così, in milioni di euro anziché in punti. Centocinquanta milioni di ricchi stipendi (e al al netto delle tasse) all'Inter, contro i 125 del Milan: per avere il lordo  -  quanto cioè le società spendono realmente  -  bisogna quasi raddoppiare quelle cifre. Se lo scudetto passa da San Siro e dal derby tra le due milanesi, sia chiaro che sono i soldi spesso a fare la differenza con tutto il resto del calcio italiano. Se poi capita, altrove, che i soldi siano pure spesi male, allora il patatrac è grosso: i 50 milioni buttati sul mercato e i 115 abbondanti spesi in stipendi dalla Juve (terzo monte ingaggi della serie A) non fanno più del quinto posto. Brutta storia... Poi, oltre ai soldi, certo, c'è anche il resto: i marcantoni di Mourinho e i ballerini di Leonardo, le punizioni di Sneeijder e quelle di Pirlo, i dribbling di Balotelli e quelli di Ronaldinho, ma i soldi contano sempre di più eccome. E alla fine fanno la differenza. GUARDA LA TABELLA Lo scudetto domenica sera si gioca sul tavolo delle più ricche e delle più spendaccione società italiane. Non saranno come il paradiso  -  per i calciatori... - del Barcellona o del Real Madrid, cui hanno venduto sette mesi fa Ibrahimovic e Kakà, i loro pezzi migliori e più costosi, ma è pur sempre un calcio di super lusso. L'addio di Kakà ha significato non solo 65 milioni di ossigeno puro per il Milan ma soprattutto il risparmio di una decina di milioni di euro di ingaggio all'anno. Lo stesso per Ibrahimovic la cui cessione al Barcellona ha fruttato 75 milioni di euro (di cui 20 sotto la forma dello scambio con Eto'o) e il risparmio di un stipendio monstre da almeno 12 milioni di euro l'anno. A Barcellona Ibra, ufficialmente, prende addirittura di meno, dice che l'ha fatto per la voglia di vincere la Champions: voi ci credete? L'Inter ha una perdita d'esercizio ufficiale di 154,4 milioni di euro, mentre il Milan nell'ultimo bilancio ha accumulato circa 67 milioni di passivo. Gli allarmi sono suonati addirittura prima in casa Milan, dove i figli di Berlusconi hanno convinto il padre a frenare, tant'è vero che alla cessione di Kakà non sono corrisposti acquisti importanti (Huntelaar...). E addirittura sono circolate clamorose ipotesi di vendita del club dopo oltre 20 anni di gestione Berlusconi. In ogni caso, nonostante la cessione dei giocatori più costosi, Inter e Milan hanno pur sempre nei libri contabili gli stipendi record della serie A. Samuel Eto'o - primo in Italia - ne incassa almeno una decina netti (sempre meno di Ibra...), per non essere poi disponibile nella partita più importante del campionato (è impegnato col Camerun in Coppa d'Africa, con gran dispetto di Mourinho). Ronaldinho - secondo in Italia - guadagna quasi 8 milioni l'anno, ma dopo il campionato stupendo giocato fino ad ora  -  e chi se lo aspettava? - già si parla di nuovo contratto. E sarà un braccio di ferro perché Galliani cifre superiori non le sborsa più tanto facilmente. All'Inter lo stipendio medio è tra i 3,5 e i 4 milioni; al Milan un po' più basso, 2,5-3. Il Milan ha cominciato a inserire calciatori del vivaio (Abate, Antonini) che non arrivano al milione di euro. Nell'Inter il meno caro  -  nel giro dei titolari - è Santon, ma già Balotelli presto costerà molto più del milione e mezzo che prende adesso. Anche in panchina c'è stata un'inversione di tendenza, ma solo al Milan: Mourinho con i suoi 11 milioni di euro è uno degli allenatori più pagati al mondo, ma non il più pagato (in testa alla classifica ci sarebbe Scolari con oltre 16 milioni ora allenatore, pensate un po', degli uzbeki del Bunyokdor e che ancora gode addirittura dei soldi presi dal Chelsea), mentre la sostituzione di Ancelotti con Leonardo fu dovuta anche a motivi economici. Carletto guadagnava oltre 5 milioni netti l'anno, Leonardo non arriva a 2, almeno cinque volte meno di Mourinho. Inter e Milan hanno cominciato a frenare - i rossoneri anche un po' più decisamente - ma hanno pur sempre potenzialità enormi rispetto agli altri. In Inghilterra la bolla Premier League sta ormai scoppiando: il simbolo è il Manchester con oltre 800 milioni di euro di debiti. In Italia il calcio ha attraversato crisi cicliche, da cui squadre come Fiorentina, Lazio e Napoli sono venute fuori acrobaticamente. In ogni caso il cosiddetto spalma-debiti fiscale dette una bella mano a tutti. Se nel calcio italiano  -  e non è proprio così impossibile - un giorno dovesse arrivare come una mannaia la "regola Platini" che presto in Uefa vieterà alle squadre  -  pena la non iscrizione alle competizioni  -  di spendere più di quanto incassano, l'Inter, il Milan e molti altri club si troverebbero in pratica bloccati, incapaci di uscire dal labirinto dei loro stessi conti. Unica possibilità sarebbe tagliare proprio quei superingaggi su cui ora puntano tutto. L'intero monte stipendi dell'Inter (153 milioni) è almeno il 20% in più di quello del Milan (127), il 35% più della Juve (110), più del doppio di quello della Roma (70), 5 volte quello del Palermo (30) e 10 quello del Cagliari (15). Finché dura... Leggi i commenti I commenti dei lettori 
