GENOVA - I partigiani chiamano a raccolta "donne, uomini e giovani" perché, "coscienti della deriva anticostituzionale in atto" verso un sistema "autoritario e personale", usino tutti l'arma del voto. Un resistente di 89 anni come Raimondo Ricci, presidente nazionale dell'Anpi, lancia un appello pubblico inedito a una vera e propria mobilitazione, attraverso il voto alle regionali "al fine di contribuire al successo delle forze di opposizione all'attuale governo". "Finora questi appelli li abbiamo sempre indirizzati all'interno dell'associazione", spiega Ricci a Repubblica, "ma adesso è giusto uscire fuori, ri-volgersi a chiunque condivida i nostri valori". Alle elezioni bisogna andare a votare, scrive il presidente dell'Anpi, "perché si risveglino le coscienze e si abbandoni l'indifferenza verso la politica"; ma soprattutto, che quel voto sia "efficace e coerente con gli ideali e i principi che ispirano l'impegno politico della nostra associazione, al fine di contribuire al successo delle forze di opposizione all'attuale governo", un esecutivo "indifferente ai problemi reali della crisi", ma anche demagogo e populista, che "sta operando un pericoloso mutamento del nostro sistema democratico parlamentare verso un sistema autoritario e personale; un vero e proprio mutamento di regime che può avere, e in parte ha già avuto, gravissime conseguenze per l'intera comunità nazionale, tali da rievocare un pericoloso e persino drammatico passato". Il fantasma del fascismo è reale, avverte Ricci, internato nei lager, avvocato e già senatore Pci; per questo l'appello si rivolge "a tutti i nostri concittadini, indipendentemente dalle loro idee e dalla loro collocazione politica" perché si comprenda "la natura vera della situazione in atto, e si realizzi una generale ripresa di condivisione, dignità e progresso del nostro paese" in base a forme e limiti previsti nella Costituzione. E siccome "tutela del lavoro, rispetto e promozione dei diritti inalienabili, rispetto delle istituzioni", dal Quirinale alla magistratura, sono "beni preziosi che devono essere condivisi e salvaguardati", bisogna andare a votare, senza esitazioni; "riservando il proprio voto alle liste e ai candidati che ai principi e alle regole della Costituzione ispirano i loro comportamenti e i loro programmi". Leggi i commenti I commenti dei lettori 
ROMA - Il giallo del cadavere senza testa è stato risolto nel giro di una giornata. In serata sono scattate le manette per l'assassino dell'immigrato indiano decapitato la scorsa notte in una baracca sulla spiaggia di Tor San Lorenzo, a pochi chilometri da Roma. L'assassino è un connazionale della vittima, di 38 anni, fermato dai Carabinieri dopo alcune ore di interrogatorio ed accusato di omicidio volontario e occultamento di una parte di cadavere. Gli investigatori dell'Arma infatti non hanno ancora trovato la testa dell'immigrato indiano, tagliata dal suo assassino con numerosi colpi d'accetta. All'origine dell'efferato omicidio, secondo quanto ricostruito dai carabinieri del gruppo di Frascati, coordinati dal colonnello Rosario Castello, ci sarebbero alcuni motivi legati alla convivenza dei due nella baracca sulla spiaggia. Ma, sempre secondo le testimonianze di altri immigrati indiani, ci sarebbe soprattutto il fatto che i due molto spesso erano ubriachi e lo erano soprattutto ieri sera tardi quando sono stati visti litigare da alcuni connazionali. La vittima e il suo carnefice non avevano precedenti penali ed erano entrati in Italia da pochi mesi e saltuariamente lavoravano come braccianti nelle campagne della zona. L'immigrato responsabile dell'omicidio è stato fermato a Tor San Lorenzo con i vestiti ancora sporchi di sangue. Domani unità cinofile e carabinieri del nucleo subacquei torneranno a cercare la testa dell'indiano decapitato. 
NAPOLI - Dunque la stagione della Fiorentina ha ancora un senso. La squadra di Prandelli vince a Napoli con un netto 3-1, dando segnali importanti dopo l'eliminazione beffa con il Bayern: su tutti, la grande personalità dimostrata nel capovolgere una situazione difficile. Complesso il discorso sul Napoli. La squadra, al secondo ko in fila ed alla settima gara senza vittorie, rischia l'Europa e finisce anche l'effetto notte del San Paolo (42 incontri senza perdere alla luce dei riflettori, l'ultimo ko nel 2004). A livello fisico i partenopei sembrano averne ancora, ma la cura tutta grinta di Mazzarri sembra non bastare più. E poi c'è il classico episodio: netto un fallo da rigore (sull'1-0 per il Napoli) di Felipe su Lavezzi, sul quale l'arbitro Banti glissa. TOCCA A DENIS - Interessante l'analisi dell'approccio tattico. Mazzarri compie una scelta drastica, dando peso all'attacco con l'ariete Denis, preferito a Quagliarella, sostenuto tra le linee da Lavezzi e Hamsik. Prandelli gioca la carta della cautela, avanzando Gobbi in mediana per un 4-4-1-1 imperniato sulle giocate di Jovetic alle spalle di Gilardino. IL GIOCO AEREO DEL NAPOLI - Proprio il montenegrino inizia in maniera spigliata la gara, trascinando nell'atteggiamento tutta la squadra. Buna la manovra della Fiorentina, anche se a conti fatti l'unico mezzo brivido lo dà un tocco di mano in area di Rinaudo - giudicato giustamente involontario  -  su conclusione dello stesso Jovetic. Sul versante opposto, il Napoli entra in scena nella seconda metà della ripresa. La chiave è la fascia destra, dove Maggio trova terreno fertile sul binario curato da Gobbi e Pasqual. La Fiorentina inoltre soffre sui palloni alti. Frey è bravissimo su un colpo di testa di Denis, a seguire poco opportunamente altruista: alla battuta comoda verso la porta viene un assist al centro, peraltro neanche sfruttato. IL RITORNO DI LAVEZZI  - L'uomo 'nuovò del Napoli nella ripresa è Lavezzi. L'argentino torna a sbloccarsi davanti al proprio pubblico dopo un anno, deviando di testa alle spalle di Frey una pennellata da destra di Maggio. I partenopei dominano le fasce, sfiorano il raddoppio sul già citato rigore negato a Lavezzi  -  sarebbe stata anche espulsione di Felipe -, poi però la gara cambia. CI PENSA GILARDINO  - Prandelli azzecca le mosse vincenti. Dentro Babacar che solleva dalla solitudine Gilardino, decentramento di Jovetic e Gobbi arretrato a fare la fase difensiva. La mossa funziona subito: Babacar è una piovra su una palla difficilissima, offerta a Jovetic sul cui cross Gilardino fulmina di testa De Sanctis. Inizia la classica fase in cui nessuno si accontenta (neanche i tecnici, che vogliono la qualità di Cigarini e Montolivo), con l'equilibrio rotto nel finale. Gilardino sotto misura devia in rete dopo una sponda a seguire di Jovetic, poi lo stesso montenegrino, con De Sanctis a spasso nell'area viola, chiude i giochi un contropiede ''uno contro zero'' iniziato da Babacar. Fiorentina batte Napoli 3-1 (0-0) Napoli (3-4-3): De Sanctis, Campagnaro, Rinaudo, Aronica, Maggio, Pazienza (20' st Cigarini), Gargano, Zuniga (42' st Bogliacino), Hamsik, Lavezzi, Denis (30' st Quagliarella ). (1 Iezzo, 33 Rullo, 91 Maiello, 35 Liccardo). All.: Mazzarri Fiorentina (4-3-2-1): Frey, Comotto (11' st De Silvestri), Kroldrup, Felipe, Gobbi, Bolatti (18' st Montolivo), Donadel, Pasqual (11' st Babacar), Santana, Jovetic, Gilardino. (35 Avramov, 48 Masi, 15 C. Zanetti, 22 Ljajic) All.: Prandelli Arbitro: Banti di Livorno Reti: nel st 2' Lavezzi; 15' e 41' Gilardino; 49' Jovetic. Angoli: 6-5 per il Napoli. Recupero: 1' e 5'. Ammoniti: Pazienza e Lavezzi per comportamento non regolamentare; Felipe per scorrettezze; Comotto per proteste.. Spettatori: 30 mila. Leggi i commenti I commenti dei lettori 
NAPOLI - Dopo la vittoria sul Napoli, Cesare Prandelli loda l'atteggiamento della squadra: "Era determinante voler scendere su questo campo per fare la partita. Questa vittoria è un messaggio che questa squadra ha dato a se stessa, i ragazzi, dal punto di vista caratteriale, sono stati straordinari". Fino al gol del pareggio di Gilardino, la squadra aveva stentato: "Mentalmente siamo una squadra che quando pensa di gestire o difendere senza l'aggressione giusta, sistematicamente va in difficoltà - continua - Quando invece abbiamo il baricentro altro, quando siamo corti, ci liberiamo anche mentalmente, pensiamo solo a essere ordinati e a ripartire. Stasera non siamo partiti male, ma giocavamo troppo sui piedi dei compagni anziché attaccare in profondità". ''IL RIGORE C'ERA'' - I cambi effettuati dal tecnico hanno comunque sortito gli effetti sperati: "E' un rischio giocare subito con le tre punte, non siamo abituati a giocare in questo modo. Giocando in questo maniera si rischia tanto, poi abbiamo deciso di farlo e siamo stati premiati" Buono l'impatto di Babacar: "E' giovane e va fatto crescere. Meglio lui di Keirrison? Babacar si sta allenando con noi da questa estate, conosce i movimenti, le posizioni e poi sono due giocatori completamente diversi, non si possono paragonare". Sul fallo da rigore di Felipe su Lavezzi: "Il fallo c'era, niente da dire" GILA PER L'EUROPA - "Questa vittoria è una delle più importanti ottenute in questo campionato, volevamo fare una grande partita, volevamo vincere ed è andata così". Così Alberto Gilardino ai microfoni Sky. "Abbiamo conquistato tre punti importanti su un campo difficile - ha aggiunto - abbiamo fatto tutti una grande gara. L'Europa? Noi ci crediamo e da qui alla fine ci proviamo. Quest'anno è stato caratterizzato da alti e bassi anche perchè eravamo impegnati su tre fronti. Ora però ci proviamo". Leggi i commenti I commenti dei lettori 
NAPOLI - Mazzarri loda i suoi nonostante il ko con la Fiorentina: ''Il Napoli ha fatto una grande gara, conducendola sempre ad eccezione del primo dieci minuti. Se non ci fosse il risultato negativo, ai punti avremo meritato la vittoria. Siamo stati penalizzati da episodi come quello del rigore negato a Lavezzi, la Fiorentina nel secondo tempo non ha creato quasi niente''. La scelta di Denis: ''E' in forma, giusto che giocasse. Quagliarella? Erano un paio di partite che era un po' giù, ma ha giocato bene lo spezzone di partita in cui l'ho inserito''. Napoli brillante sugli esterni: ''Si, anche Zuniga ha fatto una buona partita. Certo, manca Dossena che stava recuperando la forma fisica ottimale ma si è infortunato'' DE LAURENTIIS SARCASTICO - Sarcastico il presidente De Laurentiis ai microfoni di Sky. ''Non posso dire nulla ai giocatori, che hanno giocato molto bene. Il rigore su Lavezzi? Certo sul 2-0 la Fiorentina sarebbe andata alla deriva. Non mi sono inquietato per l'episodio del rigore, gli arbitri sono questi o si accettano oppure vendo tutto e torno a fare solo il produttore cinematografico" De Laurentiis aggiunge: "In un'altra sede si possono manifestare le proprie ragioni ma già so che sono seduto ad un tavolo di sordi.  Un giorno, a fine campionato, dirò pacatamente come stanno le cose e quello che penso. Questo è un Paese che è vecchio, è superato. Non lo volete capire. Noi vogliamo continuare ad insegnare ai nostri figli a come essere fuori dalla contemporaneità. E andiamo avanti così. Qui il calcio è il massimo sport e deve essere di esempio per i giovani. Invece è governato da gente ultracentenaria come mentalità e così non si va da nessuna parte" Leggi i commenti I commenti dei lettori 
KABUL - Cinque diversi attentati simultanei, di cui almeno due portati a termine da attentatori suicidi, hanno scosso il centro della città afghana di Kandahar. Secondo l'emittente televisiva americana Cnn, almeno 35 persone sono morte, fra loro diversi agenti di polizia, e 47 sono ferite. Ma il bilancio delle vittime è provvisorio. Il primo kamikaze sarebbe entrato in azione davanti al principale carcere della città. Sono ancora molte le persone rimaste intrappolate tra le macerie di alcuni edifici crollati. Poi ci sono state altre esplosioni, di cui una davanti al quartier generale della polizia e l'altra non lontano dalla residenza del governatore provinciale, il fratello del presidente Hamid Karzai. 
ROMA - La sconfitta che non t'aspetti: la Pepsi Caserta si distrae e Teramo ne approfitta espugnando un campo tradizionalmente non facile come il Palamaggiò. Eppure la partita sulla carta si presentava con un pronostico pressoché scontato: la seconda in classifica (appunto Caserta) che affronta in casa la 16/a in graduatoria. Eppure è accaduto che dopo un buon avvio (21-18 il primo quarto) la Pepsi si sia smarrita e ci abbia lasciato le penne. Teramo ha infatti stretto le maglie difensive e Caserta ha cominciato a picchiare in testa andando in crisi, psicologica ancor più che tecnica, al tiro. Non ne metteva uno che sia uno (alla fine 5/23 da tre totale...) e la Banca Teras prendeva il comando sostenuta da Poeta (8 punti, ma +16 di valutazione), Diener (12 punti, con 10 rimbalzi e 2/4 da tre) e Jurac. Il secondo quarto si chiudeva 30-35 per gli ospiti (parziale di 9-17). La frittata casertana era fatta. La Pepsi restava agganciata alla partita ma non riusciva neanche a mettere il sale sulla coda dei teramani, anche perché s'ostinava, non trovando varchi nella difesa ospite, a tentare la conclusione dalla lunga distanza, col risultato di suicidarsi. Pepsi Caserta - Banca Tercas Teramo 59-67 (21-18, 30-35, 40-49) PEPSI: Cardinale n.e., Koszarek 2, Parrillo n.e., Di Bella 4, Michelori 11, Bowers 4, Doornekamp 3, Marquis 8, Ere 11, Zamo n.e., Martin 3, Jones 13. All. Stefano Sacripanti BANCA TERCAS: Hoover 7, Valentino n.e., Jones 11, Poeta 8, Amoroso 7, Marino 0, Young 8, Lulli 4, Cerella n.e., Diener 12, Stanescu 0, Jurak 10. All. Andrea Capobianco Arbitri: Sabetta, Pozzana, Biggi. Note: Tiri da due: Pepsi 14/32, Banca Tercas 17/30. Tiri da tre: Pepsi 5/23, Banca Tercas 5/19. Tiri liberi: Pepsi 16/23, Banca Tercas 18/18. Falli: Pepsi 23, Banca Tercas 18. Spettatori: 4229 per un incasso di 32mila euro. NAPOLI-BABY NON SFIGURA - Nell'altro anticipo vittoria scontata per Montegranaro (ottava consecutiva), che aggancia al secondo posto Caserta. Contro Napoli finisce 141-82. Il pubblico di casa si è addirittura entusiasmato per la squadra partenopea, che non ha mollato neanche un attimo davanti ai giganti di casa che da giocatori maturi, non si sono impegnati più di tanto. Sennò sarebbe stato tragicomicamente facile per loro stabilire un'altra manciata di record . Sigma Coatings Montegranaro - Nuova AMG Sebastiani 141-82 (35-17;70-35;104-55). SIGMA COATINGS MONTEGRANARO: Nasini31, Antonutti 19, Cavaliero 11, Marquinhos 7, Filloy 4, Maestranzi 13, Lupi 14, Lechthaler 20, Tsaldaris, Cinciarini 14, Brunner ne, Ivanov 8. All.: Frates. NUOVA AMG SEBASTIANI: Labonia 8, Bellini 6, Ciavorroni 21, Di Battista 7, Brandi 2, Fabri 5, Fabrizi 5, Cattani 4, Gunnella 10, Giovannelli 14. All.Pasquini. Arbitri: Paolo Taurini, Sardella Gianluca, Capurro Renato. Note: Tiri liberi: Sigma Coatings Montegranaro 8/9, Nuova Amg Sebastiani 0/0; Tiri da tre: Sigma Coatings Montegranaro 9/29, Nuova Amg Sebastiani 6/36; Rimbalzi: Sigma Coatings Montegranaro 62, Nuova Amg Sebastiani 32. Usciti per cinque falli: nessuno Spettatori: 1500. Incasso: ingresso gratuito. Leggi i commenti I commenti dei lettori 
ANCHE la motocicletta da enduro di Michele, che lo ha scarrozzato sulla sabbia del Senegal, in via del Torchio è costretta a rallentare. L’asfalto si sbriciola, la ghiaia rappresenta un rischio troppo grande anche per gomme tassellate che hanno conosciuto il deserto. E Michele, motociclista veterano, lo ha imparato a sue spese. «Quando sulla strada si crea il brecciolino, se freni cadi - dice, ricordando vecchi lividi e sbucciature - c’è poco da fare». E di brecciolino, le traverse di via Torino sono piene. Le buche aperte nell’asfalto sono antiche, rattoppate alla bell’e meglio in momenti diversi, con colate successive di asfalto freddo. L’effetto visivo è deprimente: cinque o sei pezze sovrapposte di grigio di colori diversi, aggiunte nel tempo, che con il gelo degli scorsi mesi sono andate in pezzi. «In inverno è impossibile riparare davvero le strade - ripete l’assessore comunale ai Lavori pubblici Bruno Simini, peraltro motociclista - quest’anno faremo investimenti importanti, ma i lavori strutturali di rifacimento del manto si possono fare solo in estate col caldo». È vero. Intanto, però, le pezze non reggono. E dopo pochi giorni dagli interventi tampone delle squadre di emergenza del Comune, le buche tornano alla luce del sole. Succede in via Argelati come in via Larga, fino alla periferia più estrema: per ciclisti e motociclisti, a Milano le strade sono un percorso a ostacoli. A Quarto Oggiaro la condizione del manto è penosa al punto che il consigliere comunale Raffaele Grassi (di professione tassista) nei giorni scorsi ha presentato due interrogazioni per sapere se il Comune «intenda finalmente cercare una qualche soluzione al dissesto del fondo delle vie Buzzati, Marelli e Ungaretti». Sono tutte strade groviera, e non da oggi: la prima richiesta, identica, Grassi la ha fatta nel luglio 2006, e nulla da allora è cambiato. C’è chi con la buca sotto casa ha imparato a convivere, come i residenti di via Donizetti. Da tempo, anzi «da sempre» come dice una sconfortata ciclista con bimbo sul seggiolino, assistono all’evolversi di uno dei crateri più tenaci della città, aperto all’incrocio con corso Monforte. «L’anno scorso era un buco e basta - racconta la donna - in estate è stato riempito di asfalto che si è poi sbriciolato, e ora è diventata una specie di pozzanghera piena di sabbia. Era così anche due anni fa, prima che si aprisse del tutto». Si aspetta la prossima metamorfosi della buca, fino a quando qualcuno non si deciderà a colare asfalto in grado di reggere. In corso San Gottardo, all’altezza dell’incrocio con via Conchetta, a separare l’asfalto dalle rotaie del tram è una buca a forma di limone lunga cinquanta centimetri. Poco più avanti, in via Meda, le buche a bordo rotaia sono decine, e creano un'unica superficie piena di gibolli. A vederle da lontano sembra che l’asfalto sia un blob liquido. In piazza Belfanti - la porta della città per chi viene in autostrada da Genova - la buca più vistosa ha un’insolita forma allungata, come il taglio di un rasoio, e si estende per metri. In via Larga, sotto alla torre Velasca, l’asfalto è una specie di collage di pezze posate in momenti diversi, separate fra loro da fessure profonde. Le strisce pedonali sono state disegnate sopra al patchwork di bitumi differenti, con un effetto visivo grottesco. In Internet esiste una mappa interattiva, aggiornata da motociclisti che hanno a cuore la salute propria e altrui, che indica la distribuzione delle buche più pericolose in città. Le bandierine blu che segnalano il pericolo sono decine, e sono ovunque: piazza Firenze, piazza Coriolano, via Varesina. «L’impressione è che ogni anno la situazione delle buche peggiori - dice Andrea Trentini, inventore del sito web e fondatore dell’associazione Motocivismo - non si può ogni volta prendersela con neve e pioggia, l’unica vera spiegazione è la scarsa qualità dell’asfalto». Che il problema sia strutturale, lo sostiene anche l’opposizione in consiglio comunale: «Bisogna decidersi finalmente a bandire gare che tengano conto anche della qualità del lavoro - dice Maurizio Baruffi, consigliere del Pd - non si può dare appalti ad aziende che per spendere meno posano asfalto di qualità infima». Ma non è solo l’asfalto a soffrire: neve e acqua colano fra i massi del pavé, e ne stravolgono le geometrie. Se in via Torino i masselli della pavimentazione sono sfasati da sempre, e la loro indisciplina sembra resistere a ogni tentativo di allineamento, in via Amadeo e via Beato Angelico a dissestare il pavé è stato il passaggio dei camion che per mesi hanno trasportano la terra dei cantieri per la costruzione dei posteggi sotterranei di piazza Novelli e di piazza Bernini. «L’amministrazione - attacca Baruffi - deve capire che fino a quando per strada passeranno a centinaia di migliaia di mezzi pesanti ogni mese, il fondo stradale sarà fatto a pezzi». 
