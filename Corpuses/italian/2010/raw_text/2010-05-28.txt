CANTU' - Alla fine ce l'ha fatta. La Ngc Cantù ha vinto gara-5 dei quarti di finale dei playoff scudetto di basket battendo la Canadian Solar Bologna 72-65 e ora in semifinale se la vedrà con i campioni della Montepaschi Siena. Decisiva la serata positiva del trio Green-Markoishvili-Mazzarino che complessivamente ha messo a segno 48 punti. Nelle fila dei felsinei, spicca Jackson con 16 lunghezze. A SENSO UNICO - Il Pianella di Cantù resta ancora terra da espugnare per la Virtus che quest'anno in Brianza ha giocato quattro volte senza mai portare a casa il risultato. I padroni di casa, spinti dal proprio pubblico, portano subito in doppia cifra il vantaggio sugli avversari: dopo neanche un quarto d'ora di gioco Cantù è avanti di 15 lunghezze su Bologna (31-16) con Green e Markoishvili sempre molto attivi sotto canestro. Ci pensa il duo Fajardo-Collins a rimettere la Virtus in carreggiata e a chiudere il primo tempo sotto solo di quattro punti. PAURA FINALE - Nella ripresa la musica è simile al primo tempo, con i padroni di casa bravi nel terzo quarto a riportare Bologna a distanza di sicurezza, e con gli ospiti a dare battaglia nell'ultimo tempo. A 3'25'' dalla fine, però, capita anche che la Virtus spaventi Cantù con una tripla di un deludente Moss che significa sorpasso (57-58). A quel punto si scatena Marazzino che con due liberi e una tripla riporta i suoi davanti, prima che Green chiuda definitivamente i giochi. NGC CANTU'- CANADIAN SOLAR BOLOGNA 72-65 (3-2) NGC CANTU': Bloise n. e, Green 15,  Markoishvili 18, Leunen 6, Giovacchini 0, Mazzarino 15, Mian 3, Urbutis 4, Lydeka 4, Maspero ne, Motta ne, Micov 7. Allenatore: Andrea Trinchieri. CANADIAN SOLAR BOLOGNA: Jackson 16, Chiusolo ne, Baldi Rossi ne, Moraschini 0, Collins 14, Fajardo 6, Sanikidze 13, Moss 5, Gazzotti ne, Prato 0, Kangur 11, Vukcevic 0. Allenatore: Lino Lardo. ARBITRI: Cicoria, Sahin, Lo Guzzo. NOTE : Tiri liberi: NGC Cantù 24/28; Canadian Solar Bologna 6/10. Tiri da tre punti: NGC Cantù 8/24; Canadian Solar Bologna 11/26. Tiri da due punti NGC Cantù 12/32; Canadian Solar Bologna 13/26. Usciti per 5 falli: nessuno; tecnico a Giovacchini e a Collins all'8'. Rimbalzi: NGC Cantù 30; Canadian Solar Bologna 39. Leggi i commenti I commenti dei lettori 
"Una ragazza brasiliana mi raccontò di aver visto tre persone uscire dall'appartamento di Brenda nel giorno della sua morte. Questa ragazza voleva tornare in Brasile perchè temeva per la sua vita". Questo il racconto che un testimone al Tg1. Il teste ha parlato di una ragazza brasiliana che avrebbe riferito il fatto. Lo scorso novembre la transessuale Brenda , coinvolta nella vicenda che ha fatto dimettere il  governatore del Lazio, è stata trovata senza vita, asfissiata, nella sua abitazione. La vittima era sul letto, seminuda. Accanto, una bottiglia di whisky e poco distante due valigie pronte. Il personal computer portatile del transessuale è stato trovato nel lavabo, sotto il getto d'acqua di un rubinetto lasciato aperto. Pochi giorni prima della sua morte Brenda era stata ascoltata come testimone in Procura a Roma, nell'ambito dell'inchiesta sul presunto ricatto ai danni dell'ex presidente della Regione Lazio Piero Marrazzo Intanto i legali Nicodemo Gentile e Walter Biscotti, che rappresentano la famiglia di Brenda, hanno ringraziato il Comune di Roma per aver coperto le spese per il trasporto della salma fino a Rio de Janeiro e lanciano un appello tra i conoscenti del trans deceduto affinché vengano fatte offerte per garantire il trasporto della salma fino al paese di nascita di Brenda. 
La denuncia parte dall'associazione La pulce nell'orecchio di Bitonto e viaggia su Facebook: "Undici cuccioli di cane di circa 2 mesi sono stati usati come tiro al bersaglio e lanciati da un muretto. Come al solito un muro di omertà copre l'atroce faccenda. I cittadini che hanno assistitito, non sono intervenuti ma si sono limitati a segnalare alle autorità competenti. Sembra di leggere la stessa storia accaduta, ahimè, sempre a Bitonto qualche mese fa. Aiutateci. I cuccioli sono terrorizzati, hanno urgente bisogno di stalli o adozioni urgenti perchè adesso sono ricoverati all'interno del canile comunale insieme con tantissimi altri cuccioli e sono a rischio epidemie. Purtoppo per ora non siamo in grado di fornire notizie più sicure riguardo sesso e futura taglia. Sappiamo solo che ci sono 6 maschi e 5 femmine, alcuni di futura taglia media ed altri di futura taglia grande. Chi vuole provare a fargli scordare l'atroce gesto subito?" Guarda la galleria di foto Info associazione La pulce nell'orecchio 347.197.60.67  o  080.373.98.57 
Se fossero entrati in una boutique, lo avrebbero pagato un quarto. Invece, per un finto marsupio Napapiijri hanno sborsato 200 euro. È una coppia di turisti di Milano di 40 anni la prima vittima del giro di vite contro i commercianti abusivi. Sono finiti nella rete dei controlli della polizia municipale del Nac all'Expò, a pochi passi dal Galeone. "Sono rimasti un po' sorpresi della linea dura che sta tenendo il Comune  -  spiega il responsabile del Nucleo antiabusivismo, Franco Borzone  -  ma dopo qualche protesta il marito ci ha dato i documenti e abbiamo fatto il verbale. Duecento euro sono tanti, ce ne rendiamo conto, ma il problema abusivismo è diventato allarmante". Così allarmante, che il comando ha deciso di utilizzare i pannelli stradali (quelli che di solito indicano problemi legati alla viabilità) per lanciare una campagna per sensibilizzare la gente. "Comprare merce contraffatta è illegale", "Comprare falso alimenta l'illegalità" sono i due messaggispot dei vigili. Lunedì 7 giugno inizieranno i controlli decisi dalla Prefettura nei mercati rionali. Il comandante dei vigili Roberto Mangiardi ha già stilato un calendario. Si inizia in piazza Palermo alla Foce, poi il nucleo andrà in via Gianelli a Quinto, via Tortosa a Marassi, via dei Costo a Sestri e via Bettini a Bolzaneto. Gli obiettivi sono non solo sequestri e multe ai clienti, ma anche espulsioni di clandestini. "Avevamo cercato di evitarlo  -  ha spiegato l'assessore alla sicurezza Francesco Scidone  -  ma è arrivato il momento di agire perché è un'idea troppo comune pensare che si tratti solo di un illecito di poco conto, quando invece vendere merce contraffatta è un atto criminale che non danneggia solo i commercianti, ma anche i cittadini". 
MILANO - Il nome della famiglia Falck torna sul listino di Piazza Affari. Gli eredi della storica dinastia industriale di Sesto San Giovanni hanno da tempo ridimensionato le proprie attività. Ma negli ultimi anni si sono concentrati su uno dei business emergenti: le energie rinnovabili. Un'attività che fa riferimento per buona parte ad Actelios, società quotata a Piazza Affari. Questo non ha impedito, negli ultimi mesi, uno scontro tra i due rami della famiglia. Lite che ora si sarebbe ricomposta con un accordo annunciato ieri. Nella nota emessa a Borsa chiusa, dopo che il titolo è stato sospeso per tutta la seduta, si spiega come tutti gli asset di altre due società controllate dalla famiglia (Falck spa e Falck Energy spa) verranno fatte confluire in Actelios. Con questa operazione nasce il principale gruppo dedicato alle rinnovabili quotato in Borsa con numeri di livello europeo: gli impianti sono distribuiti in quattro paesi con 450 mw installati, che raggiungernno entro il 2014 oltre 1.100 mw operativi con ricavi attesi per oltre 400 milioni e un margine operativo lordo di 200 milioni. Al termine dell'operazione la famiglia, nelle sue varie componenti, avrà il 74,9% della società. E una volta terminate le procedute tecnico-finanziarie per la fusione delle tre società (predisposte dagli advisor Unicredit e Mediobanca), la nuova denominazione del gruppo quotato in Borsa comprenderà il nome Falck. 
SALT LAKE CITY - Il piccolo Arnold non ce l'ha fatta. L'attore Gary Coleman, 42 anni, protagonista della celebre sitcom, è morto a seguito di una emorragia cerebrale dopo una caduta nella sua casa a Salt Lake City, nello Utah. Coleman era entrato in coma fino a essere mantenuto in vita solo con le macchine. Poi, la notizia del decesso. Dopo una vita segnata da problemi di salute, fin dalla più tenera età. In onda negli Stati Uniti dal 1978 al 1986, la serie Il mio amico Arnold arrivò al pubblico italiano negli anni Ottanta, quando Canale 5, ormai rete nazionale, ne fece un punto fermo della sua programmazione. Il segreto del successo era tutto concentrato nelle fattezze del protagonista assoluto dello show: un bambino afroamericano, piccolo e grassottello, dalla battuta fulminante e dall'irresistibile senso dell'umorismo. Per chi ha vissuto quella stagione televisiva, resta indimenticabile il "Che cavolo stai dicendo, Willis!", con cui il ragazzino rimbrottava il fratello, alto e dinoccolato, interpretato dall'attore Todd Bridges. Arnold e Willis, due ragazzi neri cresciuti nel ghetto e atterrati come meteore nella dimensione altoborghese di una famiglia bianca, composta dall'algido signor Philip Drummond e da sua figlia Kimberly. Nessuno, all'epoca, avrebbe mai sospettato che Arnold non fosse un attore-bambino dal talento straordinario. Ma pian piano la verità venne a galla. Gary Coleman, nato a Zion, Illinois, nel 1968, non era un piccolo e grassottello ragazzino nero, ma un uomo, adulto e minato nel fisico. Il suo sviluppo era stato compromesso da una forma di insufficienza renale che lo aveva torturato fin dall'infanzia. Nei suoi anni verdi Coleman passò attraverso due trapianti di ren, ma non riuscì a sottrarsi alla dialisi, suo malgrado compagna di una vita. Quando per l'uomo Gary divenne insostenibile mantenere le sembianze del bambino Arnold, la tv lo abbandonò. Lo spettacolo Usa lo ricordò citandolo in episodi dei cartoon The Simpson e i Griffin , nel 1996 apparve in un episodio della serie Willy, il principe di Bel Air , protagonista l'aspirante superstar Will Smith. Si ricordò di lui persino Meteore , il programma Mediaset che regalava una nuova serata di gloria alle stelle (in)dimenticate del passato. Ma il passato non può tornare. E dal passato di Gary affiora anche una brutta storia di violenza domestica, quella che Coleman usò contro Shannon Price, la donna che sposò nel 2007. Prima che quell'ombra ne scalfisse l'immagine, Coleman aveva tentato anche la carta della politica. Nel 2003 annunciò la sua candidatura a governatore della California. Ma, ironia della sorte, il destino volle che nella sua corsa alla prestigiosa poltrona il "piccolo Arnold" si scontrasse con la candidatura di un "grande Arnold": Schwarzenegger, l'ex culturista inventatosi attore e reso popolarissimo dai ruoli interpretati in Terminator e mille altri film d'azione. Coleman cercò di ritirarsi per appoggiare l'avversario, ma essendo ormai ufficialmente iscritto nella lista non riuscì a farsi depennare. Chiuse l'esperienza con 14.282 preferenze (0,16%), ottavo su 135 candidati. Tra un cameo e un'apparizione casuale, Gary Coleman lavorava come guardia privata. Proprio in occasione di uno dei suoi sporadici ritorni in tv, lo scorso febbraio, durante le riprese della trasmissione televisiva The Insider , Coleman era stato colto da un malore. Forse un segnale della fine, forse no. Ma Arnold se n'era già andato da tempo. 
