VANCOUVER  - E' stato il ct di Lillehammer, dove il fondo azzurro trionfò. Oggi Alessandro Vanoi fa tutt'altro, essendo il segretario della federazione sci nautico. Ma il fondo resta nel suo cuore, tanto che Sky gli ha chiesto di commentare le gare qui a Vancouver. Allora, il fondo è alla canna del gas? "Ma no. E' solo finito un ciclo". Beh, non è cosa da poco. "Ma lo si sapeva. Anche se fossero arrivate dieci medaglie non sarebbe cambiata la situazione". Cioè? "Bisogna ricominciare daccapo". E che ne facciamo dei Piller e dei Di Centa? "Loro hanno tutte le libertà che vogliono, ma bisogna ricreare un gruppo di giovani sui quali lavorare in vista di Sochi 2014". Solo un fatto generazionale, lei dice? "Ma sì. Anche gli altri non stanno tanto bene. La Norvegia in staffetta ha fatto gareggiare un biathleta, c'era anche qualche quarantenne in giro...". Ma noi giovani promettenti ne abbiamo? "Qualcosa c'è. Bisognerà attendere che crescano. Ci sarà da soffrire per qualche anno, questo va detto per correttezza". Da Torino a qui non s'è persa l'occasione di allargare il movimento? "C'è stato un problema di soldi, che sono sempre di meno a disposizione". Suona come una scusa... "No, è la pura verità. I programmi sono cambiati in base ai budget che i tecnici hanno avuto a disposizione. Infatti...". Infatti cosa? "Si scia di meno d'estate. Questo è un fatto importante, è l'errore, se vogliamo chiamarlo così". Dovuto alla mancanza di euro? "Proprio così". Dunque andrà sempre peggio, vista la situazione economica generale. "Ripeto, io non sarei così pessimista. Nelle donne è spuntata la Rupil, sono convinto che anche gli uomini ci faranno una sorpresa". Ma il fenomeno comunque non c'è. "Quello è un altro discorso...". 
MADRID - Siena cede al Real 77-69 dopo aver tenuto benissimo il campo per 30' e si complica il cammino in Eurolega. I toscani, già primi in coabitazione col Maccabi, vengono, così, infatti, raggiunti in vetta alla classifica proprio dagli stessi spagnoli e dall'Efes Pilsen, vittorioso nell'anticipo sugli israeliani. E ora dovranno giocarsi le proprie chance di qualificazione nelle ultime due gare (contro il Maccabi a Tel Aviv e contro l'Efes Pilsen in casa) che saranno due veri e propri spareggi. BENE SATO E DOMERCANT - Agli uomini di Pianigiani non sono bastate le ottime prove di Sato e Domercant (17 punti a testa). A mancare nel finale sono stati i punti di Hawkins e, soprattutto, McIntyre che malgrado abbia chiuso in doppia cifra (11 p.) ha piazzato un 3/12 da tre troppo modesto per le sue qualità tecniche. DOMINIO SIENA PER 30' - Siena parte bene, ribaltando un iniziale - 4 (7-3 al 3') in un +7 (13-20 al 12') grazie a uno scatenato Lavrinovic. Il Real non ci sta, ritrova la parità (30-30 al 19') con Garbajosa ma non fa i conti con Sato e Eze che consentono alla Mps di chiudere avanti di 5 (32-37) il 1° tempo. A respingere il tentativo di rimonta degli spagnoli nel 3° periodo pensano McIntyre e Zisis che mantengono intatte le distanze al 30' (48-53) dopo aver toccato per due volte anche il massimo vantaggio di 9 punti. LLULL DECISIVO - Sembra il preludio ad un agevole successo e, invece, negli ultimo quarto il Real si scatena. Trascinato da un tarantolato Llull (9 punti in 3') si riporta prima avanti (57-55) e scatta sul 66-57 al 36'. Un generoso Domercant, con due triple, prova a far rientrare i toscani (68-63 a -2) ma il Real controlla senza patemi e chiude sul 77-69 grazie ai punti di Tomic e Prigioni. REAL MADRID - MONTEPASCHI SIENA   77-69 (13-16; 32-37; 48-53) REAL MADRID: Tomic 12, Prigioni 8, Hansen 5, Lavrinovic 7, Jaric 6, Garbajosa 6, Velickovic 2, Reyes 3, Llull 17, Vidal n. e., Kaukenas 4, Bullock 7. All. Messina. SIENA: Domercant 17, Mc Intyre 11, Zisis 4, Eze 2, Carraretto 1, Sato 17, Slokar n. e., Lavrinovic 11, Ress n. e., Marconato, Stonerook 1, Hawkins 5. All. Pianigiani. Leggi i commenti I commenti dei lettori 
WHISTLER (Canada) - Ancora un quarto posto per l'Italia alle Olimpiadi di Vancouver. La medaglia di legno va stavolta alla staffetta 4x5 femminile di fondo, giunta quarta dopo aver cullato a lungo il sogno di conquistare un posto sul podio (era seconda all'inizio dell'ultimo giro). Le azzurre Arianna Follis, Marianna Longa, Silvia Rupil e Sabina Valbusa hanno chiuso alle spalle di Norvegia (quarta medaglia e terzo oro per Marit Bjorgen), Germania (argento) e Finlandia (bronzo). "Abbiamo fatto una grande gara, con avversarie grandiose: di più, davvero, non potevamo fare - ha detto al termine della prova Marianna Longa - Ora punto alla 30 chilometri, se la forma è questa e i materiali così buoni, sono fiduciosa". DELUSIONE VALBUSA - "Mi dispiace davvero ma non mi sento colpevole, quello che è capitato a me sarebbe potuto capitare anche alle altre mie compagna". A parlare è Sabina Valbusa, delusa dopo la rimonta che è costata il podio all'Italia. "Non penso di aver sbagliato nulla - continua la 38enne veronese - Sicuramente le mie compagne hanno fatto grandi cose, i nostri sci oggi erano ottimi, i tecnici hanno lavorato duramente, hanno fatto tutto per noi. Avessi ottenuto un risultato migliore sarei più felice ma non è questo il caso". La Valbusa fa capire che non prenderà parte alla 30 km di sabato. "Ho finito oggi, ho provato davvero a dare il 200% ma non è bastato. Le chance delle mie compagne? Silvia Rupil ha fatto enormi progressi ma sfortunatamente lo sanno anche le sue avversarie". Ordine d'arrivo : 1. Norvegia (Skofterud/Johaug/Steira/Bjoergen) 55'19"5; 2. Germania (Zeller/Sachenbacher/Gossner/Nystad) +24"6; 3. Finlandia (Muranen/Kuitunen/Roponen/Saarinen) +30"4; 4. ITALIA (Follis/Longa/Rupil/Valbusa) +45"4; 5. Svezia (Olsson/Pajala/Kalla/Ingemarsdotter) +59"4; 6. Polonia (Marek/Kowalczyk/Maciusek/Jaskowiec) +1'09"9; 7. Francia (Cuinet/Laurent/Bourgeois/Storti) +1'11"1; 8. Russia (Savialova/Khazova/Medvedeva/Korosteleva) +1'41"4; 9. Giappone (Natsumi/Ishida/Fukuda/Kashiwabara) +2'20"9; 10. Kazakhstan (Kolomina/Jatskaja/Roshina/Malahova) +3'03"8 
Il deputato regionale del Partito democratico, Pino Apprendi, è stato rapinato nel pomeriggio nel centro di Palermo. Il parlamentare aveva finito di registrare un'intervista in un centro televisivo quando, in via Giacomo Serpotta, è stato attaccato da un uomo che, sotto la minaccia di un coltello, lo ha costretto a consegnare il portafoglio che conteneva 50 euro e alcuni documenti. L'aggressore è scappato a piedi. 
ROMA - A questa Roma toglile tutto, ma non il suo Pizarro. Può mancare Toni, può mancare Totti, un'eresia dalle parti della capitale solo il pronunciarla una cosa del genere, ma non levatele il cileno. Inutile nasconderlo, senza di lui la Roma perde troppo in fase di possesso palla e di costruzione di gioco. E' il vero giocatore insostituibile di Ranieri. E contro il Panathinaikos si è visto tutto. Quando c'è stato da controllare la partita, quando serviva un uomo in mezzo al campo che dettasse i tempi all'azione, il vuoto lasciato si è visto tutto. Così la Roma dice addio all'Europa, in modo mesto, anche se combattendo fino all'ultimo, prigioniera dei suoi attimi di follia, che l'hanno pervasa a fine partita ad Atene e ancora di più negli ultimi minuti di primo tempo nel ritorno all'Olimpico. Un vero e proprio suicidio, dopo che il gol qualificazione di Riise, deviato da Marinos, avrebbe potuto tranquillamente permettere tutt'altro tipo di serata per la Roma e per i suoi tifosi. Adesso ci sarà da chiarire se le amnesie che hanno colpito la squadra in questo doppio confronto con il Panathinaikos siano dettate semplicemente dal caso (uno può anche essere, ma due a distanza di pochi giorni iniziano a puzzare), oppure se ci sia qualcos'altro dietro. Certo, quando ti manca gente come appunto Pizarro, Totti, Toni e Julio Sergio, le giustificazioni vengono da sole. Probabilmente basteranno i loro rientri (nessuno di questi però immediato) per rimettere tutto nella normalità. Ma intanto c'è da gestire l'emergenza. E questo Ranieri lo sa bene. A cominciare da Napoli, trasferta determinante per capire se la Roma potrà davvero dare la caccia all'Inter (solo se i nerazzurri decideranno di perdere lo scudetto, come dice sempre Ranieri) oppure verrà risucchiata nella lotta per il posticino in Champions League. Intanto, però, un torneo se n'è andato. Leggi i commenti I commenti dei lettori 
ROMA - "Dopo Emanuele Filiberto, è chiaro che per essere ammessi al Festival non c'è bisogno di essere un cantante". E' un intervento d'eccezione, benché telefonico, quello ospitato da Michele Santoro nella puntata di Annozero. Seconda puntata del programma senza politici in base alle regole sulla par condicio, si è parlato di Morgan, il cantante escluso da Sanremo, ospite in studio. E poco dopo le 22 è arrivata la telefonata di Adriano Celentano. Che fra affermazioni un po' scombinate e pause (le sue, lunghissime e ben note) si è schierato dalla parte del cantante (come aveva già fatto alla vigilia del Festival) e ha enunciato la sua personale teoria sul futuro della manifestazione canora. Vista la partecipazione, quest'anno, di Emanuele Filiberto, "l'anno prossimo ci saranno sportivi, dottori, postini. Non i tabaccai però, perché vendono le sigarette e si sa che le sigarette, come la cocaina, fanno male. Anche se non assunte in dosi eccessive, fanno venire il cancro". Poi ha toccato alcuni dei temi legati all'ambiente a lui tanto cari, "anche le polveri sottili - ha detto - fra le cause dell'inquinamento atmosferico fanno male. Di questo passo, l'anno prossimo al Festival non ci sarà nessuno. E sono preoccupato, perché - scherza - ho saputo da voci di corridoio che Masi e Mazza (il direttore generale Rai e il direttore artistico del Festival, ndr ) stanno preparando un decreto che esclude tutti quelli che possiedono un'automobile e quelli che fumano. Via dal festival automobilisti, fumatori e termosifoni". Lunghe pause, complicate da gestire poiché telefoniche, "i tuoi silenzi sono straordinari - gli dice Santoro - ma senza video è dura...". "E' un padre psichedelico - aggiunge Morgan - perché pur non avebndo assunto droghe ha una fantasia e una mente esplosive". "La Rai è stata buona con Morgan - ha aggiunto Celentano - perché l'ha solo escluso dal festival, io quando ho sentito la notizie, credevo che lo fucilassero. Il fatto è che niente fa bene alla salute, allora bisogna cercare il male minore, e in questa ricerca dobbiamo unirci tutti, la politica, lo spettacolo. Voglio dire che tutti siamo colpevoli ed è giusto che Sanremo chiuda definitivamente - ha detto, fra gli applausi dello studio - perché non c'è più nessuno che ci può andare". Infine, una domanda ironica al conduttore: "Santoro, adesso che ci sono queste cose elettorali, tu dove vai in vacanza? Chiudi, o fai lo stesso la trasmissione? Dimmi dove vai, che ti seguo"; "Io sono sempre qui - ha replicato il giornalista - finché non mi prendono col carrello e mi portano via. Ormai sono un soprammobile...". 
Non le circonda più la febbre che le ha rese famose in passato. Hanno anche cambiato abito, adattandolo ai tempi d'oggi. Ma le figurine dei calciatori della Panini mantengono ancora il loro fascino sui bambini e sui ragazzi, resistendo alla concorrenza della tecnologia. Dunque c´è da scommettere che sabato e domenica prossimi ci sarà un mare di giovanissimi a visitare il gigantesco stand della Panini che occuperà il Porto Antico nella zona del Mandraccio, tappa genovese del "Calciatori Panini Tour 2010", organizzato per il lancio della nuova collezione di figurine Calciatori 2009-10. Ad accogliere i ragazzi, a Genova come nelle 20 città dove quest´anno farà tappa il tour, ci saranno giovani animatori, che intratterranno i giovani ospiti con animazioni, giochi e concorsi a premio. Chi vorrà, per esempio, potrà cimentarsi in una gara di tiri di rigore, con premi in palio. O ripetere, magari con i papà, i giochi che hanno contribuito a fare la storia delle figurine. Certo i tempi sono diversi. Basta pensare che oggi la collezione Calciatori è composta da più di 700 figurine adesive. Ci sono i giocatori di Serie A - per ogni club ci sono le figurine di 20 giocatori, oltre a quella dell´allenatore, della squadra schierata e dello scudetto - e B, ma anche quelli di I e II divisione di Lega Pro, Serie D e Serie A femminile. 
None 
ROMA - Sulla vertenza Alcoa le parti sociali hanno raggiunto un accordo a Palazzo Chigi. Nel corso dell'incontro fra governo, enti locali, azienda e sindacati è stato stabilito uno stop di sei mesi per qualsiasi azione unilaterale da parte dell'azienda in attesa che si chiariscano meglio le condizioni per la permanenza, in Italia, della multinazionale dell'alluminio. Le parti hanno predisposto e firmato il verbale della riunione. L'accordo si basa sulla soluzione prospettata al vertice dal sottosegretario alla Presidenza del Consiglio Gianni Letta: vertenza congelata per sei mesi, con l'azienda che avrà tempo fino alla fine di agosto per decidere se dismettere o meno i due stabilimenti italiani di Portovesme e Fusina. Nel frattempo la produzione andrà avanti e non sarà adottato alcun provvedimento di cassa integrazione per i circa 2000 lavoratori, diretti ed indiretti, coinvolti nella trattativa. Un rinvio che - ha spiegato Letta - non è una moratoria ma il tentativo di "ragionare con calma" affinché si definisca formalmente la partita con Bruxelles , "un arco di tempo necessario, convenuto e ottenuto dall'azienda per risolvere i problemi". Una soluzione "accettabile", ha detto Letta, "ma anche l'unica possibile". E i sei mesi sono un limite "invalicabile ". Nel corso dei prossimi mesi, ha detto il ministro per lo Sviluppo economico, Claudio Scajola, "lavoreremo per consolidare le prospettive dell'azienda grazie alle nuove misure sull'energia nelle isole e per risolvere i problemi sospesi, a partire dall'approvazione in sede comunitaria del nostro decreto. Ho fiducia che con il concorso di tutti, a partire dall'impegno dei lavoratori, potremo dare un futuro solido per l'industria italiana dell'alluminio". 
L’hanno trovato per terra, da solo, tra la pioggia scrosciante e il sangue che usciva abbondante dalla profonda ferita. Di nuovo nel quartiere di via Padova, a Milano, dove meno di due settimane fa l’omicidio di un giovane egiziano ha scatenato una rivolta di nordafricani. Stavolta è toccato a un magrebino, Mohammed belouafi, anche lui ventenne, accoltellato al basso ventre. È stato portato d’urgenza nell’ospedale più vicino, in arresto cardiocircolatorio: ma l’intervento dei sanitari dovrebbe aver scongiurato per lui il pericolo di vita. Un cittadino marocchino è stato fermato qualche ora più tardi dalla polizia. Dopo la rivolta di due settimane fa — per l’omicidio del giovane egiziano sono stati arrestati tre dominicani, e cinque egiziani — e qualche ora prima di questo nuovo episodio, il sindaco di Milano, Letizia Moratti, ha annunciato nuove ordinanze antidegrado per riportare sicurezza nel quartiere. Obiettivo: colpire i locali notturni travestiti da circoli privati e le situazioni abitative fatiscenti e fuori controllo. Ma anche, a medio-lungo termine, una sostanziale modifica delle norme sul reato di clandestinità e sulle licenze per i negozi. Obiettivo: utilizzare i 150 poliziotti inviati dal Viminale per gestire il ritorno alla normalità, ma anche — sotto la spinta delle associazioni e dei volontari — sperimentare nuove forme di mediazione tra le tante etnie presenti nel quartiere. In prefettura si è riunito il Comitato per l’ordine e la sicurezza, ma sarà una riunione ristretta in questura tra polizia, carabinieri, vigili, Comune e vigili del fuoco a decidere le nuove ordinanze. Indagini sulle abitazioni — per scoprire quali ospitano inquilini irregolari o non rispettano le norme di sicurezza — sui negozi, sui bar e le discoteche (non solo in via Padova) registrati come circoli privati ma in realtà aperti a tutti che possono creare situazioni di disturbo e degrado. Fra le possibili richieste al governo c'è anche quella di rendere più restrittiva la normativa sulle licenze ai negozi, che oggi possono aprire presentando solo la dichiarazione di inizio attività (chiosa il consigliere leghista Salvini: «Finalmente anche il sindaco si accorge che servono più controlli, meglio tardi che mai»).  Spiega il prefetto Gian Valerio Lombardi: «Per poter gestire bene una città multietnica bisogna avere attenzione alla sicurezza e dall’altra valorizzare l’aspetto dell’integrazione». Per questo, tra le proposte “costruttive”, c’è anche quella di istituire una sorta di “sportello immigrazione” nei Consigli di zona, che favorisca la mediazione e la comprensione tra culture diverse. Ma il punto più controverso delle ipotesi allo studio è quello che riguarda il reato di clandestinità. Il sindaco Moratti e il vicesindaco De Corato hanno annunciato di voler sottoporre al ministro dell’Interno, Roberto Maroni, una proposta di decreto legge che faccia rientrare nel reato di clandestinità — per cui è prevista l’espulsione dal territorio nazionale — anche alcuni reati minori, come il furto o lo spaccio, così da accelerare l’iter per l’allontanamento dei clandestini. Una proposta che però solleva molti dubbi, primo fra tutti quello sulla costituzionalità di una norma di questo genere. «Non si può pensare di espellere una persona prima che un processo l’abbia dichiarata colpevole», attacca il consigliere provinciale pd Roberto Caputo. E dal Pd arrivano anche proposte concrete «per ridare serenità ai tanti cittadini perbene di via Padova» che siano alternative a quelle del Comune: i consiglieri comunali Andrea Fanzago e Carmela Rozza hanno depositato una mozione che chiede, tra l’altro, un’ordinanza che imponga ai proprietari il deposito di tutti i contratti di affitto e molti progetti per l’integrazione sociale. 
