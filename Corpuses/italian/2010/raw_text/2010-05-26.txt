Il liquido seminale repertato sul copriletto di Danilo Speranza non era suo, ma di uno sconosciuto. E' questo il risultato dell'accertamento compiuto dalla Polizia scientifica nell'ambito dell'inchiesta sul cosiddetto "guru della setta re Maya" arrestato il 16 marzo scorso perché - secondo le accuse - avrebbe abusato di due minorenni. I difensori di Speranza, Dario Masini e Graziella D'Agostino, lo ripetono in modo chiaro: "le verifiche scientifiche indicano che c'è una pista alternativa. Questo elemento non può essere sottovalutato". Entro breve, e sulla base di questo responso, e del fatto che speranza sarebbe impotente dal punto di vista sessuale, sarà presentata una nuova istanza al gip, tesa alla remissione in libertà. "Siamo pronti ad andare anche al riesame", ha continuato l'avvocato masini. In tutto questo, ormai da settimane, l'indagato continua nello sciopero della fame e rifiuta le medicine per l'ipertensione e il diabete. "Le sue condizioni vanno giorno dopo giorno peggiorando". Nel corso di un incontro con la stampa, alcune persone che collaboravano con Speranza hanno spiegato oltre al valore della tecnologia Hyst, tesa di fatto all'uso di materiali di scarto per la concimazione e l'agricoltura, anche il ruolo giocato dal loro "amico Danilo". "Due ragazze hanno spiegato che non hanno mai avuto problemi di alcun tipo con speranza". 
BOLOGNA - Un Andre Collins commovente, recuperato in extremis dopo il problema alla caviglia, trascina Bologna alla "bella" con Cantù nei quarti. Come lunedì in gara-3, il play americano, ai box nelle prime due sfide, è stato decisivo segnando 28 punti determinanti nel 95-79 finale. 20' DA FAVOLA - Collins entra subito in partita e con 8 punti in 5' lancia la Canadian avanti 16-9 al 5'. Cantù, che segna il primo canestro dopo 4', prova a resistere col solito Markoishvili e il fastidioso Micov. Ma, ancora una volta, è tradita da Green e dal duo Mazzarino-Leunen. E già all'intervallo piomba sotto di 16 punti (50-34) complice un altro strappo di 11-4 targato Collins. L'intera prima metà di partita della Virtus è irreale per cifre e bellezza: a lungo sopra il 70% al tiro da 2 e da 3, è spinta anche dalle gambe di Jackson (8/14 e 6 assist) e dai muscoli di Fajardo e Sanikidze (20 + 14 in due). JACKSON E PRATO CHIUDONO I CONTI - Nel secondo tempo il risveglio di Green (6/9 e 4 assist), la mira di Markoishvili (5/7 da 3 punti per l'ultimo a arrendersi) e qualche segnale da Leunen riportano la Ngc fino al -6 del 37'. A scacciare la paura però pensano l'effervescente Jackson e una 'triplà da fuori di Prato. Prima e dopo gli altri lampi dello show di Collins, che chiude con 30 di valutazione e un ottimo 6/10 da tre. A CANTU' PER LA STORIA - Venerdì si tornerà al Pianella di Cantù, dove Bologna nelle prime due partite è stata in vantaggio meno di 2' su 80. Lì dovrà tentare quello che in Italia non è mai riuscito a nessuno: rimontare da 0-2 in una serie di playoff con il fattore campo contro. Ma stavolta avrà un Collins in più... CANADIAN SOLAR BOLOGNA-NGC CANTU' 95-79 (25-16, 50-34, 67-55) Bologna: Jackson 25, Collins 28, Moss 3, Sanikidze 7, Fajardo 13, Moraschini, Baldi Rossi ne, Negri, Gazzotti ne, Prato 5, Kangur 2, Vukcevic 12. All. Lardo. Cantù: Green 14, Markoishvili 24, Micov 7, Leunen 13, Lydeka 11, Bloise, Giovacchini, Mazzarino 8, Mian, Meroni P. ne, Urbutis 2, Meroni M. ne. All. Trinchieri. Arbitri: Mattioli, Taurino, Sardella. Note - Tiri liberi: Bologna 21/26, Cantù 17/22. Tiri da tre: Bologna 12/24, Cantù 6/16. Rimbalzi: Bologna 29, Cantù 27. Usciti per 5 falli: Micov al 36', Leunen e Markoishvili al 39'. Spettatori: 4.078. Leggi i commenti I commenti dei lettori 
Un operaio di 45 anni, G.N., è morto cadendo in un pozzo d'aerazione nel cantiere dei palazzi di Porta Nuova. Intorno alle 13 i colleghi dell'uomo si erano accorti della sua scomparsa. Alla volante, allertata alle 19, hanno detto di averlo cercato, senza fortuna, per alcune ore. In un quarto d'ora i vigili del fuoco, grazie a microcamere, hanno trovato il corpo dell'uomo che galleggiava sul fondo di un pozzo del condotto d'aerazione, profondo 30 metri, largo 50 centimetri e in parte riempito d'acqua. Sul posto, impegnati nel recupero del cadavere, Asl e vigili del fuoco. Gli agenti della questura stanno cercando di ricostruire quanto accaduto fra il momento della scomparsa dell'uomo e il suo ritrovamento. 
Spiegherà la sua verità nel carcere di San Vittore. Don Domenico Pezzini, in carcere con l’accusa di violenza sessuale su un ragazzo di appena 13 anni, alle persone che ha incontrato a San Vittore ha comunque confidato di essere in grado di chiarire la sua posizione. Contro di lui, le confessioni di un ragazzo del Bangladesh, non ancora maggiorenne, che don Pezzini, paladino dei diritti dei gay cattolici, avrebbe frequentato per ben tre anni, fino al 2009. Nel corso della perquisizione nell’abitazione del sacerdote, gli agenti della squadra mobile hanno rinvenuto materiale pornografico. Nell’ordinanza di undici pagine il gip Giuseppe Vanore ripercorre le tappe del racconto del giovane, iniziato nel dicembre scorso, e seguito da una comunità perché segnalato dai servizi sociali per un contesto familiare particolarmente difficile. Le violenze, secondo la sua versione, sarebbero iniziate nel 2006, quando il sacerdote ha conosciuto il ragazzino. Il vescovo di Lodi, monsignor Giuseppe Merisi, alla cui diocesi don Pezzini appartiene, ha espresso la sua «amarezza» per la notizia dell’arresto che «ci ha colto completamente di sorpresa». Alla vicenda, ha spiegato, «guarderemo nella naturale fiducia verso la magistratura». «Don Pezzini — ha voluto rimarcare Merisi — ordinato a Lodi, vive fuori dalla diocesi dal 1968» e «risiede e opera a Milano da oltre quarant’anni e non ha incarichi nella nostra diocesi. Nonostante ciò siamo in attesa di conoscere qualche dettaglio in più che ci aiuti a chiarire le dimensioni della vicenda, che comunque guarderemo con il rispetto rigoroso delle norme canoniche, nella naturale fiducia verso la magistratura civile». I componenti del Guado, il gruppo di ricerca su fede e omosessualità del quale don Domenico Pezzini era stato fondatore, invece si dicono «increduli» per il provvedimento adottato dal tribunale. In un messaggio riportato sul sito del gruppo raccontano che «la prima reazione che proviamo è quella dell’incredulità. Se infatti è vero che le nostre strade si sono separate più di venticinque anni fa è anche vero che la nostra stima nei suoi confronti è ancora grande: di lui apprezziamo il lavoro instancabile che ha fatto con centinaia di omosessuali credenti che ha aiutato a conservare la fede». 
Se cerchi i boss di Niguarda, se cerchi la famiglia Pesco, basta andare in via Val Cismon – uno dei primi palazzoni della via – e suonare il campanello. I Pesco, anche dopo l’operazione della squadra mobile che ha arrestato a novembre Giovanna Pesco, la “signora Gabetti”, sua figlia e il genero, sono sempre lì. Basta cercare il nome sul citofono e suonare. I Pesco non solo decidono a chi assegnare a caro prezzo gli appartamenti negli stabili popolari, ma li occupano abusivamente loro stessi. Ne hanno quattro in un palazzo di via Val Cismon, e sei nella parallela via Padre Luigi Monti. E quando l’inchiesta della procura gli ha tolto la disponibilità di quelli dove abitavano, loro si sono spostati negli altri locali del loro personale patrimonio — circa venti alloggi — di case popolari a Niguarda. Alcune sono pronte a essere abitate, altre blindate dai lucchetti per custodiscono il vero business dei clan, la droga. VIDEO Le immagini che hanno fatto scattare l'inchiesta La storia dei Pesco in un pezzo del quartiere Niguarda, è uguale in ogni periferia della città. Mentre l’Aler va avanti al ritmo di uno sgombero al giorno, le case dei clan non vengono toccate, se non quando sono le forze dell’ordine a procedere a sequestri e arresti. Appena due giorni fa, in via Abbiati, a San Siro — uno dei pochi quartieri dove le occupazioni non sono gestite dalla criminalità organizzata — a essere sfrattata da un alloggio occupato abusivamente è stata una ragazza e la sua bambina di sei anni. La donna, che ha perso il marito in un incidente, era seguita dai servizi sociali. Il Comune le ha offerto un posto in una casa alloggio a Cremona anche se la donna ha a Milano un lavoro da 700 euro al mese e la figlia frequenta le scuole a San Siro. Quello che non viene toccato dagli sgomberi comunali è il potere delle famiglie locali di mafia, camorra e ‘ndrangheta. Ancora al Niguarda, dieci appartamenti in due stabili di largo Rapallo, sono nella diretta disponibilità dei Feola, famiglia napoletana che ne gestisce una trentina. In quattro palazzi di via Ciriè e in uno in via Racconigi le famiglie pugliesi dei Carella e dei Di Nuzzi occupano personalmente dieci appartamenti tra le due vie — hanno anche la luce allacciata abusivamente — ma ne controllano circa 70. Nel quartiere tutti lo sanno: basta andare in un bar di via Moncalieri per chiedere una casa. Servono duemila euro per entrare. Qui i clan sostituiscono l’Aler anche nella riscossione degli affitti: dagli extracomunitari che vivono in sette o otto per appartamento, pretendono ogni mese 300 euro ciascuno. Un business enorme. «Dal 2005 gli stabili di via Ciriè hanno un unico amministratore che ha fatto solo denunce generiche di spaccio — accusa da tempo Frediano Manzi, fondatore di Sos Racket e Usura, che con le sue denunce ha dato il via a diverse inchieste contro i clan nei quartieri —  Della stessa società di amministratori di condomini è stata socia fino al 2006 la moglie, che è una funzionaria dell’Aler». Documentazioni che Manzi ha già portato in questura. Come l’ultima denuncia, ieri pomeriggio: un video di 50 minuti in cui una inquilina di Quarto Oggiaro racconta di un altro ispettore della Gefi — dopo quello arrestato pochi giorni fa — che chiede sesso per evitare sgomberi, d’accordo con alcune portinaie. Per distrazione o connivenza di chi dovrebbe controllare, i clan gestiscono il racket indisturbati. Al Giambellino, in via Vespri Siciliani, 28 appartamenti su 30 di uno stabile sono controllati dai Grimaldi, famiglia di calabresi che assegnano le case Aler tra via Bellini, Vespri Siciliani e Bruzzesi. In via dei Cinquecento, al Corvetto — dove venerdì scorso, è stata sgomberata una donna coi suoi figli di uno e sei anni — il mercato delle occupazioni è affare degli Schettino (napoletani) e dei Dapone (pugliesi), che oltre ad avere occupato in vent’anni 15 appartamenti controllano persino le occupazioni delle cantine: le affittano agli spacciatori maghrebini per duemila euro. A Quarto Oggiaro, i Tatone (casertani) e i Carvelli (crotonesi) hanno la disponibilità diretta di tre appartamenti in via Capuana e uno in via Pascarella. I clan hanno ville fuori città, appartamenti sparsi tra l’hinterland e il centro, ma scelgono di restare nel quartiere per controllare il territorio, gestire il traffico di droga, dare case ai soldati del proprio esercito. «Una politica di sgomberi che intervenga sui potenti prima che sulla povera gente serve a sradicare il controllo criminale dei clan nei quartieri — dice Carmela Rozza, consigliere comunale del Pd — A Niguarda invece lo spaccio è in aumento, così come le occupazioni abusive a Quarto Oggiaro. La strada dev’essere chiara: Aler e Comune devono scacciare i delinquenti e assegnare le cinquemila case vuote». Questo chiederanno di nuovo i residenti e le associazioni al presidio di Sos Racket in via Ciriè 1. Una settimana fa, in via Padre Luigi Monti, la parte onesta dei caseggiati ha avuto il coraggio di compilare decine di questionari, sfidando gli uomini dei clan, fermi a controllare dal marciapiede opposto. Ora gli organizzatori sperano che anche oggi il quartiere vinca la paura e scenda in strada contro la mafia delle occupazioni abusive. 
«Abnorme, insostenibile, non equilibrata». A Roberto Formigoni bastano tre aggettivi per bocciare la manovra economica del governo. «Alla Lombardia si tagliano tre miliardi in due anni» denuncia il governatore facendo tornare a galla le vecchie ruggini con Tremonti, l’occhiuto custode dei conti pubblici che invece trova una sponda solida nella Lega. E infatti il presidente della Regione apre subito un fronte polemico anche con gli alleati del Carroccio, e avverte: «Dovremmo essere arrivati alla tappa del federalismo fiscale, e improvvisamente ci troviamo davanti a una manovra che lo mette a pesantissimo rischio». Dichiarazione che fra drizzare le orecchie al vicepresidente leghista della giunta del Pirellone, Andrea Gibelli: «Condivido le preoccupazioni di Formigoni, bisogna affrontare il nodo dei tagli nelle sedi opportune e con grande senso di responsabilità da parte di tutti, ma bisogna tenere ben distinti i due piani». Insomma: «Il federalismo fiscale non è affatto in discussione, dal momento che i tagli della manovra riguardano l’attuale assetto istituzionale, che non è federale, e non le nuove competenze che arriveranno una volta approvati i decreti attuativi». Ma Formigoni va avanti come un treno, e prima di partire per Roma, dove in serata ha partecipato all’incontro tra Berlusconi e i governatori, mette i suoi altissimi paletti. «Siamo tutti consapevoli della difficoltà del momento, occorrono provvedimenti forti e ciascuno farà la propria parte in maniera equilibrata e proporzionata». Tuttavia «alle Regioni viene chiesto uno sforzo abnorme e insostenibile rispetto ad altri comparti dello Stato». L’allusione, esplicita, è ai sacrifici meno pesanti che dovranno affrontare i ministeri. Ed è per questo, aggiunge, che «non c’è mai stata tanta unità tra le Regioni come adesso». La richiesta al governo è una sola: «Riveda la distribuzione dei pesi», ed è una richiesta che «noi governatori faremo tutti insieme». Quanto a Tremonti, «siamo convinti di trovare un punto di incontro, lo vedrò nei prossimi giorni». Nell’attesa, ecco i numeri che Formigoni definisce «non equilibrati». Tre miliardi di tagli in due anni, su un bilancio autonomo che per la Lombardia è di dieci miliardi: la sforbiciata di Tremonti comporterebbe dunque, nella regione locomotiva del Paese, un taglio del 30 per cento del bilancio. Troppo, rispetto al 10 per cento di minori spese previsto per i vari dicasteri. Per il resto, i numeri, quelli complessivi, vanno bene: bisogna solo spalmare in modo più equo quei 24 miliardi annunciati dal governo. Va bene anche la sanatoria catastale sulle case fantasma: «È giusta e non può essere equiparata a un condono». L’assessore al Bilancio, Romano Colozzi, è allarmatissimo e comincia a fare qualche conto: «Con questi tagli dei trasferimenti che ci arrivano dallo Stato il nostro bilancio verrebbe rivoluzionato, se le cose non cambieranno posso dire che dovremmo fare a sicuramente a meno di 100 milioni per il settore delle imprese, di 200 per i trasporti, di qualche decina di milioni per la scuola e per la viabilità a livello provinciale». Ma il quadro è ancora provvisorio, e largamente incompleto: «Aspettiamo le cifre definitive». Per i fondi legati all’Expo, invece, Formigoni sembra più ottimista: «Il governo non ne ha parlato, quindi penso che questa voce non sarà toccata». Intanto le opposizioni di centrosinistra chiedono una riunione straordinaria del consiglio regionale, tutta dedicata alla manovra che con «i tagli imponenti alla finanza regionale e agli enti locali cambiano in modo sostanziale le scelte programmatiche e di governo anche in Lombardia». Riunione necessaria perché «la relazione tenuta dieci giorni fa da Formigoni è invecchiata di colpo». E l’Udc, con il capogruppo Gianmarco Quadrini, polemizza con la Lega: «In Lombardia si batte per il federalismo e a Roma accetta una manovra vessatoria nei confronti di Regioni e Comuni». 
di FEDERICO PACE In questi due anni, se e quando si è aperta una posizione da voi, sono arrivate candidature in numero maggiore o minore rispetto a prima della crisi economica? Sicuramente negli ultimi due anni noi abbiamo ricevuto il doppio delle candidature. Ma è difficile capire quale sia la ragione. Infatti abbiamo cambiato il sito internet, abbiamo fatto alcune iniziative che hanno inciso e facilitato l'invio di candidature. E' difficile dire se è dovuta alla situazione di crisi o che abbiamo strumenti di reclutamento. Noi riceviamo più di un migliaio di cv al mese. Tantissimi di neolaureati. Però abbiamo anche tante posizioni di un certo livello aperte nella divisione ricerca e sviluppo che purtroppo facciamo comunque fatica a trovare. In Italia la situazione attuale della ricerca e sviluppo del sistema farmaceutico non sempre consente di individuare le persone con date caratteristiche. Vorremmo entrare in contatto con persone con un buon background internazionale, che conoscano l'inglese in maniera fluente, con un'esperienza all'estero, purtroppo su queste basi cominciamo a ridurre drasticamente il numero di persone che ci possono poi interessare. Nell'ultimo periodo avete dato un ruolo più importante al vostro sito per aprire il canale nei confronti dei candidati? Notate che questo canale diretto e informatizzato con il web è una differenza rispetto a prima? Noi sicuramente da questo punto di vista ci abbiamo lavorato sopra. Abbiamo lavorato molto sul sito internet per renderlo più accogliente dal punto di vista delle job opportunities. Abbiamo sul nostro sito i profili delle posizioni che cerchiamo. Non ci sono tutti, ma ce ne sono tanti. Negli ultimi due anni, da quando abbiamo modificato il sito, le candidature si sono moltiplicate. Anche di persone con livelli di professionalità significativi. A noi, paradossalmente, la crisi ci ha anche giovato. Dal punto di vista delle candidature sicuramente abbiamo avuto la possibilità di entrare in contatto con persone di livelli di professionalità più elevati. Dal punto di vista retributivo c'è stato un calo, ma gli incrementi retributivi che alcuni anni fa si proponevano per fare un cambiamento da un'azienda all'altra, ora sono impossibili. C'è una posizione per cui avete un numero più elevato di candidature? Quale posizione o area? Cosa succede per le posizioni di stagista? Sicuramente molti si candidano per queste. Anche se sono posizioni particolari con buon livello di lingua inglese e esperienza internazionale, una laurea specialistica. Entriamo in un ambito in cui restringiamo di molto. Per le nostre posizioni indicate sul sito come stagista noi facciamo in modo di confermarle successivamente. Io credo che in certi ambiti di forte cultura scientifica, ci sono delle opportunità, un laureato in gamba che conosce l'inglese, con buona disponibilità, nel giro di 5-6 anni può diventare quadro con prospettive importanti. Voi siete a Parma. Questo vi crea difficoltà? Molte delle figure professionali che cerchiamo non è semplicissimo trovarle vicino Parma. Il che vuol dire che bisogna fare trasferire persone da altre città. Che devono calcolare l'impatto che può avere il trasferimento sulla propria vita professionale. Apriremo un nuovo centro di ricerca importante a Parma, investiamo tantissimo in ricerca, anche se non è l'unica area su cui poniamo attenzione, per noi è importante entrare in contatto con persone che hanno fatto i dottorati di ricerca. Vuol dire che la persona ha approfondito determinate aree scientifiche in un determinato contesto. Noi abbiamo in azienda diverse persone che hanno fatto il dottorato di ricerca, anche all'estero. La propensione a muoversi è cambiata in questi ultimi anni? Posso dire che l'impressione è che ci sia una maggiore disponibilità a muoversi. Anche nei giovani laureati, ma anche in persone più senior. Per trovare un'occupazione c'è una tendenza al movimento. Per posizioni di seniority diamo anche la possibilità della casa pagata con una formula particolare. Un errore che si riconosce, anche inconsapevole, rispetto al processo di selezione e assunzione? L'unica cosa che mi viene da dire, in un'azienda molto caratterizzata dalla cultura scientifica, molte volte c'è la tendenza a fare prevalere questa competenza decisamente anche nella fase di selezione, e questo a discapito di altre caratteristiche (come ad esempio il sapere lavoro in gruppo) che balzano meno all'occhio, e quindi può succedere che ci si accorga solo dopo che una persona molto brava da un punto di vista scientifico in realtà fa fatica a relazionarsi in contesti in cui oggi si lavora in gruppo ed è necessario avere attitudini a relazionarsi. 
L'avvertimento è chiaro, e fa rabbrividire. A tarda sera una bottiglia molotov, che per fortuna non è esplosa, è stata lanciata contro un residence di Altopascio dove da tre giorni vive Anna Laura Scuderi, una delle due maestre dell'asilo di Pistoia arrestate il 2 dicon l'accusa di aver maltrattato i bambini. Un'arresto, si ricorderà, scattato dopo che i sospetti vennero confermati da un video registrato da telecamere nascoste della polizia. Anna Laura Scuderi ed Elena Pesce hanno avuto la concessione degli arresti domiciliari e sono uscite dal carcere femminile di Pontedecimo, a Genova il 26 scorso. Nel processo appena iniziato con rito abbreviato le maestre hanno proposto un risarcimento di 23 mila euro ai genitori. "Sono sconcertata", aveva commentato a caldo la madre di uno dei bambini picchiati all'asilo pistoiese. "Mi sono consultata con altre due manmme - spiega - Non capiamo quali siano le motivazioni alla base della decisione e aspettiamo siano rese note per prendere una qualsiasi iniziativa. Fino ad allora non possiamo che ribadire il nostro sconcerto". Ad illustrare le motivazioni del gip è Alessandro Mencarelli, avvocato di Anna Laura Scuderi. "L'istanza di concessione degli arresti domiciliari - spiega - era stata presentata la settimana scorsa, nel corso dell'udienza. La stessa era già stata avanzata tre mesi fa e la Procura dette parere favorevole, ma allora il gip Roberto Fenizia ravvisò il pericolo di reiterazione del reato. Adesso, questo rischio è venuto meno". Mencarelli ha ribadito la volontà espresse da entrambe le donne di risarcire le famiglie delle piccole vittime, ha confermato anche la loro volontà di "dare un contributo per curare la ferita aperta alla comunità". 
