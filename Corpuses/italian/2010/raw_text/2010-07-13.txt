ROMA - Il Csm ha disposto accertamenti sulla posizione del presidente della corte di Appello di Milano, Alfonso Marra, dopo la pubblicazione di intercettazioni telefoniche relative all'inchiesta della Procura di Roma su una presunta associazione segreta messa in piedi, tra gli altri, dall'imprenditore Flavio Carboni, e nella quale risulta indagato anche il coordinatore Pdl Denis Verdini. Lo ha deciso il comitato di presidenza accogliendo la richiesta della prima commissione che intende così stabilire se per Marra si configuri l'incompatibilità ambientale nella sede giudiziaria di Milano. Il comitato di presidenza, nella seduta straordinaria convocata in via d'urgenza, ha autorizzato l'apertura della pratica sui "fatti emergenti dall'ordinanza cautelare emessa dal Gip di Roma a carico di Carboni Flavio, Lombardi Pasquale e Martino Arcangelo relativi al dott. Alfonso Marra ed ha, altresì, trasmesso alla medesima commissione una nota depositata dal consigliere Fabio Roia concernente, in generale, la partecipazione di magistrati a convegni giuridici". Il Comitato di Presidenza precisa anche che "così come risulta dai registri informatici della Segreteria Generale, non è mai pervenuta alcuna richiesta di apertura di una pratica su frequentazioni di consiglieri con il signor Lombardi. Di conseguenza mai il Comitato si è opposto alla apertura di una simile pratica e men che meno l'ha archiviata". 
Riceviamo e pubblichiamo integralmente la lettera inviata da alcune mamme residenti nel comune di Roccabianca. "Gent. mo Direttore, Ci rivolgiamo a Lei con la speranza che questa nostra considerazione venga pubblicata, trovando quindi risposta dalla Pubblica Amministrazione attraverso il Suo giornale, per l'intera popolazione del nostro Comune. Siamo un gruppo di mamme di Roccabianca seriamente preoccupate, ci chiediamo cosa effettivamente faccia l'assessorato competente per tentare di risolvere e/o alleviare il problema delle zanzare tigre che ormai sta limitando e annullando le nostre uscite di casa, e soprattutto dei nostri figli che rientrano immancabilmente ricoperti da pomfi pruriginosi, per non parlare della preoccupazione che ognuna di noi ha per l'eventuale trasmissione di arbovirus. Abbiamo letto dei vari divieti per evitare i ristagni d'acqua, con relative contravvenzioni, ma Roccabianca, come risaputo, oltre ad essere un paese rivierasco del Grande Fiume, è attraversata da numerosi fossi e canali notoriamente ricchi di acque stagnanti, quindi infestati da vere e proprie colonie di zanzare; in più il nostro territorio, a differenza di altri, ha una maggiore percentuale di viale alberati e spazi verdi che purtroppo non riusciamo a vivere e godere come vorremmo perché sono regno incontrastato di questi fastidiosi e preoccupanti insetti. Abbiamo ricevuto l'invito al ritiro delle famose "pastiglie larvicide", da noi diligentemente utilizzate, ma il risultato, se ottenuto, non è stato da noi rilevato. La stampa quotidiana ci informa che molti Comuni (ultimo vedi Colorno), hanno preso provvedimenti diversi (trattamenti vari programmati e continuati, magari anche preventivi), noi invece? Stiamo aspettando dicembre?  Sarà allora già troppo tardi anche per l'inizio del ciclo vitale per l'anno successivo. Capiamo che il periodo di crisi investe anche e soprattutto le amministrazioni pubbliche, e che le spese e i problemi da risolvere sono tanti, ma riteniamo che sia primaria la tutela della salute al cittadino e la nostra libertà ad uscire di casa con i nostri figli. Potrebbero i nostri Amministratori risparmiare su servizi inutili e troppo onerosi per il nostro Comune, per esempio evitiamo di pagare alle Terre Verdiane, utilizzando tra l'altro i fondi di riserva,  per i servizi estivi prolungati notturni a tutela della nostra sicurezza, non c'è bisogno essendo barricati in casa ci pensiamo direttamente alla nostra sicurezza. Immagino che programmando l'eventuale trattamento antizanzare a dicembre si risparmi, con una sorte di "saldo di fine stagione" risparmiamo sul trattamento e riusciamo a ritagliare con la stessa cifra anche lo stipendio da assessore, i soldi per quello si trovano sempre. A parte l'amara ironia della quale possiamo riempire pagine intere, vedendo come sempre viene amministrata la "cosa pubblica" a discapito nostro, rimaniamo fiduciose in attesa di una esauriente risposta, armandoci anche di pazienza insieme alla scorta quotidiana di zampironi e repellenti per insetti. Grazie per lo spazio e l'attenzione concessaci". Giovanna, Renata, Franca, Luciana, Daniela, Patrizia, Roberta. 
L’atto di impegno è datato 8 luglio 1981. Quel giorno l’immobiliare Perim srl accettava di cedere gratuitamente un’area a pochi passi da via dei Missaglia al Comune di Milano, che lì avrebbe realizzato un parco con giochi per bambini e panchine, in cambio del rilascio della licenza per utilizzare un complesso industrialeterziario in costruzione. Ventinove anni dopo l’area tra via Feraboli e via Baroni è ancora saldamente nelle mani dei vecchi proprietari. Ovvero, una società della grande galassia del costruttore Salvatore Ligresti. Non sono serviti, in tutti questi anni, i solleciti di Palazzo Marino né le cause al Tar (non ancora discusse). Le aziende Ligresti hanno continuato a fare orecchio da mercante, mettendo la storia del mancato giardinetto di quartiere nel cesto dei contenziosi con il Comune. «La questione della consegna dell’area di via Feraboli era stata espressamente inserita nelle varie trattative svolte con il gruppo Ligresti per definire un contenzioso pluriennale pendente su più fronti (trattative mai sfociate nell’auspicata transazione, malgrado vari tentativi»): così spiega la situazione l’avvocatura comunale, rispondendo a un’interrogazione del consigliere pd Aldo Ugliano. Negli anni il Comune si è mosso, ma senza mai forzare la mano. Nel ‘93 la Perim (con la Garar srl) riconferma ufficialmente l’impegno di cessione gratuita, ma poco tempo dopo un’altra società — la Nuova finanziaria moderna spa — «informava il Comune di avere incorporato la Perim e di non voler adempiere agli impegni assunti», scrivono gli avvocati di Palazzo Marino. Solo nel ‘98, con una visura catastale, il Comune scopre che una nuova sigla (la Icein spa, erede della Garar) ha venduto il terreno alla Astrogas srl. Società riconducibile, neanche a dirlo, al gruppo Ligresti. Per il ricorso al Tar bisogna aspettare il Duemila: il Comune chiede il rispetto dell’impegno, o almeno un risarcimento economico. A questo punto, però, ci si mette la lentezza della giustizia amministrativa: a oggi, nonostante tre istanze (l’ultima a febbraio 2009) per fissare l’udienza, i giudici della seconda sezione non hanno ancora comunicato una data perché oberati di ricorsi. Mentre gli abitanti di via dei Missaglia aspettano il loro parchetto, però, i giudici della prima sezione del Tar hanno definito un altro contenzioso ventennale aperto tra il Comune e un’altra società del gruppo Ligresti, la Premafin finanziaria, a tutto vantaggio del primo, dopo una doppia sconfitta davanti al tribunale civile e alla Corte d’appello. La lite riguardava la mancata stipula della convenzione per lottizzare 179mila metri quadri adiacenti a via Bellarmino, a sud di Milano. Una zona che, qualche mese fa, è stata al centro di un duro scontro tra il Comune e la Provincia, con quest’ultima pronta a commissariare la Moratti per conto di Ligresti. Anche in questo caso, dietro autorizzazione alla Premafin a edificare parte delle aree, la società doveva cederne altre gratis al Comune. Ma la stipula non era mai andata in porto, perché quei terreni erano destinati a edilizia popolare dal consorzio Cimep. 
La sfida è lanciata e si chiama 10-10-10, ovvero primarie del Partito democratico il 10 ottobre del 2010, in tempo per una reale competizione all’interno del centrosinistra prima della contesa con il vero avversario, Letizia Moratti, che ieri ha dichiarato sicura: «Sarò io il candidato sindaco del Pdl. Ne ho già parlato con Berlusconi».  Motivo in più, per il Pd, per darsi una mossa. La sfida è interna al partito e a giocarla è “Andiamo oltre”, il rassemblement dei partigiani delle primarie che si riconosce in Giuseppe Civati e Carlo Monguzzi e tenta di riconsegnare alla base la selezione del candidato sindaco. «Ma più ancora del candidato conta la squadra — dicono Monguzzi e Civati — su ogni tema, dalla casa al lavoro, ci vuole qualcuno che sappia parlare ai milanesi. A tutti: i moderati, i cattolici, gli spaventati che chiedono sicurezza, quelli con lavoro e futuro precari». Il luogo designato da “Andiamo oltre” per dare il via all’operazione 10-10-10 è il circolo Gino Giugni di via Astesani, già storica sezione del Pci. Una tettoia, un gazebo, un centinaio di persone sulle seggiole di ferro blu e la pasta fredda cucinata da Monguzzi. «I nomi dovranno uscire a settembre e saranno più d’uno — prevede l’ex verde passato lo scorso ottobre al Pd — La gente non accetterà una soluzione diversa da primarie vere. E vanno fatte presto proprio per scongiurare che servano a ratificare una decisione presa altrove». A norma di statuto, l’assemblea provinciale del Pd può esprimere due proposte, una di maggioranza e una di minoranza, sorretta almeno dal 35 per cento dei voti. Monguzzi e Civati, loro, si sfilano: «Facciamo da levatrici». L’uomo di questa area sarebbe piuttosto Davide Corritore. Se mai trovasse un Nichi Vendola lombardo, per sé Civati ha un altro progetto: pensare al partito nazionale. La dirigenza del Pd finora si è mossa con circospezione. La candidatura di Giuliano Pisapia da parte della sinistra radicale non scalda: «Non garantisce l’ampiezza necessaria al progetto per Milano», obietta Roberto Cornelli, segretario metropolitano del Pd. «Ma — concede — consolida i consensi a sinistra e può essere utile nel quadro complessivo». Nel bussolotto del centrosinistra girano, uscendo a turno, i soliti nomi. E' toccato, complice un quotidiano, a Enrico Letta. Idea, conferma Cornelli, accarezzata mesi fa ma da tempo troncata dallo stesso Letta, che ha puntualizzato: «Non sono disponibile, tanto più non essendo milanese». Alle sollecitazioni di “Andiamo oltre”, Cornelli replica: «Difficile che le primarie si facciano il 10 ottobre, è più probabile il 26. Comunque, entro ottobre le faremo. Il partito non è spaccato, è lo specchio di una società frammentata. Costruire un progetto comune è impegnativo». A giorni dovrebbe essere resa nota una candidatura nata nella società civile. «Bene così — approva il segretario — il dialogo con la città per il Pd è essenziale». 
Nessuna attenuante per i tassisti in bermuda. Neppure il caldo record di questi giorni è una scusante. Inflessibili, i vigili urbani hanno multato cinque tassisti sorpresi con le bermuda al volante delle loro auto pubbliche. Una bolletta da 77 euro e la raccomandazione di cambiar presto l'abito. "Il regolamento parla esplicitamente di pantaloni lunghi", ammette Valerio Giacopinelli, rappresentante di categoria nella Cna, che tenta una difesa d'ufficio: "E' davvero indecoroso un tassista che indossa un pantalone alla pinocchietto o un bermuda sotto il ginocchio?" 
Un manifesto fa scoppiare le polemiche. Raffigura un bambino con la faccia di Hitler abbracciato da una donna, che rappresenta la Madonna. E' l'immagine scelta per  pubblicizzare la mostra "Zeitgeist", del pittore Giuseppe Veneziano, dal 17 luglio a Pietrasanta (Lucca), in Versilia. L'icona ha suscitato lo sconcerto del parroco, don Stefano D'Atri, e di alcune associazioni combattentistiche partigiane. Il sindaco, Domenico Lombardi (Pd), ammette: "Mi prendo tutte le responsabilità per aver dato l'ok a quella immagine. Ma non l'avevo vista prima, altrimenti forse ne avrei scelta un'altra". Il quadro selezionato per i manifesti dell'esposizione è la "Madonna del Terzo Reich", dove sono raffigurati una donna e un bambino con tratti hitleriani: i baffetti e la fascia rossa con la svastica nera su cerchio bianco al braccio. Un'opera già al centro di polemiche quando fu presentata all'Art Verona 2009. Il primo cittadino chiarisce che la scelta di invitare Veneziano a Pietrasanta non è stata della sua amministrazione ma della precedente giunta, guidata da Massimo Mallegni (Pdl). "Me ne prendo comunque tutte le responsabilità - dichiara spiega Lombardi - e chiedo scusa se questo quadro offende la sensibilità degli esponenti religiosi o dei partigiani. Credo però che Pietrasanta da sempre si contraddistingue nel panorama artistico perchè preferisce il confronto alla censura". L'autore dell'opera, Giuseppe Veneziano, citando Alda Merini, replica così alla polemiche: "La cosa meno scandalosa nella vita è lo scandalo. Sulla provocazione la questione è più complessa. Se l'arte non provoca, allora cosa deve fare?". La mostra, a Palazzo Panichi, rimarrà aperta fino al 22 agosto. 
A trentacinque anni dalla sua morte, c’è ancora qualcuno che considera Pier Paolo Pasolini un cattivo maestro. Sembra pensarla così l’assessore alla Cultura della Provincia di Milano, Novo Umberto Maerna, che si è assunto la responsabilità di vagliare gli spettacoli da inserire in "Invito a Teatro", la trentennale iniziativa della Provincia (oggi governata dalla giunta di centrodestra del pdl Guido Podestà) che prevede un abbonamento trasversale a prezzo politico ai teatri milanesi di produzione. Dal suo punto di vista, alcuni titoli potrebbero veicolare messaggi negativi. E poco importa che si tratti di autori consacrati come Pasolini. Un esempio? Orgia di Pasolini, in programma per la prossima stagione all’Out Off. Mino Bertoldo, direttore del teatro, è stato convocato negli uffici di piazza Oberdan e, tramite un paio di funzionari, gli è stato garbatamente suggerito di sostituire quel titolo con un altro. Motivo? «Mi hanno detto che sarebbe meglio non toccare temi scabrosi come l’omosessualità. Una cosa imbarazzante, qui si sta parlando di Pasolini». E quindi? «Ho chiesto di avere per iscritto una comunicazione ufficiale che giustificasse la richiesta. Resto in attesa, ma non ho nessuna intenzione di fare marcia indietro. Se una amministrazione pubblica pretende di decidere che cosa va visto e che cosa no, non mi sembra fuori luogo parlare di censura». Dello stesso parere Renato Sarti del Teatro della Cooperativa, anche lui convocato in Provincia. Nel suo caso gli spettacoli che «sarebbe opportuno sostituire» sono due suoi testi: Trilogia del benessere , ovvero tre atti unici che raccontano storie di gente ai margini tra solitudine, droga e prostituzione (la prima, Libero , la mise in scena Strehler nel ’91), e Chicago Boys , farsa nera sul neoliberismo. «Dicono che non sono in sintonia con le linee culturali dell’assessorato, che trasmettono messaggi poco positivi per i nostri giovani. Mi sembra un fatto abbastanza grave, che colpisce l’intero sistema teatrale milanese. Certo che è censura, con l’aggravante che non hanno il coraggio di dichiararlo». Altro teatro “convocato” il Franco Parenti: Andrée Ruth Shammah sarà ricevuta oggi. Il motivo ufficiale non si sa, potrebbe trattarsi anche solo di una chiacchierata. Vista l’andazzo, però, non è da escludere che lo spettacolo sia Quale droga fa per me di Kai Hensel con Anna Galiena, testo rappresentato in mezza Europa e già portato da Shammah al Piccolo un paio di stagioni fa. 
