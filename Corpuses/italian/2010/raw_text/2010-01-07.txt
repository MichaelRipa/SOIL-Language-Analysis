ROSARNO - Centinaia di auto distrutte, cassonetti divelti e rovesciati sull'asfalto, ringhiere di abitazioni danneggiate. E' il bilancio di un pomeriggio di guerriglia urbana a Rosarno, nella Piana di Gioia Tauro, per la protesta di alcune centinaia di extracomunitari, lavoratori dell'agricoltura, accampati in condizioni disumane in una vecchia fabbrica in disuso e in un'altra struttura abbandonata. Risale a maggio dello scorso anno l'arresto di tre imprenditori , sempre a Rosarno, per "riduzione in schiavitù" di alcuni immigrati. A dicembre del 2008, invece, un episodio simile a quello di oggi : due giovani a bordo di un'auto spararono alcuni colpi di pistola contro due ragazzi africani di ritorno dai campi. Anche in qual caso gli extracomunitari reagirono con una violenta protesta. A fare scoppiare la rivolta è stato il ferimento con un'arma ad aria compressa, da parte di un gruppo di sconosciuti, di alcuni cittadini extracomunitari. I feriti - tra i quali c'è anche un rifugiato politico del Togo con regolare permesso di soggiorno - non destano particolari preoccupazione, ma la volontà di reagire che covava da tempo nella colonia di lavoratori ammassati nella struttura in condizioni ai limiti del sopportabile (e di altri nelle stesse condizioni a Gioia Tauro in locali dell'Ex Opera Sila) non ci ha messo molto ad esplodere. Armati di spranghe e bastoni, gli extracomunitari in larga parte provenienti dall'Africa hanno invaso la strada statale che attraversa Rosarno mettendo a ferro e fuoco alcune delle vie principali: dalle auto - in qualche caso anche con persone a bordo - alle abitazioni, ai cassonetti dell'immondizia. A nulla è valso l'intervento di polizia e carabinieri in assetto antisommossa, schierati di fronte ai più agguerriti, un centinaio di persone tenute sotto stretto controllo. In serata sono arrivati i rinforzi e si è tentata una trattativa per far rientrare la protesta. Anche la popolazione ha reagito e, in queste ore, alcuni giovani di Rosarno, circa un centinaio, stanno seguendo l'evolversi della situazione ad alcuni metri dalle forze dell'ordine. Sul posto tutti i dirigenti dei commissariati di Pubblica sicurezza e delle compagnie di carabinieri della Piana. Tra Rosarno, l'ex fabbrica in disuso, e Gioia Tauro, sono circa 1.500 gli extracomunitari che lavorano come manodopera nell'agricoltura. 
SANTIAGO (Cile)  - Dopo aver perso oltre due ore ieri per un problema meccanico, il francese della BMW Stephane Peterhansel vince con autorità la sesta tappa della Dakar (418 km di prova speciale tra Antofagasta a Iquique) e si porta in testa alla classifica generale della corsa riservata alle auto. Scalzato dalla vetta lo spagnolo Carlos Sainz (Volkswagen), ora distanziato di 47" dal pluridecorato transalpino. MARC COMA DOMINA LA TAPPA - Successo spagnolo anche nella frazione riservata alle moto, funestata dall'incidente occorso al nostro Luca Manca. La vittoria odierna va allo spagnolo Marc Coma su KTM che, grazie a questo successo netto, guadagna diverse posizioni in classifica (stamani era ottavo, ora è quarto). Coma ha infatti rifilato più di dieci minuti di distacco agli avversari, compreso il leader francese Cyril Despres, oggi decimo. Leggi i commenti I commenti dei lettori 
Un tempo era italiana. Perché apparteneva alla Pirelli. Ora ha ancora la sede principale a Milano, ma la proprietà è passata dal 2005 a un fondo gestito dalla banca d'affari Goldman Sachs ed ha preso il nome di Prysmian. Quello che non è cambiato è il ruolo di leader mondiale nella produzione di cavi per applicazioni nel settore dell'energia e delle telecomunicazioni (con 54 stabilimenti e oltre 12.000 dipendenti distribuiti in 20 paesi). E oggi è stata anche in testa alla classifica delle azioni più comprate a Piazza Affari: con un rialzo del 4,33% è tornata ai livelli del settembre scorso a quota 13,26 euro. Alla base degli acquisti ci sono le raccomandazioni di due banche d'affari. Sia Bofa-Merrill Lynch che Jp Morgan suggeriscono di investire in Prysmian perché a loro dire la società è sottostimata e prevedono un incremento dell'utile per azione sia per il 2010 che per l'anno successivo, Una indicazione che si basa sulla concreta possibilità che il peggio della crisi sia alle spalle e i big dell'energia e delle tlc torneranno a investire nelle nuove infrastrutture. Non a caso, l'altro giorno era stata Equita Sim a pronosticare un 2010 positivo per Prysmian anche sulla base dell'annuncio congiunto di una decina di paesi che si affacciano sul mare del Nord (tra cui Germania, Francia, e Gran Bretagna) per realizzare una rete comune per la trasmissione di energia destinata allo sviluppo delle rinnovabili. E l'ex società della Pirelli potrebbe essere uno dei principali fornitori. 
DALLA scorsa settimana siamo alle prese con il menu anagrammato del pranzo del congresso enigmistico del 1952, a Firenze. I menu anagrammati non hanno soluzione scritta: la soluzione consiste in ciò che arriva in tavola; cinquantotto anni dopo i reduci della tavolata sono pochini, e tendono a non ricordarsi cosa hanno mangiato, così oggi "menu nuda tenemus". Alcuni anagrammi sono facili da decrittare. Il titolo In giro dall'oste è certamente: Lista del giorno . La prima portata è Pastrani aviti , facilmente interpretabile come antipasti vari . La seconda è Un gelso , ma racchio : sono Maccheroni al sugo . Una bellissima Storiella torva nasconde della Vitella arrosto . Affascinante anche La Dea inaspettata : si trasforma in un assai più modesto Patate ed insalata . Fin qui, insomma, tutto bene. Il punto dolente è il quinto, dove troviamo O stracciatella strana . La soluzione che è stata proposta è Coratella strascinata , si è scoperto che è effettivamente un piatto: ma quello che rende perplessi è che a quel punto dovrebbe starci un dessert, e la coratella come dessert non pare proprio adeguata. Ma un dessert non salta fuori: ho provato con torta e crostata , che parevano promettere bene, ma non rimane nulla di utile. Forse qualche esperto di pasticceria toscana di metà Novecento ha qualche idea migliore. Le ultime due voci del menu erano: Figuretta di santo e Visioni negre nei veri sogni . La prima non dà problemi: è un più che classico Frutta di stagione . L'ultima invece è stata in un primo momento risolta come Vini rossi e vini ogni genere . Poco convincente, soprattutto perché è da escludere che siano stati davvero offerti vini di ogni genere. A un certo punto qualcuno ha trovato Vini senesi Ginori e Governi , ed effettivamente esistono quelle due case, nel senese. La soluzione è quasi certamente quella, ma incuriosisce che un altro possibile anagramma è Vini generosi, vini generosi , una sorta di anagramma balbuziente come     quelli in cui all'epoca si era specializzato Mario Musetti (in arte Il Troviero ): prose, prose = oppressore ; presagio, presagio = a passeggio per Rio ; cotenna, cotenna = cento cannonate ; falerno, falerno = farfallone nero ; trine, trine, trine = terreni trentini . 
DA oggi la storia del rock inglese entra ufficialmente nel mondo della filatelia: la Royal Mail, il servizio postale del Regno Unito, ha emesso un set di 10 francobolli da collezione raffiguranti le copertine di altrettanti album che hanno fatto la storia del rock anglosassone. La serie, chiamata "Classic Album Covers", include dischi storici come "Let It Bleed" dei Rolling Stones (1969), "IV" dei Led Zeppelin (1971), "Ziggy Stardust" di David Bowie (1972) o "London Calling" dei Clash (1979). Ma anche lavori più recenti, entrati comunque nella storia della musica anglosassone come "Screamadelica" dei Primal Scream (1991), "Parklife" dei Blur (1994) o "A Rush of Blood to the Head" dei Coldplay (2002). I francobolli sono stati realizzati dallo Studio Dempsey di Londra che ha deciso di raffigurare dei dischi in vinile che fanno capolino dalle copertine, mentre i dieci album sono stati scelti, tra i centinaia in lizza, dalla Royal Mail che si è avvalsa della consulenza di grafici, designer e, ovviamente, delle più importanti riviste musicali del Regno Unito. Secondo Julietta Edgar, a capo della divisione Special Stamps della Royal Mail, "i francobolli speciali della Royal Mail sono famosi in tutto il mondo per la loro capacità di catturare la ricchezza e la diversità della cultura e del patrimonio britannici". E il rock è sicuramente un patrimonio della cultura anglosassone. I dieci album scelti per diventare francobolli di First Class, il corrispettivo della nostra posta prioritaria, sono stati selezionati non solo per il loro contenuto musicale ma anche per l'impatto estetico delle copertine. Tra queste si segnalano la torta di compleanno (che sul retro di copertina, però, è completamente distrutta) di "Let It Bleed" dei Rolling Stones, i levrieri impegnati in una celebre "greyhound race" di "Parklife" dei Blur, ma anche il tubo metallico di "Tubular Bells" di Mike Olfield e l'iconica foto di Paul Simonon dei Clash che distrugge il basso sulla copertina di "London Calling". O il misterioso vecchio curvo, simbolo del quarto album dei Led Zeppelin che il chitarrista Jimmy Page ha ricordato proprio alla presentazione dell'emissione filatelica: "A quasi quarant'anni dalla pubblicazione di "IV" nessuno sa chi sia il vecchio raffigurato sulla copertina né chi lo ha dipinto. Ed è esattamente il risultato che volevamo ottenere all'epoca per la copertina che è rimasta allo stesso tempo anonima ed enigmatica". Se da un lato gli appassionati di rock saranno felici per l'emissione dei francobolli, la scelta dei dieci album sicuramente sarà motivo di dibattiti e polemiche. Come spiegare, ad esempio, l'assenza di un qualunque disco dei Beatles, a cui peraltro era stata dedicata un'emissione speciale due anni or sono? O la scelta di un disco minore dei Pink Floyd come "The Division Bell" al posto del leggendario "The Dark Side of the Moon" o del primo psichedelico "The Piper at the Gates of Dawn"? Sono molti altri i grandi gruppi inglesi esclusi: dai Who ai Sex Pistols passando per gli Oasis. Per loro, ci si augura, sarà per la prossima volta. La lista completa dei "francobolli rock" Blur - "Parklife" David Bowie - "The Rise and Fall of Ziggy Stardust and the Spiders from Mars" Led Zeppelin - "IV" Mike Oldfield - "Tubular Bells" New Order - "Power, Corruption and Lies" Pink Floyd - "The Division Bell" The Clash - "London Calling" The Rolling Stones - "Let It Bleed" Coldplay - "A Rush of Blood to the Head" Primal Scream - "Screamadelica" 
Quelli che quella volta a Verona Enrico Ameri aspettò apposta cinque secondi prima di dire il risultato del primo tempo e poi lo disse e i milanisti non la presero bene. Quelli che non è vero. Quelli che Ameri e Ciotti si insultarono fuori onda senza sapere di essere in onda. Quelli che il campo per destinazione. Quelli che la ventilazione è inapprezzabile e che certi cognomi li possono avere solo i guardalinee, quelli che Luzzi interrompeva per dare risultati inutili e quelli che chissà chi ha detto Clamoroso al Cibali. Quelli di Tutto il calcio minuto per minuto, insomma, che domenica festeggia il mezzo secolo impetuoso di vita, concentrando in questi giorni un'attenzione fatalmente svanita dall'avvento della tv sulle partite in diretta. Perché è meglio non girarci intorno, Tutto il calcio è Scusa Ameri e il liquore ad alto potenziale nel quale si veniva invitati ad annegare alla fine per gioia o disperazione (e se ha pareggiato? Comunque Stock. Roba da alcolisti anonimi). Il ricordo, insomma. Così come si potrà ricordare e partecipare ancora di più da oggi su Repubblica. it riascoltando le voci storiche del programma o lasciando una testimonianza attiva. Così come è raccontato con grande ricchezza in uno speciale in onda in questi giorni su RaiStoria, non solo le voci ma anche i volti, di allora e oggi: con la tv si può, è più forte e non ce n'è. Un'epopea tracciata dal predominio della radio e fondata, questo è il bello, sull'esclusione, sul nascondere: addirittura, per paura che i tifosi si impigrissero troppo e non andassero allo stadio, su anni e anni di primi tempi segreti, non trasmessi, si partiva dall'intervallo. Fino alla tv, una partita per intero, poi due, poi tutte e anche di più. Pouf, l'incanto che svanisce. Qualche anno fa un addetto ai lavori si lasciò sfuggire che ormai Tutto il calcio lo si ascoltava solo in automobile. Venne sommerso dalle grida indignate dei radiocronisti di oggi. Pochi mesi fa, uno di quelli che gridarono indignati disse una cosa del genere: "Noi comunque oggi siamo al servizio del pubblico in mobilità". E' la stessa cosa, ma suona meglio. La realtà è meglio impattarla subito. Per scoprire poi quale sia il vero valore superstite: Tutto il calcio, oggi, soffre soprattutto la disattenzione totale degli addetti ai lavori e degli iper-appassionati, tutti ovviamente assiepati davanti alle tv e alle Diretta Gol. Ma significa che fa il pieno, Tutto il calcio, degli esclusi a vario titolo, vero servizio pubblico, vero aiuto e consolazione, magari per qualcuno un'abitudine quasi snob. Un motivo in più per continuare a volergli bene, ognuno coltivando intatto il ricordo migliore, seminato nel campo per destinazione e dintorni. Leggi i commenti I commenti dei lettori 
ROMA - "Ho 18 anni? Finalmente avrò il porto d'armi". Scherza, nel giorno in cui compie la maggiore età Jessica Rossi, campionessa in erba reduce da un 2009 da leggenda in cui ha vinto i campionati assoluti d'Italia, d'Europa e del Mondo di tiro a volo (specialità fossa), guadagnando in tutto circa 100mila euro. CAMPIONESSA SENZA PORTO D'ARMI - Scherza ma fino a un certo punto, visto che, pur essendo la regina dei poligoni di tiro, finora non poteva possedere un'arma tutta sua, essendo sprovvista, a causa dell'età, del necessario porto d'armi. Così, ogni volta che partiva per le gare in Italia e all'estero, il suo fucile Perazzi veniva registrato a nome di qualche suo compagno o compagna di nazionale. FIGLIA D'ARTE - Finora la Rossi, anche ogni volta che si spostava in qualche impianto per prepararsi, per portare con sè il fucile, a causa del suo talento così precoce ("la mia prima gara l'ho fatta a 8 anni") doveva fare ricorso all'aiuto di qualcun altro, nel caso degli allenamenti mamma Monica, che l'accompagna in auto, non ha mai sparato in vita sua ma ha preso il porto d'armi per venire incontro alle esigenze della figlia (comunque d'arte, perché papà Ivan è stato campione d'italiano). L'INGRESSO NELL'ARMA - Ora come regalo per il suo diciottesimo compleanno che le porterà anche l'ammissione nell'Arma dei Carabinieri, non le rimane che ottenere quel sospirato 'pezzo di cartà che le permetterà di avere un'arma tutta sua. "I documenti già li ho fatti - dice Jessica - come del resto quelli per il foglio rosa della patente. Non mi rimane che attendere. Per il resto, anche se adesso sono maggiorenne, cambia poco o niente: nella mia vita c'è soprattutto il tiro a volo e il mio grande obiettivo è Londra 2012. Spero di guadagnarmi la qualificazione fin da quest'anno perché i Mondiali di Monaco assegneranno le prime carte olimpiche". E il presidente della Fitav Luciano Rossi è ottimista: "E'è la punta di diamante della nazionale e anche la migliore testimonianza della validità del nostro vivaio", sottolinea. APPUNTAMENTO AD ACAPULCO - A sparare Jessica ricomincerà in marzo ad Acapulco, per la Coppa del Mondo, e "sarà bello riprendere così", ovvero in uno scenario completamente diverso da quello delle finali di Coppa 2009 a Pechino. "E' l'unico brutto ricordo di un anno per me magnifico - dice la Rossi -: abbiamo gareggiato sotto la neve, a - 5, e io quasi finivo congelata. Non so come abbia fatto a sparare...". Leggi i commenti I commenti dei lettori 
