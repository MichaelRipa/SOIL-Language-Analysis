Gli italiani riscoprono le piazze. Sembravano un po' dimenticate, negli ultimi tempi. Luogo di passeggio e di turismo, le piazze storiche. Mentre le "nuove" piazze, semplicemente, non esistono. Sono "altro". Spiazzi inseriti in mezzo a urbanizzazioni artificiali. Ad agglomerati immobiliari costruiti senza nesso con la domanda sociale. Piazze senza persone. O traversate da persone di passaggio. Che si lanciano uno sguardo distratto e un cenno imbarazzato, se per caso si incrociano. Non piazze, ma aree senza vita sociale. Ridotte a parcheggi. Dedicate al passeggio con il cane. D'altronde, le attività pubbliche a cui erano dedicate le piazze si sono, in parte, trasferite altrove. I mercati. Ma soprattutto la politica. Concentrata e dislocata in altri luoghi. Due, soprattutto. Il Palazzo e i Media  -  in particolare la Tivù. Il Palazzo, dove si decide, dove agiscono coloro che decidono. Lontano dalla società. La Tivù, dove gli uomini politici, divenuti attori, si mostrano ai cittadini, trasformati in spettatori. E lanciano i loro slogan, elaborano e propongono la loro immagine. Per questo, le piazze, dove è nata la democrazia hanno perduto visibilità. O meglio: avevano. Perché oggi sembrano ritornate. Luoghi affollati di manifestazioni politiche. Dove, alla vigilia delle elezioni regionali, non si manifesta per un candidato. Ma, perlopiù,  si protesta e si grida. NO. No a Berlusconi e al furto della legalità. Sabato scorso. No alla sinistra e ai magistrati. Oggi. No al complotto contro la democrazia ordito da chi non accetta la volontà del popolo sovrano. E vorrebbe cacciare il leader eletto. Dal popolo sovrano. Così le piazze si riempiono ancora. E il sospetto è che ciò avvenga perché il Palazzo è divenuto  -  ma soprattutto "appare" - troppo lontano dalla società. E cittadini non ne ascoltano più la voce. Il richiamo. Neppure quando è utile  -  al Palazzo. Alla vigilia del voto. Così, per paura del vuoto, si cerca di riempire le piazze. In modo da offrire lo spettacolo - e la voce  - della politica in Tivù, dove sulla politica è sceso il silenzio. Per legge.  In modo da mostrare il "popolo sovrano", che altrimenti esprime la sua sovranità una volta ogni tanto (oppure "ogni poco"), alle urne. Ed è evocato, ogni giorno, sotto forma di Opinione Pubblica, mediante percentuali, raccolte nei sondaggi. Ma la Democrazia ha bisogno di riti. Gli elettori, la "gente" non possono essere ridotti a numeri silenziosi, recitati in tivù, oppure dal leader. A conferma del proprio consenso personale. Così si assiste al ritorno - intermittente - della piazza. Nell'epoca in cui trionfa la democrazia dell'opinione, serve a dimostrare che la democrazia non è un'opinione. E che la democrazia  rappresentativa non se la passa troppo bene. 
Restano in carcere gli amanti accusati dell'infanticidio di Alessandro. Dopo un interrogatorio durato quasi cinque ore, il giudice ha rinviato qualsiasi decisione. Ma le parole di Katerina Mathas riaprono il giallo. "Sono uscita verso mezzanotte e mezza per andare a comprare la coca e sono tornata in viale delle Palme verso le due. Alessandro è rimasto solo con lui e non so cosa possa essere successo". Ma Gianantonio Rasero ricostruisce diversamente quella sequenza. Al pm ha detto: "Katerina sarà stata fuori poco più di dieci minuti, mi aveva chiesto anche cinque euro per le sigarette e ha preso la mia macchina. Durante la sua assenza non è successo nulla". Una tesi che sarebbe dimostrata dalle registrazioni delle telecamere del circuito di sicurezza del residence. Rasero aveva raccontato di essersi alzato durante la notte e di aver visto Katerina sbattere con violenza il bimbo sul pavimento. "Ho chiesto cosa stava succendo - ha detto al giudice l'imputato - ma Katerina mi ha risposto che potevo riprendere a dormire. Non ti preoccupare, ed io, stordito dalla cocaina, ho ripreso a dormire". Il mattino dopo, sempre secondo il suo racconto, Gianantonio si sarebbe accorto della morte del bimbo dopo avergli sfiorato la fronte e averla sentita gelida. All'interrogatorio di garanzia, Katerina ha ripetuto che quando è rientrata in casa non ha guardato nella culla per sapere come stava il bambino ("Perché avrei dovuto farlo: la sera prima Ale stava bene"), ma con il suo compagno si è sdraiata sul letto e si è messa a "tirare" cocaina. Sulle esigenze cautelari e sulla misura per Mathas e Rasero, il gip deciderà entro le prossime ore. Dal canto suo , il pm ha chiesto che i due restino in carcere in considerazione della gravità del reato commesso. Invariato il titolo del reato: omicidio aggravato in concorso. 
ROMA - Torna a vincere il Lecce, che in uno degli anticipi della 30/a giornata del campionato di serie B (nona di ritorno) passa con un sonoro 4-2 sul campo della Reggina, al termine di un match ricco di colpi di scena. Al "Granillo i calabresi sognano per quasi un'ora, grazie al gol di Barillà al 22' del primo tempo. Il triste risveglio, però, nel giro di cinque minuti, prima con il pari di Marilungo al 17' della ripresa e poi con il vantaggio dei salentini al 22' ad opera di Angelo, autore di un tiro dalla destra che carambola sul palo lontano e si infila per il 2-1. Ancora Marilungo al 32' sembra spegnere le speranze di rimonta dei reggini che, però, riaccende Cacia al 45'. Ancora 60" e Marilungo, questa sera autore di una tripletta, condanna la Reggina ad una pesante sconfitta che la lascia al terz'ultimo posto in classifica (33 punti), sempre più vicina al baratro della Lega Pro. La formazione di De Canio, invece, scaccia immediatamente gli spettri della pesante sconfitta casalinga contro il Cittadella, riprendendo la corsa di vertice e portandosi a quota 52, quattro lunghezze sopra il Grosseto. ANCONA STOP A PIACENZA  - Sfrutta, invece, il fattore campo il Piacenza che al "Garilli" supera con il minimo sforzo l'Ancona (settima sconfitta esterna consecutiva) allontanandosi dalla zona calda della classifica. I padroni di casa si sono imposti con merito, giocando semplicemente meglio degli avversari, così da cogliere contro una pretendente ai playoff tre punti pesanti nella rincorsa alla salvezza. La soluzione dopo 24': preciso assist di Moscardelli per Guerra che ha superato Da Costa con un forte destro sul primo palo. L'Ancona ha provato a sfruttare la velocità dei suoi attaccanti, ma la difesa dei padroni di casa ha fatto buona guardia. Così, è stato ancora il Piacenza a rendersi pericoloso. Anche nel secondo tempo Moscardelli e compagni hanno creato altre occasioni, senza tuttavia concretizzarle. I marchigiani si sono visti solo nel finale quando la squadra di Ficcadenti ha arretrato il suo raggio d'azione. E allora è stato il portiere Puggioni a opporsi con bravura ai tentativi degli ospiti. Proprio alla scadere Moscardelli ha sfiorato il raddoppio con un pallonetto da metà campo. CITTADELLA, CINQUINA FIRMATA ARDEMAGNI  - Continua a vincere intanto il Cittadella. I veneti hanno superato di misura (1-0) la Salernitana, decisiva la rete di Matteo Ardemagni, al 15° sigillo personale, siglata con un gran tiro dal limite al 13' del primo tempo a battere il portiere avversario Polito. Per l'undici guidato da Foscarini si tratta della quinta vittoria consecutiva, che lo porta a raggiungere al quarto posto Ancona, Brescia e Cesena a quota 45 punti, entrando dunque in piena lotta play off. Per la Salernitana, oltre la sconfitta, la notizia arrivata nel corso del match della penalizzazione di sei punti inflitta ai campani dalla Corte di Giustizia Federale, che li porta a quota 16 a 18 punti dal quart'ultimo posto che vale la salvezza. Leggi i commenti I commenti dei lettori 
I ragazzi del Giordani a fianco dei vecchi militanti di sinistra con le loro bandiere rosse, i foulards blancs e gli scout dell'Agesci, i ragazzi dell'Udu accanto al glorioso gonfalone dell'Anpi di Salsomaggiore: in una parola sicuramente "atipica" si può definire la manifestazione contro la mafia promossa con un buon successo da "Libera" di Parma. Un serpentone di circa 800 persone, silenziose e con le fiaccole in mano, dribblando tanti bus fermi lungo l'itinerario della manifestazione, ha percorso via D'Azeglio, il ponte di Mezzo, via Mazzini, via Garibaldi, via Melloni e via Cavour, per arrivare in piazza Garibaldi, ascoltando l'altoparlante che scandiva i nomi delle migliaia di vittime della mafia, tutti dietro lo striscione che recitava "Una città che ricorda è una città che sa cambiare". GUARDA Le foto del corteo A dire no alla mafia c'erano anche le istituzioni: il presidente della Provincia Vincenzo Bernazzoli, gli assessori comunali Cristina Sassi e Giuseppe Pellacini, i consiglieri Marco Ablondi, Giuseppe Massari e Carla Mantelli, il presidente del circolo "Il Borgo" Eugenio Caggiati, i dirigenti di Legambiente, qualche prete, tanti scout in divisa e tanti studenti. "Siamo qui  -  dice Giulio dell'Agesci  -  perché Parma non è immune dal problema; è luogo in cui sono stati mandate a soggiornare tante persone coinvolte in fatti mafiosi; sì, la rete c'è anche qui, e la mafia è tutto ciò che nega il diritto di libertà per le persone". Più che i discorsi, parlavano gli striscioni, scritti per l'occasione con le bombolette spray: "Non c'è bisogno di essere eroi, basterebbe avere il coraggio di avere paura, il coraggio di fare delle scelte, di denunciare", e sotto la firma di don Peppino Diana, il coraggioso prete scout di Casal di Principe ucciso negli anni novanta e divenuto un simbolo dell'Italia pulita, ricordato con affetto dai suoi ragazzi scout durante una prima sosta davanti al Monumento a Corridoni. La seconda tappa è stata davanti al Teatro Regio, dove hanno preso il microfono un ragazzo dell'Udu e una ragazza di Sinistra Universitaria. Davanti allo striscione con la frase di Peppino Impastato "La mafia è una montagna di merda", Giuseppe La Pietra, pastore evangelico, amico di don Luigi Ciotti, fondatore di "Libera" a Parma, ha chiuso la manifestazione con poche parole solo per ricordare che "anche sul nostro territorio le mafie ci provano" e  che "non serve mettere tutto sotto una coltre di silenzio, ma bisogna affrontare il problema per creare gli anticorpi contro una cultura mafiosa che anche qui si insinua, pure senza coppola e senza lupara, con la giacca e cravatta del clan dei casalesi. Insieme  -  ha concluso La Pietra- possiamo realizzare il sogno di Falcone, Borsellino e Dalla Chiesa. L'importante è non tacere". 
ROMA - Sette persone sono state fermate per essere ascoltate dai carabinieri che indagano sulla violenta aggressione subita a Scicli nel ragusano da una dottoressa di 53 anni della guardia medica, picchiata, rapinata e violentata, sotto la minaccia di un coltello mentre faceva il turno di mercoledì notte. La dottoressa ha fornito agli investigatori elementi per un identikit del violentatore. Sulla base dei dati acquisiti, i carabinieri starebbero orientando le indagini verso la comunità di nordafricani presente a Scicli e stanno valutando la posizione di alcune persone che assomigliano alla descrizione fatta e che sono stati segnalati da alcuni connazionali. "Al momento - spiegano i carabinieri di Modica - stiamo ascoltando sette persone per verificare se possono essere legati alla scena dello stupro". Oltre al controllo degli alibi, sono in corso anche gli esami per tecnici per individuare l'autore della violenza. Intanto, nella cittadina del Ragusano qualcuno ha imbrattato con la vernice la facciata dove ha sede il centro islamico, il cui responsabile oggi ha incontrato il sindaco Giovanni Venticinque, per esprimergli la solidarietà della comunità nordafricana. Solidarietà alla dottoressa è stata espressa anche dagli Ordini dei Medici della Sicilia. Il presidente della Regione, Raffaele Lombardo, ha espresso l'apprezzamento della giunta alle forze dell'ordine per l'impegno profuso nella ricerca degli autori dello stupro. "Sono certo - ha detto Lombardo - che al più presto saranno individuati i responsabili di questa inaudita e inaccettabile violenza". Nella cittadina mercoledì prossimo alle 19,30 si terrà una fiaccolata per dire no a ogni forma di violenza. A deciderlo l'amministrazione comunale, che invita i cittadini, le associazioni, i movimenti, i partiti e i sindacati a partecipare all'iniziativa che partirà da piazza Municipio. 
Ottobre 2009. Siamo davanti al Nobu, locale di tendenza di Giorgio Armani a due passi da via Montenapoleone, a Milano, e all'ora presidente della commissione Urbanistica di Palazzo Marino, Milko Pennisi (Pdl), parlando al telefonino è in attesa di ricevere una busta. A consegnargliela è l'imprenditore Mario Basso. Dentro un pacchetto di sigarette ci sono dieci banconote da 500 euro: è il prezzo per sbloccare una pratica edilizia che si era arenata da cinque anni. VIDEO La tangente in diretta La donna che compare nel video è la segretaria di Pennisi: è indagata per concussione, ma la sua posizione è destinata ad alleggerirsi. Il video è stato girato dallo stesso Bassi attraverso una telecamera nascosta. Quattro mesi dopo, Pennisi sarà arrestato in flagranza mentre incassa la seconda tranche della tangente davanti alla libreria Hoepli. "La politica ha dei costi...", si era difeso Pennisi in un primo momento. Ma la sua versione, resa al gip nel corso del suo interrogatorio di 48 ore fa nel carcere di San Vittore, è quella di chi avrebbe semplicemente risposto a una richiesta d'aiuto avanzata da un imprenditore in difficoltà. Pennisi  -  si legge nei verbali  -  si spinge a descriversi quasi come una sorta di benefattore. Per lui, infatti, non solo non ci sarebbe mai stata la richiesta di una tangente, ma neppure la volontà di minacciare l'imprenditore. Anzi. L'offerta della mazzetta sarebbe arrivata proprio dal costruttore Mario Basso, impantanato da 5 anni su una pratica edilizia che non si "smollava", apparentemente senza motivi. E lui, Pennisi, si sarebbe limitato a "informarsi presso l'ufficio perché ho anche notato che la pratica era ferma da troppo tempo dopo il voto del Consiglio di zona e ciò non a causa mia. Anzi, mi sono stupito e attivato per sbloccare la situazione" La descrizione del politico attento e pronto ad andare incontro agli interessi dei cittadini prosegue con l'incontro "nel mese di ottobre, quando ho dato appuntamento al Basso in via Marino, presso gli uffici del gruppo consiliare, e gli ho detto poche parole circa il ritardo delle pratiche, che avrei studiato le carte e che mi impegnavo a portarle in commissione al più presto". 
Usava come nascondiglio per la droga la canna dello sterzo della sua Harley Davidson e un deposito di legna da ardere, all'esterno della sua abitazione. È la scoperta fatta a Canosa di Puglia dai Carabinieri della locale Stazione, che hanno poi arrestato un 38enne sorvegliato speciale, con l'accusa di detenzione ai fini di spaccio di sostanze stupefacenti. I militari, che da qualche tempo avevano rivolto le loro attenzioni nei confronti dell'uomo, hanno deciso di fare irruzione nell'abitazione ed i risultati positivi non sono tardati a venire. La minuziosa perquisizione eseguita, infatti, ha consentito agli operanti di rinvenire, all'interno della canna dello sterzo della sua moto Harley Davidson, parcheggiata nel garage, un calzino di lana contenente una "cipollina" di cocaina pura. In un deposito di legna, attiguo alla sua abitazione, invece, fra i tronchi, i carabinieri hanno rinvenuto un altro calzino in lana al cui interno erano custodite altre tre cipolline di cocaina pura e un bilancino elettronico di precisione. Inevitabile, a questo punto, il suo arresto e il successivo trasferimento nel carcere di Trani. L'indagato dovrà rispondere anche di violazione degli obblighi inerenti la misura di prevenzione a cui era sottoposto. La sostanza stupefacente trovata, del peso di circa 50 grammi, ed un bilancino sono stati posti sotto sequestro. 
