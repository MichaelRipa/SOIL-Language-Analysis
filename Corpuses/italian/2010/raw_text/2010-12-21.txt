"Le nostre radici sono qui, a Torino e in Italia: questa è la nostra storia e da qui viene anche la nostra forza; ma questo non è e non può essere un vincolo che ci preclude il futuro". Lo ha detto il presidente della Fiat, John Elkann, parlando ai dirigenti nel tradizionale incontro di fine anno al Lingotto. "Siamo presenti e ci stiamo sviluppando nel mondo - ha aggiunto - vogliamo proseguire in questa direzione perchè il nostro campo di gioco è il mondo". Il numero uno del Lingotto ha poi definito la scissione di Fiat Industrial "un fatto epocale". E ha sottolineato: "Da gennaio ci saranno due società distinte e saranno libere di crescere in modo autonomo. Da oltre 100 anni ne siamo azionisti e vogliamo continuare ad esserlo. Non perchè lo siamo sempre stati ma perchè vogliamo grandi prospettive in ciascuna e soprattutto conosciamo la passione e l'impegno che voi mettete in quello che fate". Poi con i dirigenti ha evocato gli anni della crisi Fiat, soffermandosi sulla "sensazione di agonia, di isolamento e di disperata solitudine", che accompagnò il periodo della crisi del Lingotto. "Quello - ha continuato Elkann - fu il momento in cui in azienda iniziammo a guardare in faccia la realtà e ad affrontare i problemi. Accanto a me vogliamo ringraziare uomini come Gianluigi Gabetti e Franzo Grande Stevens a cui sono grato per quello che hanno fatto". Elkann poi è tornato al tema dell'auto e ha spiegato: "Il problema della competitività è un dato di fatto oggettivo, per questo condivido e approvo quello che sta facendo Marchionne" 
Tra le proteste dei residenti, sta  per aprire il sito di stoccaggio provvisorio di via Schito, nella periferia nord  di Castellammare di Stabia. Lo sversatoio, secondo i piani del sindaco Bobbio,  resterà in vita al massimo per due mesi. Undici scarrabili sono già stati  portati all’interno dell’area parcheggio della MoviTrans, dove si trovano i  silos “Casillo” dismessi, mentre altri due sono stati respinti dalle proteste  dei cittadini, riuniti in presidio permanente proprio di fronte all’ingresso. Stasera alle 20 ci sarà una fiaccolata dei residenti, ma da Palazzo Farnese  assicurano: «Mancano solo le autorizzazioni dell’Arpac, poi il sito sarà a norma  e potrà essere aperto». Questione di ore, al massimo di giorni: a Natale gli  stabiesi sperano di non trovare il solito sacchetto di spazzatura sotto  l’albero. Nell’area di via Schito saranno stoccate le 500 tonnellate di  spazzatura ancora giacenti nelle strade di Castellammare. Se il centro è stato  in gran parte ripulito, la periferia è ancora invasa dai rifiuti. La situazione  resta critica in via Bonito, via Delle Puglie, corso De Gasperi e via Napoli,  dove sorge una discarica a cielo aperto all'ingresso di un’azienda che  confeziona carni per i supermercati 
Il 21 gennaio metterà piede al Mercadante. Per molti, Luca De Fusco indosserà la spiacevole veste del nuovo direttore imposto grazie alla cacciata del predecessore, Andrea De Rosa, in scadenza nel 2013. Col paradosso che lo stesso De Fusco si era solennemente lagnato, in passato, di una defenestrazione subita. Per altri, sarà invece «l’inizio di un nuovo corso», come lo definisce con nonchalance la Regione Campania, secondo il governatore Caldoro e l’assessore alla Cultura Miraglia. Eppure il caso Mercadante non accenna a spegnersi, dopo il blitz che ha revocato il contratto a De Rosa. Dai set e dai camerini più autorevoli si schierano contro «l’ignobile gesto» attori e registi del calibro di Paolo Sorrentino, Umberto Orsini, Antonio Latella, Emma Dante. C’è agitazione anche al Comune di Napoli, dove l’assessore Nicola Oddati, a sua volta messo all’indice per «ambiguità» nella gestione del caso, fa sapere che chiederà la revoca dei consiglieri nominati da Palazzo San Giacomo nel Cda del teatro: «Hanno agito contro il mio mandato di un rinvio, e quindi chiederò la revoca per Giuliana Gargiulo e Giulio Baffi. Con la differenza che Baffi, con coerenza, ha già rimesso il mandato nelle mie mani». È netta la levata di scudi di nomi autorevoli della scena. Per il regista Sorrentino, «la cacciata di De Rosa è ingiusta e insensata, perché ha ricoperto quel ruolo per meriti e non perché sia legato a una corrente politica». Umberto Orsini, tra i decani del teatro, non usa mezzi termini: «Sono offeso come cittadino e come uomo di teatro da questa scelta. Da due anni sto portando in giro, e siamo ormai alla 210decima replica, “La tempesta” di Shakespeare, con la regia di De Rosa, prodotta dal Mercadante. Ho voluto lui come regista perché mi era piaciuta la sua “Elettra” di von Hofmannsthal; e perché il mio maestro, Luca Ronconi, mi disse che era uno dei giovani registi di valore inusuale. Aveva ragione. Ma io mi chiedo come sia possibile che la politica faccia sempre di queste azioni così brutali». Orsini conclude: «Mai vista un’operazione così maldestra. E un Cda così incoerente». Profonda amarezza da Antonio Latella, direttore del Nuovo Teatro Nuovo di Napoli. «Sono addolorato. La direzione De Rosa avrebbe portato bei frutti, invece è stata interrotta volgarmente. Mi spiace che un uomo onorevole come De Fusco si sia prestato a questo gioco, proprio lui che si lanciò, a suo tempo, quando fu cacciato dal Veneto, in pagine di denuncia violente contro il subentrante Gassmann». Si infiamma anche la polemica politicoistituzionale. Rifondazione comunista e Sel attaccano l’assessore Oddati (per il Comune di Napoli, è uno dei soci del Mercadante, insieme con Regione, Provincia, comune di Pomigliano e di San Giorgio). Lo accusano di aver condotto con sospetta ambiguità il caso. Era per barattare la guida del Forum delle Culture 2013, cogestito con la Regione? Oddati replica: «Chi lo dice è un mascalzone. La verità è come sempre più banale: aver perso le elezioni comporta conseguenze. Nell’assemblea dei soci dello scorso giugno, io mi trovai in minoranza rispetto a Regione, Provincia e a Pomigliano, oggi governati dal centrodestra, che volevano a tutti i costi il cambio di direzione: ottenni un rinvio. Intanto mediavo perché De Rosa facesse un altro anno in coppia con De Fusco, ma lui legittimamente ha detto no. Poi i consiglieri hanno votato per la revoca, contro il mio mandato che era “rinvio”, e sono bello e bastonato? De Rosa lo avevo nominato io. Almeno un grazie...» A sorpresa, sul caso Mercadante, interviene anche Bassolino. «Una vicenda davvero grave — commenta l’ex governatore — De Rosa è stato defenestrato dal Cda, con un contratto che scadeva nel 2013. Oltre che tenere giustamente conto della tradizione, ha saputo portare allo Stabile innovazione e sperimentazione. Bravi!». Bassolino riprende la polemica sollevata da Repubblica. «Toni Servillo, che aveva sentito il dovere civico di dire: “ Mi auguro che non sia vero “, si è sentito rispondere: “Ma perché Servillo, personalità artistica di rilievo internazionale, si impiccia di cose del Mercadante?”. Così siamo messi», taglia corto Bassolino. Che chiosa: «Mese dopo mese si cerca di distruggere le migliori esperienze culturali a Napoli e in Campania». 
IL NUOVO boss è invisibile. Suo padre ha perso la guerra, ma lui guadagna un fiume di denaro. Non può farsi vedere in giro perché è ricercato, ma ha affidato la gestione degli affari a suo fratello Antonio, 19 anni appena. È Marco Di Lauro, il capo della (ex) famiglia più famosa quanto a spaccio di stupefacenti. Persa Scampia e i suoi 25 punti di vendita di droga, ora Marco è il re di due sole piazze. Che però gli rendono circa 900 mila euro al mese. Nelle carte dell’Antimafia la verità sulla fine del clan Di Lauro dopo la faida con gli Scissionisti e gli arresti eccellenti, dal numero uno Paolo Di Lauro ai suoi figli. E i perché del blitz di ieri dei carabinieri: in carcere il nuovo direttorio della cosca. Il giovane Antonio e 7 fedelissimi. Il consiglio di amministrazione per gli affari della droga. Tutti arrestati — su decreto di fermo dei pm Cannavale e Castaldi — grazie alle telecamere degli investigatori puntate sul regno dei Di Lauro ormai ristretto alla zona di Cupa dell’Arco e alle dichiarazioni dei pentiti. Da oggi il boss invisibile Marco Di Lauro non ha più luogotenenti. E’ solo nei suoi covi di Napoli Nord. Indagine che comincia con il sequestro del libro mastro degli stupefacenti. Contabilità chiara, le colonne del dare e dell’avere. Un esempio, maggio 2010: incassi pari a due milioni 685 mila 475 euro. Spese sostenute: un milione 814 mila 680 euro. Guadagno netto: 870 mila 795 euro. Guadagno delle sole piazze di via Miracolo a Milano e via Praga Magica. Le sigle: KP è la dose di kobrett piccola, KG quella grande. Nel week-end tra l’11 e il 13 giugno vengono vendute in una delle due piazze più di settemila dosi per 188 mila 400 euro. Stipendiati i capi, a provvigione i pusher, che prendono fino a 500 euro al giorno. Antonio Di Lauro gestisce, Marco è latitante. Ma, dicono i pentiti, «non si è mai interessato di ogni singola spesa o introito. E questo ha rappresentato un grosso vantaggio per il suo direttorio che poteva appropriarsi di somme di cui non avrebbe dato conto a Marco perché a lui sconosciute». Il giovanissimo Antonio ricopre il delicato ruolo di garante negli incontri che i suoi fratelli hanno con i vertici degli Scissionisti. Racconta il pentito Carlo Capasso: «Quando avvenivano gli incontri tra boss rivali, io portavo come ostaggio agli Scissionisti Antonio Di Lauro». Fratello minore dai ruoli difficilissimi. Mai un omicidio deciso da lui. Quelle erano le decisioni di Marco. Che raccontano la sua gestione del traffico di stupefacenti con la Spagna, i periodi di rottura con i referenti iberici e, invece, i periodi in cui al Terzo Mondo venivano ospitate le donne dei boss spagnoli che venivano a trattare gli affari al posto dei mariti. Traffico di droga fino a cinquemila chili per volta. O quando uno dei membri del direttorio dei Di Lauro, Daniele Tarantino, autore per i pentiti di omicidi commessi in Spagna per conto di Di Lauro, torna in Spagna perché un referente è stato arrestato e potrebbe pentirsi. Tarantino deve dunque spostare i cadaveri dalle loro misteriose sepolture per rendere le sue eventuali dichiarazioni non credibili. Marco Di Lauro continua a frequentare il Terzo mondo, fa le riunioni a casa della madre di uno dei suoi consiglieri. C’è chi lo riconosce anche quando indossa il casco integrale perché, dicono ancora i pentiti «indossava sempre scarpe Paciotti». Non tollera di avere paura. Un giorno — è il 2004 — un affiliato degli Scissionisti scopre che sua moglie ha una relazione con un membro del direttorio di Marco Di Lauro. Dunque vuole parlargli personalmente e — pur latitante — sa dove trovarlo. Non si preannuncia, lo aspetta all’esterno dell’ultimo covo. Marco Di Lauro esce in auto, lo vede, pensa ad un agguato. Accelera e fugge. «Di Lauro si impressionò — racconta il pentito Carmine Cerrato — e così decise di farlo uccidere». 
DA quando è arrivato al Csm il vice presidente Michele Vietti palazzo dei Marescialli non è più lo stesso. E in particolare la sala Bachelet, quella in cui si svolgono le sedute del plenum. Fino a cinque mesi fa, e da quando il Consiglio esiste, la circolazione era libera, seduti intorno al tavolo circolare i componenti togati e laici, ai margini, a ridosso del muro, i magistrati segretari e i giornalisti. Liberi, a loro volta, di avvicinare i consiglieri, seppur con discrezione, anche durante le sedute plenarie. Adesso l'epoca della "libera circolazione" è finita. Vietti, che si è insediato a piazza Cavour dall'inizio di agosto, ha inaugurato la stagione del cordone, un bel cordone giallo, che inesorabilmente separa i componenti del Csm da tutti, ma soprattutto dai giornalisti. Ghettizzati laggiù, in fondo alla sala, sotto le finestre. Costretti ormai a usare il cellulare anche se il loro interlocutore magari è soltanto a due metri. Raccontano che il neo presidente abbia preso male l'abitudine di veder circolare la stampa durante le sedute. Memore forse della provenienza parlamentare, vorrebbe magari una tribunetta dove confinarla in stile Camera e Senato. Per certo ha detto ai suoi più stretti collaboratori: "Basta, così non si può andare avanti, qui ci vuole un cordone". Detto fatto. Il cordone è comparso all'istante. Adesso, come regalo di Natale, i giornalisti vorrebbero vederlo scomparire e tornare all'antica trasparenza. 
Periferia pulita. Centro sommerso di rifiuti. È la fotografia di Napoli a tre giorni da Natale. Ai Quartieri Spagnoli ieri si è bloccato il traffico per le strade invase dai cumuli di rifiuti. In alcuni vicoli anche i pedoni non possono più camminare. La I municipalità chiede l’intervento dell’Asl contro topi e insetti. E il Comune è a caccia di siti dove conferire i rifiuti nelle giornate del 25 e 26 dicembre, quando gli Stir (stabilimenti di tritovagliatura) e l’inceneritore di Acerra saranno chiusi. È una corsa contro il tempo, contro un’emergenza concentrata nel centro, dove gli ex lavoratori di Enerambiente assorbiti dalle due ditte liguri (la Docks e la Lavajet) fanno una silenziosa melina, perché contestano la nuova organizzazione del lavoro. Ieri circa 150 persone, aderenti al Sindacato lavoratori in lotta ed altre sigle sindacali (UapCgilSco e Ugl) che lavorano all’Astir (società della Regione che si occupa di tutela ambientale) hanno occupato la Basilica di San Francesco in piazza del Plebiscito: non percepiscono lo stipendio da due mesi. A Giugliano i comitati antidiscarica hanno bloccato il consiglio comunale e l’auto del sindaco Giovanni Pianese. E anche se, sempre ieri, la Camera ha approvato (con 334 voti a favore, 213 contrari) il decreto legge per contrastare l’emergenza e oggi finalmente partono i primi tre Tir per la Puglia, le previsioni rimangono nere. Il provvedimento del governo prevede che i commissari incaricati della realizzazione delle discariche siano scelti dal governatore della Regione. Le attività di raccolta, trasporto e smaltimento dei rifiuti differenziati rimarranno invece in capo ai Comuni fino alla fine del prossimo anno. Dalla lista delle discariche da realizzare in Campania il decreto elimina quelle di Andretta, di Cava Vitiello e di Serre. Inoltre, i Comuni che non raggiungono gli obiettivi minimi di raccolta differenziata potranno essere diffidati dai prefetti e, se non si mettono in regola entro tre mesi, è prevista la nomina di commissari ad acta. Intanto la città è in piena emergenza. «Ho paura che per Napoli sarà un Natale con i rifiuti in strada», teme lo stesso sindaco, Rosa Iervolino, che sottolinea: «Non apprezzo lo stile polemico di alcuni personaggi e per non alimentarle evito i nomi». Si riferisce alle promesse fatte dal premier Silvio Berlusconi, («Berlusconi dice dice, ma tra il dire e il fare... c’è di mezzo... e a Napoli ne abbiamo tanto») e all’assessore Romano, secondo cui la condizione di Napoli è «colpa della gestione di Palazzo San Giacomo e di Asìa». Da due giorni, infatti, Comune e Regione si punzecchiano a distanza. Il governatore della Campania, Stefano Caldoro, torna sulla polemica: «C’è chi chiede aiuto e chi risolve i problemi. È solo per merito nostro se abbiamo ripulito Napoli». Intanto l’assessore all’Igiene del Comune Paolo Giacomelli lancia l’sos: «Bisogna individuare, già da oggi, i siti dove conferire i rifiuti prodotti in città nelle giornate del 25 e 26 dicembre prossimi. Questa è la settimana in cui la produzione dell’immondizia tocca le punte più alte dell’intero anno». Lunedì ne sono state raccolte e conferite 1557 tonnellate di spazzatura. Al momento risultano ancora da raccogliere circa 1900 tonnellate. Il Comune sta preparando un dossier sui tempi di attesa davanti a discariche e Stir, per inchiodare la Regione e ottenere flussi certi. 
Napoletani, campioni della differenziata. Un paradosso  che il Wwf conferma, dati alla mano, attraverso gli esiti positivi della  raccolta dei rifiuti “porta a porta” attivata in sette quartieri: Colli Aminei,  Ponticelli, Chiaiano, Bagnoli, Rione Alto, San Giovanni a Teduccio e Centro  Direzionale. Risultato? Centotrentamila abitanti virtuosi - il 13 per cento  della popolazione partenopea - che hanno sottratto alle discariche il 66,09 per  cento dell’immondizia prodotta. Il record va ai 19 mila residenti di Bagnoli,  con un picco del 91,11 per cento di differenziata. Zone ad impatto ambientale  ridotto che, dal 2008 ad oggi, hanno contribuito ad aumentare le percentuali di  raccolta cittadina dal 14,45 per cento al 18,90, ferma nel 2000 all’1,32 per  cento. Traguardi testimoniati anche da un’inchiesta-video con le tante voci che  esigono un cambiamento. «Le istituzioni non devono ignorare la disponibilità e il  senso civico dei napoletani che vogliono essere messi nella condizione effettiva  di partecipare alla soluzione del problema rifiuti» commenta Stefano Leoni,  presidente del Wwf Italia. «La politica non può scommettere esclusivamente sul  mero smaltimento: è un approccio obsoleto». Se la raccolta differenziata  coinvolgesse l’intera città, «su 1500 tonnellate quotidiane, 400 andrebbero  avviate al riciclaggio. Un risparmio per le discariche di dodicimila tonnellate  al mese, un abbattimento del 40 per cento». Partendo da una premessa, «il  cittadino campano produce 500 chili di rifiuti annui, meno rispetto, ad esempio,  ai toscani che ne producono 650 chili». Per il Wwf uscire dall’eterna emergenza è possibile,  «basta puntare sull’accrescimento della raccolta “porta a porta”, la riduzione  programmata degli imballaggi, la realizzazione di nuovi impianti di compostaggio  e l’attivazione dei nove siti esistenti e dichiarati non idonei». Al momento,  infatti, tutto l’organico campano lascia i confini regionali, pesando sulle  tasche dei contribuenti. «E’ un’assurdità tra le tante che delegittimano la  serietà di una politica fondata unicamente sull’incenerimento». Contro la scelta  di attivare in regione quattro inceneritori, si scaglia Gaetano Benedetto,  responsabile Politiche ambientali del Wwf, che chiarisce: «Parliamo di una  decisione sovradimensionata rispetto ad una prospettiva di gestione in  normalità». Uno sguardo ai numeri legati agli inceneritori: Acerra ha una  capacità di combustione di 600 mila tonnellate annue, il secondo impianto del napoletano, forse localizzato a Giugliano, dovrebbe accoglierne 300 mila, Napoli 350 mila, Salerno 540 mila. Un  totale di 1 milione e 800 mila tonnellate annue per una produzione regionale che  tocca la soglia di 2 milioni e 800 mila tonnellate all’anno. Considerando anche  le cosiddette “ecoballe” «il ricorso ai quattro impianti, imporrebbe lo  smaltimento tramite incenerimento del 60 per cento dei rifiuti regionali. Ma, se  come ci auguriamo, la differenziata in Campania passasse almeno al 60 per cento,  si avrebbero poco più di un milione di tonnellate da mandare agli impianti.  Circa 800 mila tonnellate in meno della capacità di smaltimento degli  inceneritori e, per usarli a pieno regime, si dovrebbe promuovere l’incremento  della produzione dei rifiuti, ipotesi scellerata, oppure candidarsi a riceverne  da altre regioni. Senza contare che un tale scenario innescherebbe un circuito  di competizione con il ciclo di differenziazione e riciclaggio. E’ chiaro che la  consapevolezza dei napoletani supera di gran lunga la cecità della classe  politica». 
