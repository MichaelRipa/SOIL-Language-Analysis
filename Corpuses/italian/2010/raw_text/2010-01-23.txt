Quei pazzi della Logitech. Producono da anni fra i migliori mouse e tastiere in circolazione, ma nel campo dell'audio sono un po' altalenati. Hanno realizzato apparecchi notevoli come la serie Squeezebox, fra i primi dispositivi a unire hi-fi, radio web, e librerie di mp3 del computer, e casse di discreto livello come le Z-5 o le Z-10. Così come altoparlanti di qualità discutibile, vedi gli Z523. Con Pure-Fi Dream, invece, il tentativo è di offrire un sistema audio per iPod di buona qualità. Costa 249 euro, che non sono pochi, anche se funziona abbastanza bene. Meglio di quel che pensavamo. Nel senso che, malgrado le dimensioni contenute, i bassi sono profondi e medi e alti di livello più che accettabile. Segno tangibile di quanto, negli ultimi tempi, il suono di questi dispositivi stia facendo passi avanti benché non si possa ancora parlare di alta fedeltà vera e propria. In più c'è la radio fm, il telecomando, il display lcd dove compaiono i nomi dei brani che si stanno ascoltando e tutto l'apparecchio, quando avvicinate la mano, si illumina. Effetto utile se usate Pure-Fi Dream anche come sveglia vicino al letto. Parecchio più spartano e piccolo, il K6000 dell'italiana Ihr. Il design retrò è interessante, peccato che l'iPod vada posto su una sorta di piedistallo sul retro che appare un po' fragile e troppo esposto a possibili urti. Il suono? Come accade con certi mini diffusori, si spande quasi provenisse da casse invisibili ben più grandi. I medi e gli alti sono sorprendenti, in poche parole, al contrario dei bassi che latitano. Ma da un apparecchio così minuto difficile pretendere di più. Magari però alla Ihr avrebbero potuto abbassare il prezzo che, considerando quel che offre il mercato, è elevato. Pure-Fi Dream Logitech 249 euro K6000 Ihr 399 euro 
MILANO - A corto di uomini ma con un Hall ispirato l'Armani Jeans batte la Benetton Treviso 80-73, rendendo amaro l'esordio sulla panchina veneta di Repesa, che vede così sfumare 8/a piazza e pass per la coppa Italia. Alle Final Eight Milano era già qualificata e ci arriva con la certezza di non incontrare Siena prima della finale, in virtù del terzo posto al termine del girone di andata. Senza Bulleri e Petravicius, Bucchi deve inventarsi quintetti inediti e affidare le responsabilità di regia un pò a Mordente, un pò a Maciulis e Becirovic che, chiamato a supplire a Finley, non è ancora ben inserito. Ne viene fuori una squadra che fatica a ingranare (3/20 da tre punti) ma alla fine coinvolge tutti i 7 uomini a referto, in particolare Hall. L'ala statunitense allontana lo spettro del taglio con una prova solida: 20 punti (13 nel secondo quarto) e 8 rimbalzi offensivi, tra cui i due tap-in che nel finale spengono le velleità di rimonta della Benetton. Bene anche Viggiano (16 punti), che dopo l'intervallo rompe l'equilibrio con un paio di schiacciate al volo e Mancinelli (14 punti e 5 assist). La mano di Repesa si è vista nella voglia di Treviso di resistere fino in fondo, ma una settimana non poteva bastare per fare di più. Anche perchè ha fatto i conti con un Neal piuttosto pigro (12 punti) e l'inesperienza di una squadra giovane (20 palle perse e solo 5/10 ai liberi). Ma sono giovani talentuosi, come Alessandro Gentile, che ha ben impressionato sotto gli occhi di papà Nando, leggenda dell'Olimpia. AJ MILANO - BENETTON TREVISO 80-73 (13-22; 39-35; 62-54) Armani Jeans: Mancinelli 14, Maciulis 4, Mordente 9, Viggiano 16, Rocca 11, Hall 20, Becirovic 6, Petravicius ne, Cacace ne, Ianes ne. All.: Bucchi. Benetton: Kus 10, Rivers 9, Motiejunas 4, Neal 12, Wallace 10, Gentile 5, Hukic 14, Nicevic 9, Sandri, Hackett, De Nicolao, Grant ne. All.: Repesa. Arbitri: Paternicò, Taurino e Ramilli. Note - Tiri liberi: Armani Jeans 23/26, Benetton 5/10; Tiri da tre: Armani Jeans 3/20, Benetton 10/27; Rimbalzi: Armani Jeans 34, Benetton 26. Usciti per falli: nessuno. Spettatori: 4.900. Leggi i commenti I commenti dei lettori 
TORINO - La vendetta è servita, spietata, glaciale. Nel frigorifero dell'Olimpico di Torino, Claudio Ranieri forse 'esonera' Ciro Ferrara, completando un piano solo sognato dopo la sua cacciata dalla panchina della Juve, probabilmente meditato a lungo dopo l'avvento su quella giallorossa. Questioni personali a parte, la vittoria della Roma contro la Juve fortifica il terzo posto dei capitolini, mentre affossa pericolosamente le possibilità juventine di partecipare all'Europa che conta. Male i bianconeri, in leggera crescita rispetto alla disfatta col Chievo, ma lontanissimi da standard decenti. Nel complesso, risultato giusto: vero, il guizzo di Riise giunto nel recupero può spostare i giudizi, ma la Roma ha mostrato di essere molto più squadra. NIENTE TRIDENTE - Stuzzicanti, dopo una settimana di congetture, le scelte dei tecnici. Ferrara non lancia il nuovo Candreva, ma si affida al guerriero Sissoko quale perno centrale del rombo in mediana a sostegno del tandem offensivo Amauri-Del Piero. Ranieri lascia in cantiere il tridente, affidandosi ad una mediana robusta e puntando su Toni e Vucinic in avanti. Un piano saltato subito: polpaccio capriccioso per Toni, e dentro il rientrante Totti. ANIMI CONGELATI - La prima frazione non scalda animi congelati. Tatticamente la Roma si fa preferire, se non altro per la capacità di tenere compatti i reparti. A livello pratico però, Buffon passa 45' di assoluta tranquillità: il portiere si preoccupa solo su una battuta da breve distanza di Totti (palla alta), mentre assiste con distacco ad una serie di trame giallorosse dove però latita l'ultimo passaggio. La Juve con Sissoko sembra acquisire un po' di tono, ed anche le fasce sono sfruttate in maniera accettabile. Buona la produzione di cross, discrete le chance sulle teste di Amauri e Del Piero. Chi però avvicina maggiormente il gol è Marchisio, con un interno a girare: palla non lontana dalla porta. LE GRANDI FIRME - Nella ripresa, i principali attori entrano in scena. Il primo acuto è di Del Piero, che sfodera un perfetto diagonale sinistro da posizione decentratissima. Un gol pregevole, al quale la Roma reagisce caparbiamente ma denotando eccessivo nervosismo. La replica di Totti arriva a metà ripresa. Grosso è ingenuo nel trattenere Taddei: rigore che il n.10 giallorosso, che mai aveva segnato a Torino, non sbaglia. "E' stato fondamentale affrontare la gara a viso aperto  -  spiega Totti -. L'entrata a freddo? Difficile dopo tre settimane di stop, ma ho messo lo spirito giusto e la giusta cattiveria". DECIDE RIISE - Ferrara cerca di vincere la gara, inserendo Candreva per Grygera ed arretrando Salihamidzic sulla linea dei difensori. Il difensore decisivo però è Riise, scrittore del capitolo finale. Il norvegese, con un perfetto inserimento, costringe Buffon al fallo da ultimo uomo e la Juve in dieci, quindi, in pieno recupero, impatta di testa un preciso cross di Pizarro regalando alla Roma una vittoria sulla Juve che mancava da sei anni. RANIERI: "NESSUNA RIVALSA" - Ranieri è soddisfatto ma non parla di rivalsa: "E' stata la vittoria del carattere, volevamo vincere per i nostri tifosi che sono arrivati in massa. Vittoria sul piano personale? Non vale più di altre, sono contento perché la Juve è una rivale nella lotta alla Champions League. Non mi devo prendere rivalse, sono contento di quello che ho fatto e Torino ed ora sono supercontento di quello che faccio a Roma, casa mia". Cosa è cambiato dall'arrivo di Ranieri? "Piano piano ci siamo assestati, molti giocatori, vedere Taddei, si sono ritrovati". L'Inter è lontana otto punti: "La parola scudetto è troppo grossa, lasciamola all'Inter, noi pensiamo ad arrivare in Champions". La polemica: "Ho salutato coloro che ho incontrato, anche Ferrara. I dirigenti? Quelli non li saluto" FERRARA ASSOLVE LA SQUADRA - Ferrara è deluso ma assolve la squadra: "La Juve meritava di più, ma ci troviamo a commentare ancora una sconfitta in un periodo difficile". Al chiuso degli spogliatoi: "Nessun ulteriore approfondimento, solo qualche parola alla squadra. Ai ragazzi ho detto che in questi momenti bisogna dimostrare di essere veri uomini, il momento è delicato per tutti". Panchina a rischio? "Con i dirigenti ho parlato in settimana, ci parliamo spesso ultimamente, tutti insieme dobbiamo cercare di uscirne". Sui singoli, si parla di Diego: "Ha incontrato delle difficoltà, ma risente anche lui del momento generale della squadra" Roma batte Juventus 2-1 (0-0) Juventus (4-3-1-2): Buffon, Grygera (30' st Candreva), Legrottaglie, Chiellini, Grosso, Salihamidzic, Sissoko, Marchisio, Diego, Amauri (45' st Paolucci), Del Piero (37' st Manninger). (5 Cannavaro, 15 Zebina, 29 De Ceglie, 32 Yago). All.: Ferrara. Roma (4-2-3-1): Julio Sergio, Cassetti, Juan, Burdisso, Riise, Pizarro, De Rossi, Vucinic, Perrotta, Taddei, Toni (7' Totti). (32 Doni, 5 Mexes, 13 Motta, 24 Cerci, 33 Brighi, 94 Menez). All.: Ranieri Arbitro: Tagliavento Reti: 6' st Del Piero, 23' st Totti (rig), 47' st Riise. Angoli: 6-6 Recupero: 2' e 4'. Ammoniti: De Rossi, Grosso, Taddei, Salihamidzic per gioco scorretto; Burdisso per proteste. Espulso Buffon al 36' st per fallo da ultimo uomo. Spettatori 18.750, incasso 507.768 euro. Leggi i commenti I commenti dei lettori 
SUSA (Torino) - Decine di migliaia di persone hanno manifestato oggi a Susaa dispetto dei 2 gradi sottozero, per protestare contro la linea ferroviaria veloce Torino-Lione, un no al progetto ribadito nonostante "le indagini dell'Osservatorio tecnico e del sottosuolo". "Altro che quattro gatti, siamo 40 mila (20 mila per le forze dell'ordine, ndr ) e la Tav non si farà mai", hanno urlato. Pochi comunque, ribatte il ministro dei Trasporti e delle Infrastrutture Altero Matteoli: "Una minoranza - ha commentato - ed è curioso che una minoranza pensi di bloccare un'opera che serve all'Italia e all'Europa". "C'è il diritto di protestare - è il pensiero di Matteoli - di esprimersi in modo contrario ma la realtà è un'altra. Chi si oppone alla Tav è solo una piccola percentuale, fra il 2 e il 5%, non c'e una massa di contrari". Della protesta si è tenuto conto piuttosto ampliando il ventaglio delle garanzie, assicura Cesare Trevisani, vicepresidente di Confindustria per le infrastrutture: "Ogni garanzia ambientale e compensativa a fronte dell'insediamento dell'opera. Il modo con il quale il ministro Matteoli e Mario Virano hanno operato rappresenta un esempio positivo ed efficace di come vanno affrontati i temi fondamentali dell'acquisizione del consenso sulle grandi infrastrutture, un modello al quale Confindustria e le sue imprese si sono richiamate nel proporre l'avvio di una vera 'riforma infrastrutturale' del Paese". Garanzie che però non hanno soddisfatto i comitati contrari alla realizzazione dell'opera, che hanno anzi cambiato nome, aggiungendo al consueto 'No Tav' anche 'No sondaggi'. Il corteo di protesta è durato circa tre ore, una folla che ha ricordato le proteste del 2005: tante famiglie, in stragrande parte valligiani, un centinaio di amministratori e tra questi molti se non tutti i 23 sindaci che contestano l'osservatorio tecnico della Torino-Lione. "Siamo tanti e possiamo, dobbiamo essere ancora di più", ha urlato al megafono Alberto Perino, leader del movimento 'No Tav' che ha invitato alla presenza "nei prossimi giorni quando le trivelle torneranno all'autoporto e arriveranno, sempre di notte, alle stazioni di Avigliana, Bruzolo, Sant'Antonino". I carotaggi ripartiranno probabilmente lunedì. "La manifestazione di oggi - dice Il presidente dell'Osservatorio Mario Virano - suggerisce a chi è favore dell'opera di non perdere di vista la complessità della questione del consenso. Un percorso lungo e che richiede molta attenzione e molto lavoro. "Dal canto loro - prosegue Virano - il movimento No Tav e i rappresentanti delle istituzioni che si riconoscono in quella posizione devono decidere se vogliono andare alla contrapposizione frontale con governo, regione e provincia oppure se scelgono la strada della ricerca di un punto di equilibrio ragionevole". 
TORINO - Applausi e tifo per i ragazzini delle giovanili, candele accese in ricordo dell'Avvocato (domani ricorre il settimo anniversario della morte), la marcia verso l'Olimpico e la contestazione nei confronti di società e giocatori. Così è passato il pomeriggio che ha preceduto Juventus-Roma per i tifosi bianconeri, nel giorno della curva chiusa per i cori razzisti nei confronti di Balotelli. ALLA PARTITA DEI PULCINI - Prima tappa alle 14 al campo del Pertusa Biglieri, a poche centinaia di metri dall'hotel dove la prima squadra era in ritiro. Si sono ritrovati in 150 per seguire i Pulcini bianconeri impegnati nel torneo 'Anteprima 2010-Memorial Maurizio Laudi' contro le J-All Stars, i ragazzini delle Soccer Schools della Juve. "Con i Pulcini pago di meno e mi diverto di più", era scritto su un grande striscione. SCARAMUCCE CON I TIFOSI ROMANISTI - Giusto il tempo per staccare gli striscioni e poi tutti in Piazza Caio Mario, dove il 1 luglio 2006 partì la marcia dell' 'Orgoglio bianconero' in piena bufera Calciopoli. Qui si è radunato circa un migliaio di tifosi, appartenenti ai Drughi e a 'Orgoglio Gobbo', che ha espresso tutto il malcontento verso la dirigenza e i giocatori, intonando i soliti cori contro il presidente Blanc, il ds Secco e Cannavaro. Incitamenti solo per Bettega e Andrea Agnelli. Poi, alle sei e mezza della sera, con il termometro abbondantemente sotto lo zero, è partito il serpentone diretto all'Olimpico. In testa una gigantografia dell'Avvocato Agnelli. Il corteo si è svolto senza incidenti fino allo stadio, dove invece ci sono state scaramucce tra alcuni tifosi juventini, che risulterebbero estranei al corteo, e quelli romanisti. Il grosso dei tifosi si è fermato invece lungo via Filadelfia: "Grideremo la nostra rabbia contro questa società di incapaci". Leggi i commenti I commenti dei lettori 
INQUADRATURA fissa, primo piano e sguardo in camera. Il più delle volte una parte della propria libreria in bella mostra. Modi affabili e sorrisi. E' questa la scenografia di massima delle video lettere che i politici italiani inviano ai propri elettori. Un modello comunicativo che si diffonde sempre più. Dall'ultimo messaggio di Nichi Vendola a Massimo D'Alema passando per le letterine di Natale di Sandra Lonardo in Mastella e di Antonio Di Pietro. In tempi di politica-spettacolo un modo semplice ed economico per manifestare la propria esistenza. Un modo che, grazie a YuoTube, è alla portata di tutti. Nichi Vendola ha scelto le videolettere come mezzo privilegiato di comunicazione con gli elettori. Sul canale ufficiale di Youtube dell'attuale governatore della Puglia ce ne sono molte. Da quella dell'8 dicembre in cui spiega i motivi della propria ricandidatura fino a quella, intimista, del 21 gennaio. Destinatario: Massimo D'Alema; oggetto: armistizio in vista delle primarie: "Caro Massimo sono stato iscritto alla FIGC fin dal 1972. Tu sei sempre stato per me un punto di riferimento. Se ho commesso degli errori è stato per la mia terra e per il mio popolo". E anche la storia politica di D'Alema è segnata da uno spot-messaggio lanciato ai cittadini italiani prima delle regionali del 2000. Un impegno, mantenuto, a lasciare la presidenza del Consiglio in caso di sconfitta del centrosinistra. Attraverso le video lettere si stabiliscono punti programmatici e si indicono manifestazioni. Piccoli vademecum che ogni militante può scaricare e guardare quante volte vuole. Come il messaggio lanciato in rete da Pierluigi Bersani ad mese dalla sua elezione a segretario del Pd, in cui invitava i democratici ad "accendere i riflettori" sulla crisi economica. O la lettera che gli organizzatori del No B Day hanno fatto circolare in rete a poche ore dalla manifestazione del 5 dicembre. E poi l'archetipo delle video lettere politiche italiane, i nove minuti in cui Silvio Berlusconi annunciava, il 26 gennaio del 1994, la sua discesa in campo. Immagini a cui sono state dedicate decine di saggi di comunicazione politica e migliaia di pagine di quotidiani e riviste. Un modello di comunicazione molto diffuso nel centrodestra italiano. Nell'attuale governo, quasi tutti i ministri hanno una pagina su Youtube da dove lanciano indicazioni ai cittadini e spiegano i provvedimenti adottati. Molto seguito il canale di Mariastella Gelmini , con più di un milione di visualizzazioni. E il video più cliccato è quello in cui il ministro dell'Istruzione si rivolge direttamente agli studenti. Meno frequentato, ma con molto materiale, lo spazio youtube del governo Italiano: conferenze stampa e qualche messaggio ad hoc del presidente del Consiglio. Grande uso dei video messaggi anche nei maggiori comuni italiani. Massimo Cacciari, sindaco di Venezia, dialoga in rete con i propri cittadini sottolineando spesso i problemi dei giovani stretti tra crisi economica e crisi della scuola. E Il primo cittadino di Milano, Letizia Moratti lancia online dei veri e propri sondaggi d'opinione sui problemi della città. A Roma molto seguite la web tv della provincia, con messaggi del presidente e degli assessori, e quella del sindaco Alemanno. E di pochi giorni fa la video lettera dell'intero gruppo consiliare del Pd milanese in cui i senatori venivano invitati a non approvare il disegno di legge sul processo breve. Spesso le video lettere sono il detonatore di polemiche a non finire. Gli ultimi due casi eclatanti nei giorni della vacanze natalizie. Il 22 dicembre 2009 Sandra Lonardo, il presidente del Consiglio Regionale della Campania sottoposta al divieto di dimora in regione, invia ai media i suoi auguri di Natale: "Sono esiliata da due mesi. Ma pregherò per tutti, sono una persona perbene". O la lettera  del giorno seguente in cui Antonio Di Pietro si rivolgeva a Gesù Bambino sottolineando la sua indisponibilità per le riforme perché "con il diavolo non si può dialogare". All'estero una buona parte della comunicazione politica è fatta da messaggi diretti in prima persona ai cittadini. Quattro milione di visite per il canale Youtube di Downing Street, aggiornato quasi quotidianamente con gli interventi di Gordon Brown. O la tv online di Nicolas Sarkozy, molto attiva durante la campagna elettorale del 2007. E, naturalmente, grande risonanza mediatica hanno i messaggi di Barack Obama, visti la bellezza di 144 milioni di volte. Tra i più visti quello del 4 novembre scorso, ad una anno dall'elezione. Poi Kremlin, il canale del Cremlino passando per quello della presidenza della Repubblica Italiana recentemente istituito. Neanche il sacro disdegna Youtube. La web tv del Vaticano è una delle più seguite, e cliccatissimi i canali della Diocesi di Milano - con gli interventi del cardinale Tettamanzi - e di quella di Napoli dove in primo piano c'è un video sulla pagina Facebook del cardinale Crescenzio Sepe. Leggi i commenti I commenti dei lettori 
ROMA - Calcio 'vero' o calcio a 5 per noi pari sono, più o meno. Certo che quando si tratta d'usare i piedi per domare una palla l'Italia è sempre in alto, Europa o Mondo che sia: la Nazionale azzurra ha confermato tutto questo battendo l'Ucraina e consolidando il proprio primato in classifica degli Europei di calcio a 5. Era la seconda e ultima partita del girone eliminatorio: a Debrecen (Ungheria) gli azzurri hanno vinto 4-2 (1-0 il primo tempo). L'Italia comunque aveva già ottenuto la qualificazione ai quarti. I gol del successo odierno sono stati realizzati da Baptistella (tripletta) e Assis (1). Per gli ucraini reti di Cheporniuk e Pavlenko. La squadra di Roberto Menichelli tornerà in campo lunedì, sempre a Debrecen, per affrontare alle 18 la Repubblica Ceca, seconda del Gruppo A, nei quarti di finale. Leggi i commenti I commenti dei lettori 
Se siete alla ricerca di buone occasioni in tempi di saldi vale la pena di dare un'occhiata anche a quanto sta vendendo la Nasa: tute di astronauti in perfetto stato, modelli di navicelle spaziali, motori degli Shuttle, simulatori e un vero e proprio Space Shuttle, il Discovery. Ma quel che è interessante è il fatto che rispetto al prezzo iniziale di 42 milioni di dollari, valore che era stato proposto alcuni mesi or sono, la navetta spaziale viene ora venduta con un maxi-sconto che ha portato il prezzo a 28,8 milioni di dollari, più o meno 20 milioni di euro. A questo valore bisogna aggiungere circa 2 milioni di dollari per il trasporto, che verrà realizzato dalla Nasa con il Boeing 747 appositamente attrezzato. Ma come per tutti i saldi, c'è anche una scadenza: questo prezzo vale per circa sei mesi, dopodiché il valore tornerà a quello iniziale. Perché tutto questo? I motivi sono diversi: da un lato la Nasa sta cercando soldi e quindi meglio 28 milioni di dollari subito che 42 tra alcuni anni, dall'altro ciò sta a significare che al momento non sono giunti input che farebbero pensare a un prolungamento dell'uso delle navette per portare astronauti alla Stazione spaziale internazionale. E tenere in un hangar uno Shuttle o smantellarlo ha costi tali che sarebbe inopportuno sostenerli in momenti come questi. L'ente spaziale americano fa sapere anche che gli altri due Shuttle, Endeavour e Atlantis, rimarranno di proprietà della Nasa in attesa delle prossime decisioni sul futuro americano della ricerca spaziale umana. Decisioni che verranno delineate nelle prossime settimane dal Presidente Obama. C'è la speranza infatti, che possano prolungare la vita delle navette di qualche anno, rispetto alla fine prevista per il prossimo settembre. In ogni caso anche se il presidente americano dichiarasse la fine delle navette spaziali come previsto, Endeavour e Atlantis non verrebbero vendute, ma potrebbero essere "adottate" e trovare posto in qualche museo. Va detto che comunque anche per Discovery, che il 16 settembre dovrebbe chiudere la lunga serie di voli degli Space Shuttle, non potrà farsi avanti nessun privato: la navetta ha un grande valore simbolico e potrà essere acquistata solo da un museo. Da che è nato il progetto, nel 1981, sono stati costruiti  cinque shuttle. Due, il Challenger e il Columbia, sono andati distrutti nel 1986 e nel 2003 in fase di partenza e di atterraggio causando la morte di 14 astronauti. Oltre al Discovery, la Nasa offre altri 2.500 "trofei" della conquista spaziale degli ultimi anni che vanno dai guanti alle tute degli astronauti delle missioni Apollo che raggiunsero la Luna, a modelli di navicelle utilizzate nei tunnel del vento per studiarne le caratteristiche aerodinamiche, fino a parti di motori dello shuttle e altre strutture più tecniche. Intanto, alla Nasa si sta lavorando per il prossimo lancio dello Shuttle Endeavour, il quintultimo della serie, che è programmato per il prossimo 7 febbraio  e che trasporterà la "Cupola" alla stazione orbitante. La Cupola, costruita in Italia da Alenia Spazio, è una struttura pressurizzata in alluminio dotata di speciali "finestre" ricoperte all'esterno da schermi mobili per la protezione micrometeoritica, che garantiscono agli astronauti una visibilità a 360 gradi dell'ambiente esterno, nonché la possibilità di controllare il corretto funzionamento del Braccio Robotico Remotizzato. Il comandante George Zamka ha detto: "Tutto sta procedendo come previsto e l'impegno per questa missione è davvero al massimo, perché essa è una delle ultime e fondamentali missioni per terminare la più grande opera tecnologica mai costruita nello spazio". 
QUALI parti del corpo pronunciamo più spesso, quando canticchiamo le nostre canzoni preferite? A stilare una classifica ci ha pensato Fleshmap , un progetto artistico nato sul web con l'ambizione di mappare tutti i punti del desiderio sul corpo umano. Analizzando oltre diecimila canzoni di 11 diversi generi, Fleshmap ha disegnato una speciale "anatomia" musicale, facile da consultare grazie a un efficace grafico interattivo. Con risultati a volte imprevedibili. Ad aggiudicarsi il gradino più alto del podio è l'occhio, che stravince in ben otto generi musicali. Seguono le mani, incoronate da blues e gospel. Mentre il lato B conquista il primo posto nell'hip-pop. Si difendono bene anche i genitali, sia maschili che femminili, citati in tutte le categorie. Non mancano neppure organi meno "erogeni" , come ginocchia, unghie e polsi, che superano la soglia di sbarramento nel blues, nell'elettronica e nel folk. Tra i generi meno "anatomici" primeggia il gospel, dove sono citate solo 16 parti del corpo contro le 48 dell'hip-pop. "Il bello della visualizzazione interattiva - spiegano i creatori del progetto, Fernanda Viégas e Martin Wattenberg - è che ognuno può stabilire da sé gli elementi che giudica più interessanti". Ecco alcuni dei risultati più singolari. Alternativa. Anche nel genere meno tradizionale di tutti, l'occhio conferma il suo intramontabile potere di seduzione, citato nel 12,42% delle canzoni. A insidiare la sua supremazia solo mani (10,22%) e testa (7,62%). Blues. Rara eccezione, in un plebiscito di occhi, le mani sono le parti più amate dai cantanti blues, con l'8,93% delle citazioni. Menzione d'onore per il ginocchio, presente nel 2,68%, e per la guancia, che raccoglie l'1,79% delle citazioni. Country. Nemmeno nel country la supremazia dell'occhio è in discussione: ne parla il 12,65% delle canzoni, seguito a stretto giro dalla mano. New entry nelle posizioni principali le labbra, col 2,56% delle occorrenze. Elettronica. Dopo l'occhio, presente in 8,45 canzoni su 100, seguono testa, mani e viso, con poco più del 6%. Appena sotto la soglia di sbarramento dell'1% restano la fronte e l'alluce. Folk. Non riserva sorprese il podio del folk, che conferma il monopolio di occhi, mani e viso. Torna in alta classifica il ginocchio, cantato nel 4,92% dei casi. E un discreto successo riscuotono orecchie, spalle e polso. Gospel. Tra le 16 parti del corpo citate nelle canzoni gospel, il primato assoluto va alla mano, che conquista il 13,66% delle canzoni, strappando il posto agli occhi, fermi al 9,32%. Seguono viso e braccia. Ma nello 0,62% delle canzoni si cita il sedere. Heavy Metal. Anche il genere più "duro" che ci sia non resiste al fascino dello sguardo: gli occhi compaiono nel 14,2% delle canzoni, incalzati da mani, viso e testa. Il sedere (1,45%) raccoglie meno citazioni del ginocchio (1,55%). Hip Hop. E' il genere più popolato di anatomia, con ben 48 parti del corpo menzionate. E anche quello che riserva le maggiori sorprese. Incoronando il sedere come particolare più cantato dai suoi artisti: il 23,64% delle canzoni lo cita, oltre a diverse altre percentuali minori in cui viene chiamato con termini un po' più coloriti. Fanno ingresso in vetta alla classifica anche i genitali maschili (8,22%) e quelli femminili (5,36%), cantati più spesso di bocca e orecchie. Jazz. Stravede per l'occhio, cantato nell'11,76% delle canzoni, ma senza dimenticare mani, braccia e viso. Si piazzano quinte le labbra, che in nessun altra categoria ricoprono posizioni principali. Genere poco feticista, il tallone e il piede raccolgono meno consensi di tutti, fermi entrambi allo 0,74%. Rhythm&Blues. L'R&B è uno dei generi più tradizionali. Almeno "anatomicamente". Occhio, mani, testa e viso la fanno da padrone. Unico strappo alla regola, il sedere, che conquista il 2,27% delle citazioni. Rock. Niente sorprese ai pani alti, dove si conferma il solito monopolio di occhi, viso e mani. Al di sotto della soglia di sbarramento restano stinco, vita, unghie, capezzoli e pene, citati solo nello 0,03% delle canzoni rockettare. I risultati sono divertenti. E spesso, imprevedibili. "I nostri visitatori  -  racconta Fernanda Viègas  - si sono stupiti per esempio della forte analogia tra folk, jazz e heavy metal". Date quindi un'occhiata voi stessi ( http://www.fleshmap.com/listen/music.html ): potreste rimanere molto sorpresi dal "gusto anatomico" del vostro genere preferito. 
KITZBUHEL (Austria) - Morto un papa tocca sbrigarsi a farne un altro perché il vuoto è bello grosso. Giorgio Rocca ha confermato di chiuderla qui con lo sci agonistico:"Mi ritiro con dispiacere - ha detto il campione di Livigno in una confeeenza stampa austriaca - perché è brutto terminare la carriera con un infortunio a pochi giorni da un'Olimpiade. Ma lo sport e la vita mi hanno insegnato ad accettare le difficoltà e a superarle, per cui oggi appendo gli sci al chiodo. Il mio compagno di stanza, Giuliano Razzoli, dovrà far coppia con qualcun altro". Un Giorgio Rocca sereno ha ringraziato tutti gli amici e i tecnici che lo hanno aiutato e sostenuto in tutta la sua lunga carriera. Una carriera che si conclude con un palmarès ricco di 3 bronzi mondiali (slalom e combinata a Bormio 2005 e slalom a St. Moritz 2003), la vittoria della Coppa del mondo di slalom nel 2006, 11 vittorie in Coppa e 22 podi complessivi. Con i suoi bimbi tra le braccia ha ringraziato la federazione italiana sport invernali, nella quale è rimasto sin da che era bambino e per la quale gli piacerebbe trovare un futuro. "Il mio primo impegno sarà la mia famiglia, i miei tre figli e mia moglie ai quali non ho potuto dedicare il tempo che avrei voluto a causa degli impegni sportivi. per le Olimpiadi sto valutando alcune proposte di collaborazione con network televisivi e per il futuro mi piacerebbe trasferire la mia esperienza di atleta ai giovani, o nelle scuole oppure nella Federazione". Il campione che lesse il giuramento olimpico agli ultimi Giochi Olimpici di Torino 2006 rimarrà nella memoria degli appassionati come il "traghettatore" dell'Italia dello sci alpino negli anni del dopo-Tomba. Ora toccherà ad altri raccoglierne la pesante eredità. Leggi i commenti I commenti dei lettori 
