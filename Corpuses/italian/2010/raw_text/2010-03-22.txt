BARI - La redazione di Bari di Repubblica è stata perquisita nel pomeriggio da agenti della Digos. La perquisizione rientra nell'ambito delle indagini sulla fuga di notizie riguardanti l'inchiesta Rai-Agcom condotta dalla Procura di Trani. Gli agenti hanno sequestrato il computer utilizzato da Giuliano Foschini, uno dei due giornalisti indagati nella vicenda. Nei giorni scorsi analoga perquisizione era stata fatta nella sede romana dello stesso quotidiano dove lavora Francesco Viviano, l'altro giornalista indagato. Le indagini, che la procura di Trani ha affidato alla Digos di Bari, riguardano documenti contenenti alcune intercettazioni dell'inchiesta, che sarebbero stati trafugati nell'ufficio del gip. Per questa vicenda Viviano è indagato per furto e pubblicazione di atti segreti, Foschini per ricettazione. Leggi i commenti I commenti dei lettori 
ROMA - Nuovi sviluppi nell'inchiesta sul presunto maxi riciclaggio di due miliardi di euro . I carabinieri del Ros hanno arrestato in serata a Capena, vicino a Roma, Nathalie Madeleine Doumensil, cittadina italiana di 43 anni. Si tratta di un nuovo tassello nell'operazione Broker, l'inchiesta coordinata dalla procura distrettuale antimafia di Roma che ha portato a decine di arresti e vede tra le figure chiave l'ex estremista di destra Gennaro Mokbel e ha coinvolto, oltre all'ex parlamentare del Pdl Nicola Di Girolamo , anche i massimi dirigenti di Fastweb e Telecom Italia Sparkle. La donna, che è stata arrestata nella sua abitazione, anche lei accusata di riciclaggio. Gli investigatori sospettano che avrebbe movimentato circa 4-5 milioni di euro di denaro sporco che, attraverso complesse operazioni finanziarie, raggiungeva Hong Kong e poi rientrava in Europa e in Italia. I carabinieri si sono imbattuti nella donna una prima volta durante dei servizi di appostamento nei pressi dell'ufficio di Mokbel: le successive indagini, anche attraverso intercettazioni telefoniche e ambientali, avrebbero consentito di accertare il suo coinvolgimento nel maxi riciclaggio con particolare riferimento al circuito finanziario dell'estremo oriente e del sud-est asiatico. In particolare, il Ros ha documentato diversi viaggi della Doumensil a Hong Kong, a partire dall'estate 2007, dove aveva accesso a diversi conti bancari e movimentava importanti somme di denaro. I soldi, che secondo l'accusa provenivano "dall'operazione commerciale fittizia effettuata con le compagnie telefoniche italiane", venivano poi trasferiti su altri conti in Europa, in particolare in Svizzera e a San Marino, e una volta "ripuliti" venivano nuovamente investiti in Italia. Nelle carte dell'ordinanza di custodia cautelare nei confronti di Mokbel e gli altri più volte ricorre il nome della Doumensil, che all'inizio figurava solo come indagata: la sua posizione si sarebbe poi aggravata, anche in seguito agli interrogatori resi dagli arrestati . In un caso, nell'estate 2007, la donna viene segnalata a un incontro con alcune delle persone finite in manette svoltosi nello studio romano dell'ex senatore Di Girolamo: una settimana dopo la Doumensil volava con la Cathay Pacific a Hong Kong. In una conversazione intercettata il 25 luglio 2007 tra Marco Toseroni, uno degli arrestati, e un uomo di Hong Kong, tale Mister Lee, si fa riferimento al presunto ruolo della Doumensil. In particolare, scrivono i carabinieri, "Marco dice di aver parlato con Mr. N (Nicola Paolo Di Girolamo) e di avvisare Mr. T che Mrs N (Nathalie Doumensil) sarà a Hong Kong per due settimane in modo da completare l'attività di Tt (Telegraph Transfert) aspettando nel contempo il deposito "dell'1.45" poiché sarebbe stata l'ultima volta che lei sarebbe andata lì... Lo stesso Lee dice che ha seguito tutte le indicazioni di Toseroni per i due benefit da '651 mila e 1 milione 120 e qualcosa il secondo'". Intanto il tribunale penale federale svizzero ha autorizzato una domanda di assistenza giudiziaria giunta dall'Italia per l'ichiesta che implica Fastweb, controllata dalla svizzera Swisscom . I giudici hanno respinto le richieste della ditta ticinese Euram Finance e di due privati che si opponevano alla richiesta, ha riferito oggi l'agenzia di stampa svizzera Ats. I ricorsi riguardavano misure di assistenza giudiziaria eseguite dall'ottobre 2007 dall'amministrazione federale delle dogane in seguito a una richiesta delle autorità inquirenti italiane, precisa l'Ats che cita una nota del tribunale. 
Si è tenuto questa mattina in Municipio un incontro tra l'assessore alla Sicurezza Urbana Fabio Fecci e una delegazione di agenti della Polizia Municipale del sindacato Sulpm. "Si è trattato di un incontro molto positivo sia per i contenuti trattati sia per la cordialità del clima. Abbiamo illustrato ai rappresentanti sindacali gli investimenti di 250mila euro presenti nel bilancio 2010 per la Polizia Municipale - ha detto Fecci -. Si tratta in prevalenza di automezzi e strumentazione con la quale intendiamo garantire una sempre maggiore incolumità agli agenti e al tempo stesso a metterli in condizione di svolgere il proprio lavoro con professionalità e rigore. Perché non va dimenticato che dalla qualità del lavoro della polizia municipale dipende la sicurezza urbana di tutti i cittadini". Una parte delle risorse stanziate sarà destinata alla sistemazione della loro sede, una parte verrà utilizzata per acquistare i "manganelli distanziatori", per acquistare auto, furgoni e scooter. 
Quando Mauro finisce di parlare l’applauso lo sommerge. Si imbarazza, stringe il podio dei discorsi. Le parole scelte dal rappresentante degli studenti del Politecnico di Milano per raccontare la sua generazione sono crude: «Mi sono chiesto quale caratteristica mi accomuni a tutti gli altri giovani italiani – dice il 25enne studente di architettura – la risposta è: la paura». La platea di insegnanti riunita per l’inaugurazione dell’anno accademico, pronta a discorsi di rito sulle meraviglie dell’università, capisce di colpo che vale la pena ascoltare. «Sui nostri pensieri più profondi — riprende lo studente, in giacca e cravatta — incombono mille paure: perdere la borsa di studio, veder scadere il contratto a progetto, non riuscire a pagare le bollette e l’affitto. La mia generazione ha paura del proprio futuro». Mauro Brivio non parla a caso. Le statistiche mostrano che anche al Politecnico la crisi economica si fa sentire. Il dato che dice tutto lo fornisce il rettore uscente, Giulio Ballio: quest’anno solo il 70 per cento dei laureati ha trovato lavoro entro quattro mesi. Nel 2009 era il 90. Segno che anche per gli ingegneri specializzati, il miglior prodotto del sistema della formazione tecnica, guardare avanti con fiducia non è facile. E una flessione nelle assunzioni si registra anche alla Bocconi, dove al momento della laurea hanno già in tasca un contratto di lavoro 57 ragazzi su cento, contro i 60 di un anno fa. Ma è solo la punta dell’iceberg. Mauro scandisce con voce ferma il testo che, a casa, ha riletto decine di volte: «Dobbiamo recidere il reciproco parassitismo che lega la nostra generazione a quella dei nostri genitori». Un rapporto sbagliato, anche numericamente: nel 1990 i giovani fra i 15 e i 29 anni in Italia erano 12,8 milioni e i loro genitori, fra i 45 e i 59 anni, solo 10,6 milioni. Oggi il rapporto è invertito, con 12 milioni di over 45 e meno di 9 milioni di giovani. E l’età media dell’uscita di casa viene rimandata sempre più (oggi siamo a 30 anni contro i 21 del Nord Europa). Il ritratto statistico della condizione giovanile ai tempi della crisi economica lo traccia Costanzo Ranci, sociologo del Politecnico. Il capitolo centrale della sua relazione ha un titolo eloquente: “La società contro i giovani”. E il professore non usa mezzi termini: «Il mercato del lavoro italiano — dice — è molto inospitale nei confronti dei nostri giovani, oramai trentenni». Il 7,5 per cento dei laureati, cinque anni dopo avere preso il diploma, non ha ancora trovato un lavoro. Il salario medio di un laureato italiano, sempre a un quinquennio dal diploma, è di 1.600 euro. In Francia è di 2.200, in Germania addirittura di 3.700. Per questo chi può scappa all’estero. Oppure si rifugia nello studio a vita: se nel 1996 meno di un quarto della popolazione fra i 25 e i 29 anni era ancora alle prese con libri ed esami, oggi la percentuale è salita al 35 per cento, oltre uno su tre. A rendere conto della complessità del problema, e di come l’indecisione dei giovani sul loro futuro sia endemica al sistema, è anche il fatto che, a quattro giorni dalla chiusura delle iscrizioni alle scuole superiori, quasi metà dei 70mila studenti di terza media in Lombardia non abbia ancora scelto l’indirizzo per il prossimo anno. Sulle possibili ricette per uscire dalla crisi, generazionale ancor prima che economica, si interrogano le università ma anche il mondo dell’impresa. La Confindustria lombarda implora le famiglie di scegliere per i figli l’istruzione tecnica: «Anche in questo periodo di crisi mancano 30mila figure specializzate che potrebbero dare valore aggiunto alle imprese», dice il presidente regionale Alberto Barcella. La presidentessa dei giovani imprenditori Federica Guidi, intervenuta al Politecnico, invita alla creatività: «I giovani hanno ragione quando dicono di essere preoccupati e di aver paura — spiega — ma devono tornare a pensare che hanno il mondo nelle mani, devono farsi venire un’idea». Il sociologo Ranci invita i ragazzi a porsi obiettivi commisurati al momento: «Una buona transizione alla vita adulta dipende dalla capacità di fare progetti in condizioni di incertezza, magari parziali e limitati, ma realisticamente raggiungibili». La paura, però, è dura da battere. Un’indagine fra gli under 30, citata da Ranci, indica come per un giovane su tre siano necessarie “conoscenze influenti” per trovare un impiego. Quasi la metà dei laureati dichiara di non avere idee concrete su quale lavoro fare. E il 62 per cento dei “giovani adulti”, fra i 30 e i 34 anni, ritiene che si debbano fare scelte “reversibili”, i cui effetti non durino per sempre. Il suo antidoto alla paura Mauro lo spiega in una frase semplice al punto da sembrare uno slogan: «Dobbiamo imparare — dice rivolgendosi a tutti, non solo ai coetanei — che i diritti di chi cerca un posto nella società devono essere tutelati al pari dei diritti di chi l’affermazione l’ha già trovata». 
Potrebbe essere destinata anche a Bari una delle carceri galleggianti, una decina in tutta Italia, che dovrebbero essere realizzate a cura di Fincantieri. Su richiesta dell'amministrazione penitenziaria, l'azienda ha sviluppato un progetto di massima, che prevede la realizzazione su un'unica isola (da ormeggiare in aree portuali e banchine dimesse) di 320 celle da 14 mq (più 2 mq di bagno) ciascuna, per dare alloggio a un totale di 640 detenuti. Ha una lunghezza di 126 m, una larghezza di 33 m e un'altezza di 34,8 m, dimensioni che possono variare in virtù della modularità del progetto. Le aree accessorie per detenuti (aule didattiche, laboratori, officine) si dispongono su una superficie di 5.000 mq, ai quali si aggiungono i 3.900 mq di uffici, aree colloqui, infermeria, sala polifunzionale e direzione; 2.700 mq sono di aree esterne. La cubatura è di 83.000 mc e la stazza lorda indicativa di 24.800 gt. Isole dal costo di circa 90 milioni di euro ciascuna che potrebbero essere realizzate in 24 mesi. "Nel piano carceri presentato a gennaio a Roma alle organizzazioni sindacali della polizia penitenziaria - fa sapere Domenico Mastrulli, vicesegretario generale nazionale dell'Osapp, l'organizzazione sindacale autonoma di polizia penitenziaria - si ipotizzava la costruzione di diverse strutture penitenziarie, tra cui la possibilità di approvare il progetto di Fincantieri. E la conferma potrebbe giungere a giugno. Carceri che ospiterebbero circa un migliaio di dipendenti, tra agenti di polizia penitenziaria e comparto amministrativo". 
Era una festa di laurea, è finita con un dispiegamento di forze dell'ordine più adatto a una maxiretata. Una decina di pattuglie ferme vicino al monumento di Corridoni con i residenti che guardano dalle finestre e loro, gli studenti, che esigono delle scuse sostenendo di essere stati spintonati, buttati a terra, trascinati e malmenati. Raccontano di essere stati fermati da una pattuglia di carabinieri perchè camminavano sulla strada invece che sul marciapiede. Ammettono di avere alzato un po' il gomito e si giustificano: "Avevamo appena finito di festeggiare, stavamo solo tornando a casa". I militari gli chiedono i documenti, ma il laureato non li ha con sè e alza la voce, vuole sapere che reato ha commesso e perchè dovrebbe fornire le sue generalità. Gli amici cercano di calmarlo, spiegano che è una festa, che non stanno facendo nulla di male: "Garantiamo noi per lui". Vola qualche parola di troppo, i toni si accendono. I carabinieri chiedono l'intervento dei colleghi spiegando che i giovani si stanno sottraendo all'identificazione. Sul posto piomba una camionetta dell'esercito. L'atmosfera si scalda ancora di più. "Ci hanno spintonato, buttati a terra e malmenati dicendo che ci portavano in caserma", urla una ragazza mentre un amico suona il campanello di una casa, vuole attirare l'attenzione dei residenti, farli scendere in strada. Da un bar arrivano altri giovani, in tutto una decina. Poi piombano i rinforzi: sette pattuglie dei carabinieri. Per ultima una volante della polizia, questa volta chiamata dagli studenti che contattano anche un avvocato. "Invece di usare l'intelligenza e smorzare i toni ci volevano caricare in auto. Per cosa?". "Per schiamazzi ad esempio", risponde un militare mentre poco distante un gruppo di stranieri commenta ridendo: "Sembra che abbiano arrestato dei mafiosi". I toni si calmano, ma non gli animi. I ragazzi minacciano di andare in ospedale a farsi medicare e dicono di volere presentare denuncia. "Sembra di vivere in un regime, è questa la vostra sicurezza?". Una donna scuote la testa: "Tutta questa confusione per cosa? Non è successo nulla, ci tengono solo svegli". "E' un sopruso", ripetono i ragazzi per cui la faccenda è diventata una questione di principio. 
Apprese a mezzo stampa le notizie su un'inchiesta della Guardia di Finanza che avrebbe portato ad ipotizzare un "danno erariale per 243 milioni di euro", il ministro della Salute Ferrucco Fazio annuncia un'indagine, che partirà al più presto, per verificare se davvero ci sono stati sprechi nella gestione della spesa farmaceutica da parte della Regione Lazio. Soldi che la Regione avrebbe potuto risparmiare acquistando i farmaci salvavita con lo sconto, come previsto da una legge introdotta nel 2001. Fazio vuole vederci chiaro sulle "procedure di gara e le modalità di distribuzione relative ai farmaci effettuate dalla Regione e dalle Asl del Lazio" nel periodo che va dal 2004 al 2008, oggetto dell'indagine del Nucleo di polizia tributaria delle Fiamme Gialle. E intorno all'affaire Sanità e Regione si rialza il tono dello scontro della campagna elettorale. Renata Polverini attacca la giunta di centrosinistra, colpevole di aver "gestito le Asl con sciatteria. Più che uno scandalo una vergogna visto che c'è stata addirittura la mancata applicazione di una legge nazionale che dava diritto a sconti sull'acquisto dei farmaci". In difesa dell'amministrazione di centrosinistra ecco il vicepresidente Esterino Montino rispedire le accuse al mittente perché "l'indagine riguarda il 2004-2008 e proprio nel 2004, come fanno finta di non sapere la Polverini e i suoi coristi, alla guida della Regione c'era il duo Storace-Augello che avrebbero solo dovuto applicare la legge del 2001" e che "grossa parte del danno si è prodotta dal 2004 al 2006". Con l'insediamento della giunta Marrazzo è arrivata "la prima applicazione della legge" con l'introduzione della "distribuzione diretta e per conto. Da allora - precisa Montino - la spesa farmaceutica nel Lazio è diminuita di 300 milioni e del doppio rispetto alla media nazionale". Il caso del Lazio, per Farmindustria, conferma comunque "la necessità di combattere sprechi e inefficienze in tutta la Sanità con una determinazione senza precedenti", guardando però a tutte le voci della spesa sanitaria, visto che quella per i farmaci "è colpita da anni con tagli continui per coprire disavanzi altrui". 
