JOHANNESBURG - "Sì, giochiamo contro l'Argentina. E allora?". Rafa Marquez, 31 anni, difensore-centrocampista del Barcellona e leader della nazionale messicana, è sbottato così, di fronte all'idea - della stampa in generale e di quella del suo paese in particolare - che domani sera al Soccer City di Johannesburg la squadra di Maradona debba soltanto sbrigare una formalità, per raggiungere i quarti di finale del Mondiale. "Non mi dispiacerebbe una rivincita con gli argentini", ha ribadito il concetto Aguirre: nel 2006 il Messico perse contro lo stesso avversario proprio negli ottavi di finale. Il ct messicano è stato beffardo: "Troppi ci danno per morti in partenza: sapremo spegnere l'euforia degli argentini e faremo perdere molte scommesse. Nelle ultime quattro edizioni del Mondiale siamo stati sempre eliminati, ma abbiamo una partita a disposizione per cambiare la storia". PERICOLO VERDE - L'Argentina, comunque, non ha alcuna intenzione di sottovalutare una nazionale che nel girone della prima fase ha esibito un gioco veloce e brillante, pur tra alcune ingenuità, causa della sconfitta nella terza partita con l'Uruguay e dello svantaggio nell'esordio col Sudafrica (poi rimediò proprio Marquez, segnando l'1-1, che fu il migliore viatico al 2-0 sulla Francia). La forza del Messico è esattamente la debolezza dell'Italia di Lippi, che non a caso nell'amichevole premondiale dello scorso 3 giugno a Bruxelles fu battuta in modo ben più netto del punteggio finale (2-1): il talento dei giovani si mescola perfettamente con l'esperienza dei veterani. Aguirre ha portato in Sudafrica dieci giocatori tra i 24 e i 21 anni, quattro dei quali (Vela, Giovani, Juarez, Moreno) nel 2005 vinsero il titolo mondiale Under 17 in Perù, schiantando il Brasile 3-0. TATTICA FLESSIBILE - Il cinquantaduenne Aguirre, detto "Il Basco" per le origini della sua famiglia, è considerato uno tra i commissari tecnici più geniali e preparati del Mondiale. Ha portato il Messico in Sudafrica, risollevandolo da un disastroso inizio delle qualificazioni sotto la guida di Eriksson, e ha un curriculum ricco, che comprende la guida della nazionale messicana al Mondiale 2002, le buone stagioni all'Atletico Madrid e soprattutto quelle eccellenti all'Osasuna di Pamplona, squadra spagnola di seconda fila, condotta ai primi posti della Liga per due annate consecutive. Nell'amichevole di Bruxelles Aguirre ha messo in crisi l'Italia con un meccanismo in apparenza banale, ma efficacissimo: quando il Messico aveva il pallone, lo slittamento all'indietro di Marquez da centrocampista davanti alla difesa a difensore centrale e l'avanzamento a centrocampo dei due terzini, trasformava il 4-1-2-3 della fase difensiva molto coperta nell'agile 3-4-3 di quella offensivca, grazie alla superiorità numerica a centrocampo e al costante movimento degli attaccanti e degli esterni. UN CT ZAPATISTA - All'Osasuna Aguirre inaugurò una singolare forma di gestione del gruppo: un turnover totale, dove tutti giocavano di volta in volta e nessuno era indispensabile. Descritto dallo studioso di questioni centramericane Bruno Ofiuco sulle pagine del "Manifesto", questo modello tecnico-tattico è stato catalogato come "filosofia calcistica mutuata dalle scelte della rivoluzione zapatista, basata sugli organi del buon governo, in cui tutti si alternano al comando". L'attuale ct del Messico, da calciatore e da amico degli indigeni del Chiapas, fu protagonista dell'unica sfida finora giocata tra una selezione di professionisti e la selezione degli zapatisti, che - rilevò poi lo stesso Aguirre in un'intervista a Inter Channel - "vivono la loro quotidiana battaglia contro l'oblio e per la sopravvivenza". Da commissario tecnico, non può certo applicare in pieno la filosofia della massima democrazia del turnover, ma l'imperturbabilità con cui la squadra ha assorbito dopo la partita col Sudafrica l'assenza per infortunio del maggiore talento - Vela - dimostra che l'intercambiabilità è un dato di fatto. GABBIA PER MESSI - Aguirre ha riconosciuto che il pericolo numero uno della nazionale di Maradona ("Diego è un mio buon amico") è ovviamente Messi, sulla cui marcatura ha indottrinato i propri giocatori. "C'è un solo modo per limitarlo ed è quello di non fargli arrivare mai il pallone o comunque di fargliene arrivare il minor numero possibile". Ma domani sera il vero dubbio del Messico è la presenza del gioiellino Vela, alle prese con un guaio muscolare: anche la democrazia zapatista, di fronte a un campione, può fare le sue eccezioni. 
La Nave dei Diritti è giunta in porto intorno ieri sera. A Barcellona erano salpati in cinquecento, attesi al terminal genovese da alcune centinaia di simpatizzanti e idealmente da tutti coloro che hanno voluto aderire all'appello "per ricordare la nostra Costituzione e la sua origine, laica e pluralista, la centralità della libertà e della democrazia vera, partecipata, trasparente": Dario Fo e un secondo premio Nobel, lo scomparso José Saramago, Paolo Rossi e Antonio Tabucchi, i fratelli Taviani, Edoardo Galeano, Paolo Flores d'Arcais e Rita Borsellino, Carlo Verdone e Sabina Guzzanti, Moni Ovadia e Franco Battiato, Emergency e i No Tav, Erri De Luca e molti ancora. GUARDA LE IMMAGINI Sulla banchina c'era anche Beppe Grillo, che a suo tempo ha aderito all'appello ma a quanto pare stava attendendo di salire a sua volta su un traghetto, destinazione Barcellona. Scesi a terra, i protagonisti de "lo Sbarco" - così l'hanno ribattezzato gli organizzatori, un gruppo di italiani che vive nella capitale catalana  - hanno formato un corteo che ha raggiunto il Porto Antico, dove sono in programma due giorni di concerti, incontri, letture e dibattiti, in un arcobaleno di colori e culture. "Per capire meglio, confrontarci, quindi provare a reagire. Siamo convinti che ci siano migliaia di esperienze di resistenza, di salvaguardia del territorio, di difesa dei diritti, della salute, di servizi pubblici di qualità. E che vadano sostenute". 
ASSEN (Olanda) - Valentino c'è, lo sguardo torna già alla pista. "Sono passate tre settimane dopo l'incidente di Misano e due da quando sono stato dimesso dall'ospedale, e io sono molto contento di come sta procedendo il mio recupero". Sono queste le prime parole di Rossi affidate a un comunicato stampa diffuso in serata. "Mi sento molto meglio - prosegue - e sto iniziando a vivere una vita semi-normale, anche se per una 'vita completamente' normale dovrò aspettare fino a quando sarò tornato sulla mia moto! Sto camminando con le stampelle e da pochi giorni sono stato in grado di mettere il piede a terra. Onestamente, non credevo di stare bene così in fretta, mi riferisco sia al livello fisico che nel mio 'spirito'". Valentino prosegue raccontando l'andamento della terapia alla quale si sta sottoponendo. "La riabilitazione - continua ancora Rossi nella nota - sta procedendo come di consueto, sia con la camera iperbarica sia con alcuni esercizi in palestra. Purtroppo la mia spalla ancora mi dà qualche dolore, ma sto lavorando sui muscoli per ridurre il dolore un pò. Se la riabilitazione prosegue senza guai e se tutto continua ad andare in questo modo, allora il mio obiettivo è quello di tornare al Gran Premio di Brno Ceca". Rossi parla anche della sua lontananza dal mondo delle corse."Ho iniziato ad uscire di casa - afferma Valentino nella nota - e i miei amici non mi hanno lasciato da solo neppure per un minuto, anche se io non sono abituato a passare così tanto tempo a Tavullia! Mi manca molto la mia moto, la mia squadra e il paddock e questa nuova sensazione mi spinge a guarire il più velocemente possibile". Leggi i commenti I commenti dei lettori 
HUNTSVILLE (Canada) - Di fronte al fatto che l'Iran "non garantisce una produzione pacifica del nucleare i membri del G8 sono preoccupati e ritengono assolutamente probabile una reazione anticipata israeliana". E' un allarmante scenario internazionale quello che scaturisce dalle parole del premier italiano Silvio Berlusconi pronunciate  al termine del vertice del G8 in Canada. Sulle tensioni sullo scacchiere mediorientale, secondo Berlusconi, si addensa ora anche l'ombra dell'attacco preventivo di Israele di fronte alla sordità di Teheran ad ogni appello a ridiscutere il piano di sviluppo nucleare. Poi, in conferenza stampa, dal premier un nuovo attacco a Repubblica . All'ininizio della domanda dell'inviato del nostro quotidiano ("Vorrei porle una questione più leggera ed un a più seria") il premier lo ha interrotto con un "Le potrò quindi rispondere in maniera fantasiosa come fantasiosi sono gli articoli del suo giornale". Per la cronaca, la domanda leggera era se c'erano stati commenti sulla nazionale ("Nessuno si è permesso - è stata la risposta - visto che a soffrire con me c'era anche il presidente francese"). A quella seria - il caso Brancher - ha opposto un no-comment a "una piccola questione interna". 
Trent'anni fa il disastro aereo che costò la vita a 81 persone. Oggi a Bologna la giornata del ricordo. La presidente dell’associazione dei parenti delle vittime, Daria Bonfietti, torna a chiedere i nomi dei responsabili, confortata dalle parole del capo dello Stato che, proprio ieri, ha sollecitato "il contributo di tutte le istituzioni a un ulteriore sforzo per pervenire a una ricostruzione esauriente e veritiera".  Ma il valore anche simbolico dell’anniversario, non evita le polemiche. Le celebrazioni si svolgono nella scia del clamore per le parole del sottosegretario alla presidenza del Consiglio Carlo Giovanardi, che ha ipotizzato l’esplosione di una bomba all’interno del Dc9 Itavia. Venerdì è andato in scena lo scontro tra Giovanardi e il giudice Rosario Priore, ma le avvisaglie erano arrivate già mercoledì. "Nei prossimi giorni a Bologna tireranno in ballo tutta la mercanzia prodotta in tanti anni  aveva detto Giovanardi  per toccare l’immaginario collettivo, ma di un ipotetico missile non è stato reperito alcun riscontro". Di fronte a questo ennesimo "sasso nello stagno", le reazioni non si sono fate attendere. Ultima, in ordine di tempo, quella del portavoce dell'Idv Leoluca Orlando che ha parlato di "tesi indegna". I famigliari incontrato le istituzioni. La commemorazione è iniziata alle 11 nella sala del Consiglio di Palazzo D’Accursio, con l’incontro tra il commissario Annamaria Cancellieri e i parenti delle vittime. Le vedove, i figli, i padri delle vittime hanno ascoltato in silenzio i messaggi di vicinanza arrivati dalle più alte cariche dello Stato e letti in aula da Daria Bonfietti. Prima le parole di Napolitano, il suo appello perchè le ombre vengano definitivamente spazzate e poi le parole del presidente del Senato Renato Schifani e della Camera Gian Franco Fini. Schifani: "Conoscere le cause, vittoria per tutti". Nel suo messaggio il presidente del Senato ha voluto esprimere un forte auspicio che i recenti sviluppi giudiziari possano fare finalmente emergere con completezza e chiarezza la verità su quanto realmente accaduto, nella certezza che conoscere le cause del disastro prima del verdetto della storia sarebbe una vittoria straordinaria per noi tutti: sapere cosa avvenne su quel cielo quella sera ci renderebbe migliori, dando alla nostra Repubblica una speranza in più di crescere sulla strada difficile della condivisione e della trasparenza". Fini: "Intensificare l'impegno per fare chiarezza". Sulla stessa lunghezza d'onda la lettera inviata dal presidente della Camera: "In questa giornata, resa particolarmente triste dal lungo scorrere di anni non illuminati dalla verità, ritengo sia necessario ribadire e intensificare l'impegno di tutti per giungere a fare chiarezza su di una vicenda che continua a proiettare la sua ombra inquietante anche sul nostro presente". "Nell'esprimerLe il sincero apprezzamento per l'instancabile attività promossa dalla Sua Associazione per mantenere costantemente viva l'attenzione degli italiani su questa tragica vicenda, rivolgo un commosso pensiero agli uomini, alle donne e ai bambini la cui vita fu spezzata da un destino ancora incomprensibile". "Ora diteci i nomi". Di fronte a quanti, in questi trent'anni hanno condiviso con lei il dolore e la ricerca della verità, Daria Bonfietti ha letto il suo appello rivendicando con orgoglio il lavoro fatto, respingendo le accuse di chi, come Giovanardi, aveva parlato di mercanzia prodotta in tutti questi anni, citando la sentenza scritta dal giudice Rosario Priore che accertava come, quella notte, nei cieli d'Italia si stesse combattendo una battaglia e concludendo con un appello: "Diteci i nomi dei responsabili". La Bonfietti, infatti, si è detta "assediata dalla verità" e ha chiesto alla politica e alle istituzioni sostegno affinchè gli stati esteri collaborino. E' necessario che alla richiesta di rogatorie internazionali presentate dai giudici di Palermo vi sia una risposta positiva e che la collaborazione sia chiara e puntuale. Ricorda come in passato, tra gli stati più evasivi, vi sia stata la Francia: "Risposero che la loro base militare in Italia chiudeva alle 17, come un qualsiasi ufficio". "La verità è dovuta per rispetto ai nostri cari, ma anche per la dignità di questo Paese", ha concluso tra gli applausi commossi degli altri parenti. Che, rispondendo alle domande dei cronisti, hanno sempre e solo ribadito una necessità: "Chi sa, dopo tutti questi anni deve parlare". Arte, fiore della memoria. Poi, tutti insieme, i parenti si sono diretti in piazza VIII Agosto, divenuta il palcoscenico dell’installazione dell’artista Flavio Favelli, "Itavia Aerolinee", già allestita in piazza Maggiore. A terra, la ricostruzione con dimensioni reali della sagoma dell'aereo. In serata, alle 21.30, nello spazio antistante il Museo per la Memoria di Ustica, in via Saliceto, avrà inizio il primo dei due concerti di musiche di Karlheinz Stockhausen, "Ora Ventunesima". Il Museo, in cui il relitto del Dc9 è circondato da un’opera di Christian Boltanski, sarà aperto dalle 10 a mezzanotte, con visite guidate gratuite alle 11 e alle 20. E' questo il programma di oggi per "Arte, fiore della memoria", calendario organizzato dall'associazione in collaborazione con il Comune per trasformare Bologna nella città della memoria. 
C'è una bicicletta, davanti ai libri in ingresso, al riparo dalle piogge, a decretare la specialità del pianterreno. E del luogo: affacciati sul verde del cortile interno, le piante che si arrampicano sui vetri come tende, inferriate senza maniglie come finestre, barre industriali che infilzano le luci dei fari, cerniere in acciaio che sostengono pezzi di muro, quelli scorrevoli e altissimi che fungono da porta: nulla di borghese, né di particolarmente domestico. Siamo a casa di Giovanna Giannattasio, architetto dall'impronta evidentemente decisa, che di questo ex magazzino di mattoni ha cambiato sicuramente l'uso, ma non l'impatto. Grafico e aereo, ammorbidito da arte e arredi, così riposante, è ancora più potente. C'è uno strano equilibrio, misto d'industriale e d'intellettuale, all'interno della scatola in cui la vista fugge via, dai libri in ingresso alla cucina in fondo, senza che la si possa fermare: "Tendo sempre a far vedere la casa dall'inizio alla fine, a tagliarla in modo che si percepisca la sua grandezza". Qui un'infilata in tinta bianca accompagna il sole, e le giornate. I raggi si adagiano prima in cucina, poi sui divani viola della sala, si spostano in sala da pranzo filtrando di tramonto cene e pensieri, per fuggire di notte dall'ingresso, e rientrare la mattina seguente: dall'altra parte, dalle stanze. Un labirinto di muri, modulati come ante teatrali, più aperture che chiusure, delinea l'ingranaggio. "Non si può prescindere dall'anima della casa, dalla struttura in cui si entra ad abitare. Ogni luogo ha la sua personalità, che va seguita". Quella del magazzino di mattoni: "Le bellissime curve delle volte, il soffitto intoccabile, diviso in quattro spazi identici. Si trattava di dividere il giorno e la notte, ritagliare camere, bagni e cucina senza mai romperne la forma intera". Quindi, piuttosto che farlo, la Giannattasio ha "fermato" i muri: tutti interrotti un attimo prima dell'altezza delle volte, squadrano la casa permettendo agli occhi di saltare sempre dall'altra parte, e di non perdere mai il senso dell'insieme. Il risultato è che qui si naviga tra le linee, giocando a rincorrere i moduli delle stanze come fossimo in un castello di sabbia da sogno. Anche le porte, che sembrano non esistere, si materializzano magicamente mentre le sposti, alte come le pareti: nel castello super squadrato si spostano pezzi di muro, e non ponti levatoi. Quinte, tagli a vivo e fughe prospettiche: "Le linee mi piacciono molto, la morbidezza poi si crea con i mobili". Quelli intorno a noi: tavolo anni '70 con sedie anni '50 e poltrona Eames in sala da pranzo, Zanuso anni '60 in sala, il laminato "Bacterio" di Sottsass a circondare i tavoli Cibic in cucina, lampade Caccia Dominioni nei corridoi conducono alle stanze, e il gioco dei classici ricomincia.. "Tengo la storia. Non mi piace il troppo disegnato. Il design qui c'è, ma non l'ultimo. Ultimo ingresso, in bagno, sotto il lampadario d'epoca, un tubo arrotolato che funge da calorifero: più che storia, avanguardia. "Questa casa mi rappresenta totalmente. Con il passare degli anni mi distacco dalle cose, ne ho bisogno sempre meno, non mi serve quasi niente". Ad affollare la casa sono libri e opere d'arte, in giro poco altro. Ci si domanda, in questo rigore, che fine abbia fatto il caos quotidiano. "Il problema dell'ordine è che da qualche parte devi mettere l'adorato disordine". Qui è archiviato tutto in due vecchi mobili in sala da pranzo, o nascosto dietro sipari cromatici, le tende rigate che interrompono il bianco nella zona notte. Un candore generale, puntualmente puntellato d'arte. Lo scatto di luce notturna di Raffaella della Olga e il palazzo dell'Eur di Massimo Siracusa danno sapore d'archeologia industriale, le luci di Lola Marazuela sul campo nomade, abbandonato dopo il passaggio di un circo, riempiono di solitudine la camera da letto, con tocco decisamente esistenziale. Il filtro dell'aria che contiene i riflessi dorati del mosaico di Yuri Ancarani, infine, è il tocco rivelatore: "Mi piace moltissimo un po' d'oro. Poco, però: qualche goccia". Che qui finisce in un mare di bianco, tra onde di luce solare, in un frastagliare di muri che si rincorrono come insenature sulla battigia. 
