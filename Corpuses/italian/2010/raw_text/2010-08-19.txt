Chiusi, e non solo per ferie. In un anno sono morti 824 negozi. Un’emorragia che non conosce fine, nei primi sei mesi del 2010 il saldo tra chi apre e chi chiude è rimasto negativo, con 122 imprese in meno. E oggi il mondo del commercio travolto dalla crisi rilancia un nuovo allarme per il rientro dopo le ferie: l’autunno, è la certezza, sarà duro. Altri rischiano di rimanere soffocati dall’estate afosa e per niente generosa. Troppi rischiano di non sopravvivere al secondo anno di recessione. La ripresa non si è vista, e anche «i saldi sono stati un fallimento — ammette Renato Borghi, presidente Ascomoda — i ricavi hanno avuto un incremento di un misero 3 per cento rispetto all’anno scorso e la delusione è diffusa». Secondo i dati della Camera di commercio, tra giugno 2009 e giugno 2010 tra quegli 800 negozi scomparsi hanno chiuso 44 macellerie (-5,9 per cento) e 26 panettieri (-3,7), oltre una cinquantina i negozi con articoli per la casa. Non va meglio ai ferramenta (-3,8) e ai cartolai (calati del 4,5 per cento). Nella città della moda sono 90 i negozi di abbigliamento che hanno abbandonato l’avventura (-2,6 per cento). Si inizia con la superofferta, poi la svendita totale e si approda mestamente alla chiusura definitiva. In lieve controtendenza le attività di vendita di elettronica e telefonia, le sole ad avere un saldo positivo insieme alle gelaterie, esplose nel 2010 con ben 17 punti vendita in più. Ma adesso spaventa l’autunno. Settembre sarà un grande banco di prova. «La riapertura dopo le ferie è un momento estremamente delicato. Con l’autunno i nodi vengono al pettine», dice Simonpaolo Buongiardino, amministratore dell’Unione del commercio. Poca fortuna sembrano avere anche i temporary shop. «Sono stati pompati come segno di dinamismo e vivacità, ma ora trovano pochi occupanti», spiega Buongiardino. Cartina di tornasole sono le scarse ristrutturazioni estive: «Questo è il tipico momento in cui chi ha un negozio in genere rinnova i locali e chiama imprese e muratori — dice Giorgio Montingelli (Unione commercianti) — ma ora di restyling non se ne vedono. Segno che i negozianti non vogliono, e non possono, investire». Sopravvivere è già un miracolo, dunque. Eppure c’è chi azzarda nuove aperture, in particolare nel commercio ambulante che richiede meno impegno finanziario. Pur calate del 5,8% dallo scorso anno, le attività nei mercati hanno visto una discreta crescita negli ultimissimi mesi: dietro ai banchi di frutta e verdura, di abbigliamento e di casalinghi, però, sono quasi spariti gli italiani. «Su 5mila soci almeno il 30% ora è straniero — spiega Giacomo Errico, presidente dell’Apeca, associazione di categoria degli ambulanti — ma non mancano casi di macellai milanesi che mollano il negozio e si convertono a centri di vendita itineranti». Niente spese di affitto, basta un furgone anche usato, 3.500 euro circa l’anno per l’occupazione del suolo se si vuol lavorare cinque giorni a settimana. Tra i negozianti costretti a chiudere, c’è chi si ricicla così. Il ceto medio è sempre meno medio, dicono i commercianti. E anche questo incide. «In viale Piave abbiamo cambiato il negozio a marchio Borghi in Outlet, con merce più a buon mercato per un target più modesto», afferma Renato Borghi. Per altri la sopravvivenza scatta con l’accorpamento o l’acquisizione. «Ci sono vie che sembra abbiano perso appeal, come Paolo Sarpi — dice Luigi Ferrario, coordinatore dell’associazione Vie dello shopping — e non sono solo gli italiani a chiudere la serranda, ma anche gli stessi commercianti cinesi. In corso XXII marzo, invece, il turnover di negozi è vorticoso, ma aprire e chiudere continuamente non è sempre un buon sintomo. La poca resistenza è spesso conseguenza delle difficoltà di accesso al credito. Le banche vogliono garanzie e in tempi bui le garanzie sono merce rara, quasi introvabile». 
La città romanista si sveglia, dopo aver sonnecchiato in attesa degli eventi. Si solleva il sipario sulla stagione, primo obiettivo la Supercoppa, da alzare a Milano, contro quell'Inter che ha strappato due scudetti negli ultimi tre anni in extremis al popolo giallorosso. Ventimila i tifosi che seguiranno Totti e compagni a San Siro, complice la non richiesta (per questa trasferta) tessera del tifoso. Complice, soprattutto, la grande voglia di riprendere da dove si era lasciato. Si cercano acquirenti per la società, l'advisor Rothchild si guarda in giro alla ricerca di imprenditori interessati, per un interregno al quale la gente prova a non far caso. Ricomincia la stagione e l'unico pensiero è capire quanti chili ha perso Adriano, se Burdisso ce la farà ad arrivare e come Ranieri affronterà la sua seconda avventura romana. E così in 200, senza appuntamenti prefissati, sapendo di non poter accedere al centro sportivo, si sono ritrovati in mattinata davanti ai cancelli di Trigoria, per spiare l'allenamento. Ragazzi, bambini, accompagnati dai genitori o da soli, come un muto richiamo si sono radunati sul piazzale intitolato a Dino Viola, per strappare una promessa ai giocatori, insieme a qualche foto e autografo. Sul campo Ranieri prova a isolare il gruppo da tanto entusiasmo, chiedendo ai suoi concentrazione, guai a rivedere gli errori commessi, in campo e fuori, ad Atene. Il nervosismo va lasciato a casa, in valigia devono invece trovare posto cattiveria agonistica e personalità. D'altra parte questa volta non ci saranno Mourinho e Balotelli, negli ultimi due anni fonti di polemiche e veleni. Totti scenderà in campo sereno, dopo il calcione rifilato all'attaccante ora al City nelle finale di coppa Italia e le tante reazioni del dopo partita. San Siro lo bersaglierà di fischi, come sempre accade, d'altra parte, ma in campo tecnico e dirigenza chiedono nervi saldi e freddezza. Ranieri studia la formazione migliore da opporre al gruppo di Benitez. Sembra rientrato l'allarme tra i pali, Julio Sergio dovrebbe farcela, stringendo i denti su insistenza dello staff tecnico, che chiede al brasiliano di non aver paura e di buttarsi maggiormente senza suggestionarsi. I dubbi legati al modulo sono essenzialmente due: 4-4-2 oppure il consolidato 4-2-3-1, legati all'utilizzo o meno di Menez dal primo minuto insieme a Totti e Vucinic. Non sembra infatti destinato ad avere una maglia da titolare Adriano, nonostante lui scalpiti per riscattarsi a Milano. L'attaccante non sembra ancora al meglio e non tanto per i chili in più che ancora ha, quanto per la rigidità dei movimenti e la scarsa tenuta atletica. Stanno, da questo punto di vista, decisamente meglio Vucinic e Totti, che dovrebbero, appunto, guidare l'attacco. Con De Rossi e Pizarro (che sembra ormai recuperato) a centrocampo e Taddei a destra, Ranieri ha in testa il ballottaggio Menez-Perrotta: chi dei due schierare a sinistra? Con il francese in campo sarebbe il 4-2-3-1 il modulo migliore. Menez trequartista, Vucinic a sinistra, Totti unico riferimento in avanti. Con il 4-4-2, con Perrotta spostato sulla fascia, invece, la squadra sarebbe più abbottonata a centrocampo. Dubbi della vigilia, con la squadra che partirà domattina per Milano e si allenerà a San Siro domani sera, dopo la conferenza di Ranieri (ore 18,30). 
Leghisti contro la Lega. Succede a Milano, in via Padova, zona simbolo della  convivenza difficile con gli stranieri. Mille residenti dell’associazione Riprendiamoci Milano che si riconoscono nella Lega sfogano la loro rabbia in  una lettera a Umberto Bossi. Gli chiedono di fermare la costruzione di un campo  nomadi a due passi da casa, dove nel febbraio scorso scoppiò la rivolta degli  egiziani. I lavori cominceranno in autunno: casette, giardini e posti auto per  i nomadi. Un progetto del Comune, dove la Lega è nella maggioranza, finanziato  con 5 milioni di euro dal ministro Maroni. La lettera, accompagnata da 987  firme, ha toni duri: "A Milano la Lega regala casa ai rom — si legge — mentre le  aziende chiudono, con padri e figli senza lavoro". I mille di via Padova  restituiranno a Bossi 13 tessere di un partito che "ha perso identità". L’associazione ha già raccolto 10mila firme, non solo di  leghisti, contro il campo "di transito" (dove i nomadi potranno sostare  temporaneamente) che sostituirà l’accampamento abusivo che c’è oggi. Dopo la  rivolta degli egiziani, Riprendiamoci Milano aveva manifestato allo slogan  "rivogliamo la nostra città", fischiando tutti i politici tranne i leghisti,  "gli unici che fanno qualcosa", "un partito della gente". Ma ora i duri di via  Padova presentano il conto. La lettera a Bossi è scritta in prima persona, a  parlare è Raffaella Piccinni, 35 anni, tassista, militante sospesa per dieci  mesi dal partito in nome della sua "linea dura contro gli zingari". Un approccio  che in via Padova ha fatto breccia. Paolo, 34 anni, nato a Salerno: "Bossi è  l’unica speranza — dice — chi ha i rom sotto casa può capire". 
Sette reti alla Primavera per il Genoa di Gasperini nel test di Mondovì, disputato davanti a duemila spettatori. Protagonista del match Beppe Sculli, motivato e in condizione nonostante il sogno Inter che sembra essere svanito. L'esterno calabrese ha segnato l'1 e il 2-0 nel primo tempo, poi nella ripresa le altre 5 reti e un'altra doppietta, quella di Destro. La rete su rigore di Polenta per il gol della bandiera della Primavera, quindi i gol di Toni, Milanetto e Bocchetti. Sculli è sempre più lontano dall'Inter e sempre più vicino al Genoa. Si era decisamente portato un po' avanti con il lavoro quando venerdì, al trofeo Spagnolo, si era commosso in quello che considerava il suo saluto ai tifosi rossoblù. Invece la trattativa che dovrebbe portare Sculli all'Inter si è impantanata e sembra molto difficile che possa sbloccarsi. Al momento, quello del Genoa sembra essere un mercato esclusivamente in uscita. Vanden Borre andrà a Lecce, ma solo in prestito perché la società rossoblù è convinta che il centrocampista belga di origini congolesi è destinato a venire fuori (ottima la sua applicazione negli ultimi allenamenti). Partirà anche Fatic (in serie B ma c'è anche un interessamento dei rumeni del Cluj), anche perché non ci sono richieste per Modesto (i 750 mila euro netti d'ingaggio mettono in fuga ogni possibile pretendente). Dovrebbe restare anche Rudolf che Gasperini può utilizzare come jolly offensivo (attaccante esterno ma con poca predisposizione alla coperture ma anche punta centrale come ha fatto in nazionale contro l'Inghilterra a Wembley). 
WASHINGTON - Barack Obama è "cristiano e prega tutti i giorni". È dovuto intervenire Bill Burton, portavoce del presidente Usa, per mettere in chiaro la fede religiosa del suo principale dopo la diffusione di un sondaggio del Pew Center, diventato la notizia politica del giorno. Secondo l'indagine, condotta prima che si infiammasse la polemica sulla moschea di Ground Zero , il 18% degli americani crede infatti che il presidente sia di religione musulmana. Molti di più rispetto a un anno fa, quando lo stesso sondaggio accreditava solo all'11% degli intervistati l'errata convinzione. L'incertezza sulla fede di Obama riguarda anche molti democratici: il 10% lo crede musulmano e quasi la metà dice di non sapere con certezza quale religione pratichi. "La fede è molto importante per il presidente, ma non rappresenta un costante tema di conversazione. Ovviamente - aggiunge Burton - ne ha parlato in passato e lo farà in futuro. Tuttavia non è una delle sue priorità assicurarsi che tutti gli americani sappiano quanto sia devoto". La leggenda sulla sua fede musulmana ha cominciato a circolare nel clima avvelenato della sfida delle primarie con Hillary Clinton, quasi tre anni fa, e negli ultimi due anni si è ulteriormente radicata. Il suo recente velato sostegno per il centro islamico, che verrebbe costruito a due isolati dal luogo delle stragi dell'11 settembre non ha fatto che aggravare la situazione. La Casa Bianca ha commentato con disappunto la notizia del sondaggio  puntando il dito sulle "campagne di disinformazione" dei nemici del presidente. E dà la colpa ai media: il 60% di coloro che considerano Obama un musulmano dicono di averlo sentito alla radio o in tv. Obama è un cristiano, ma sempre meno americani (erano il 51% nel 2008, sono il 34% ora) sembrano ricordarlo (compresi i democratici: risponde correttamente al quesito solo il 46%). Il 43% degli americani inoltre non sa quale sia la religione di Obama. Il sondaggio è particolarmente interessante se messo a confronto con l'orientamento politico degli intervistati. Quasi un repubblicano su tre, ad esempio, il 31%, crede che Obama sia musulmano (il doppio rispetto al marzo di quest'anno). E questa percentuale è destinata a crescere sulla scia della presa di posizione di Obama sulla moschea di New York. E addirittura tra i democratici c'è un 10% di persone che credono il presidente un musulmano. 
Lui e lei, appena maggiorenni, compagni di classe in un liceo a Savona. Si mettono insieme e si lasciano come spesso accade a quell'età. Nulla di nuovo insomma, non fosse che la storia non solo non consuma il consueto "happy end" ma anzi va a finire in tribunale con la pesante accusa - per il ragazzo - di stalking. L'ennesimo caso di molestie nel savonese non passa inosservato, vista l'età dei protagonisti, e fa rischiare grosso al liceale. Intanto gli è stato notificato il divieto di avvicinamento alla sua ex, e questo lo obbligherà a cambiare scuola tra qualche settimana, con il riavvio delle lezioni. Lei denuncia: "Mi perseguita, mi manda sms minacciosi, non ne posso più". Lui si difende: "E' lei che continua a umiliarmi con gli amici, me la ritrovo in ogni posto che vado, mi ha dato pure uno schiaffo davanti a tutti, ma io  mica l'ho denunciata per questo". Pare però che il giovane abbia pubblicato su internet delle foto imbarazzanti dell'ex fidanzatina, e questo non abbia giovato alla decisione dei giudici, ribadendo il divieto di avvicinamento alla ragazza. "Dopo il caso di Luca Delfino ( l'uomo accusato di aver ucciso due sue ex, l'una nel centro storico di Genova, l'altra a Sanremo ), si è creato un allarmismo che tende a far definire stalking qualsiasi rapporto che finisce in maniera brusca, soprattutto se di mezzo ci sono dei ragazzi", ha affermato Alessandro Parino, il  legale del giovane. "Tra l'altro, è un fenomeno non solo maschile. Ci sono tante donne che fanno altrettanto. Io stesso sto seguendo un cliente uomo importunato da una ex che lo tempesta di messaggi e non solo, non accettando la separazione". 
La firma sulla vittoria (1-0) l’ha messa Ezequiel Lavezzi. Ma  l’Elfsborg rimane in corsa per la qualificazione, che  si deciderà giovedì prossimo in Svezia. La notte del San Paolo si è subito  accesa con la preghiera del Matador, in attesa del suo momento panchina. Bello  il colpo d’occhio di Fuorigrotta: stadio quasi dignitoso, dopo i lavori estivi,  e l’accoglienza molto calorosa dei 40 mila tifosi in tribuna. Meno buono il  morale di De Laurentiis, polemico come sempre con le istituzioni del calcio.  “Platini e Blatter non danno alcuna importanza all’Europa League, non vedo l’ora  di dirglielo. Non schieriamo Cavani  perché Blatter ce l’ha tolto. Mi chiedo a cosa siano servite le amichevoli delle  nazionali ad agosto, compresa la pessima figura dell’Italia. Ma noi dobbiamo onorare la nostra maglia in  ogni competizione. Entriamo in Europa dalla porta principale. Spero bene, in  attesa di giocare la  Champions”, ha detto prima del via il presidente, sbilanciandosi  anche in un pronostico. “Gli svedesi sono terzi in classifica e dunque forti.  Noi dobbiamo evitare di prendere gol e dobbiamo segnarne tre, magari due. E se  ne arriva solo uno chiederemo aiuto San Gennaro per il ritorno”. Il Napoli ha cercato in tutti i modi di  farcela con le sue forze. Arrembante l’avvio, con Dossena subito vicinissimo al  vantaggio. Ma l’Elfsborg non è rimasto a guardare e ha risposto da fuori area  con Ishizaki (parata di De Sanctis) e soprattutto con Advic, che ha fallito un  rigore in movimento con la porta spalancata. Due brividi inattesi per il San  Paolo, al posto dell’auspicato monologo degli azzurri. Provvidenziale la scossa  di Quagliarella, che ha ridato coraggio ai suoi con una spettacolare rovesciata,  parata dal bravo Christiansen. Gli svedesi, in affanno dopo l’ottimo inizio (tre  ammoniti per gioco duro), si sono aggrappati per quasi tutto il primo tempo agli  interventi del loro portiere, decisivo ancora su una punizione-bomba di  Quagliarella, Gargano e Hamsik. Un po’ in ombra Lavezzi, a lungo ai margini  della partita. Proprio il Pocho, però, si è trovato al posto giusto nel momento  giusto ( 46’ ),  sbloccando finalmente il risultato a pochi attimi dell’intervallo. Regolare lo  scatto dell’argentino, sul filo del fuori gioco. E abbastanza facile il tocco a  porta vuota, tra le ingiustificate le proteste degli ospiti. Gol  determinante, per il Napoli. Ma soprattutto meritato. Gli azzurri hanno iniziato  all’attacco pure la ripresa, cercando subito il raddoppio in due occasioni con  Lavezzi, ora ispirato. L’Elfsborg, però, ha dimostrato di essere un avversario  abbastanza solido e combattivo, costringendo De Sanctis a un’altra parata super  con un tiro di Larsson. Coraggiosa la contromossa di Mazzarri, che a mezzora  dalla fine ha messo in campo anche Cavani, azzardando per qualche minuto  addirittura il tridente. El Matador ci ha provato subito, sfiorando il bersaglio  con un destro ravvicinato. La supremazia degli svedesi a centrocampo, però, ha  giustamente convinto l’allenatore a coprirsi le spalle, inserendo Blasi. Un  mediano in più e un attaccante in meno, per mettere in cassaforte la vittoria.  Per la qualificazione ci sarà invece ancora da lottare, tra 6 giorni in  Svezia. 
