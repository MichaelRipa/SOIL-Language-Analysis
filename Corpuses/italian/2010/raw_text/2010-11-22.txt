Chi manifesta contro lo scandalo dei rifiuti non fa peccato, anzi difende la salute pubblica. Il cardinale Sepe, superando ogni steccato, si schiera con i manifestanti che da giorni bloccano l’accesso degli autocompattatori a Cava Sari: «Le analisi hanno evidenziato che il percolato ormai inquina i terreni e l’acqua, se questo è vero è giusto farsi sentire». L’acustica della basilica di San Francesco di Paola, dove lunedì sera sono iniziati i “dialoghi con la città”, non è felice, ma la voce dell’arcivescovo tuona più di quella di Luca De Filippo. Sepe si è rafforzato nel convincimento che non è più il tempo dell’attesa e chiede ai fedeli di mobilitarsi. «Napoli è assediata da mille emergenze, ne spunta una al giorno e allora mi chiedo se non sia meglio andare alla radice dei mali affrontare con il piglio giusto la vera grande emergenza, che è la sfida educativa». Napoli, insomma, ha bisogno di ritrovare i veri valori, una famiglia più sana, una società più giusta, una politica che ricerchi davvero il bene comune e, perché no, una Chiesa più impegnata al servizio dell’uomo, ma di «tutto l’uomo, come amava dire l’indimenticato Giovanni Paolo II». La basilica è affollata e il pubblico applaude con convinzione. Fuori, sotto il porticato, Napoli offre, al solito, una immagine adeguata al momento che vive. La libreria Treves chiusa, i vetri ancora rotti e la luce che illuminava uno scenario di miseria. Sepe è arrivato con l’auto fin sotto lo scalone, ma i pochi metri che ha percorso a piedi gli sono bastati per immergersi nella realtà squallida che lo circondava e, girandosi verso don Gennaro Matino, ha sussurrato: «Abbiamo fatto bene a fare qui il primo incontro con la città». La scelta dei luoghi come ulteriore atto di accusa: da Palazzo San Giacomo non è venuto nessuno, ma il cardinale non demorde e attende «con ansia» due date del suo progetto: quella del 6 dicembre, quando la popstar israeliana Noa terrà un concerto all’interno della Galleria Umberto  altro tempio del disonore  e quando, il 16 dicembre, il premio Nobel del 2007 per l’ambiente, Richard Samson Odingo, aprirà il Giubileo per Napoli. La sfida che la Curia ha lanciato per scuotere l’inerzia dei governanti e dei governati avrà il suo culmine quel giorno e Sepe lo ha ribadito dai microfoni di Radio Vaticana ripetendo un concetto che ha già espresso all’indomani dell’ultimo miracolo di San Gennaro: «Chi ha la responsabilità deve capire che non si può sorvolare o trovare una soluzione momentanea, Napoli ha bisogno di risolvere definitivamente i suoi drammi, altrimenti ci terremo per sempre queste macchie sulla coscienza». Parole forti, ma Luca De Filippo e lo storico Paolo Macry le raccolgono. «Io vivo quasi sempre lontano – dice l’attore – e mi sforzo di pretendere rispetto per Napoli dicendo a chi è scettico che la nostra è ancora una capitale della cultura mondiale, ma qui, tra di noi, devo dire che i margini di difesa si sono ristretti, anzi non ci sono più e io sono piccolo, troppo piccolo, per combattere una battaglia che è ormai persa». De Filippo ha atteso l’arrivo del cardinale seduto su una panca della basilica e non ha gradito la domanda che gli abbiamo rivolto; poi sbotta: «Protestiamo, siamo tutti animati dalle migliori intenzioni ma la verità è che il rispetto dobbiamo recuperarlo per noi, prima di pretenderlo dagli altri». Un discorso fuori dai denti, addirittura insolito per un attore che, fuori dal teatro, si è sempre preoccupato di tenersi fuori dalla mischia, ma l’autorevolezza dell’intervento del cardinale Sepe lo ha convinto a scendere in campo. «Lo scempio di Pompei ha mille colpevoli, non uno solo, ma vorrei che almeno un responsabile pagasse per il crollo della casa dei gladiatori e per tutto il resto. E lo stesso chiedo per Napoli: vogliamo cominciare a fare sul serio»? Più tardi il cardinale Sepe e lo storico Macry diranno le stesse cose, tuonando contro le “maledizioni” di Napoli, dalle mani sulla città allo scandalo dei rifiuti. 
Rischio acqua all'arsenico nei rubinetti di 128 comuni italiani, soprattutto nel Lazio, dove i limiti di legge sono superati di cinque volte. A Rischio sono anche molti comuni in Campania, Lombardia, Toscana, Trentino Alto-Adige e Umbria. La qualità delle forniture è finita nel mirino di Bruxelles in quanto numerosi Comuni sono nell'impossibilità di rispettare i parametri europei per quanto riguarda la presenza di alcune sostanze, nelle acque destinate al consumo, come arsenico, floruro e borio. La Commissione europea ha infatti accolto solo parzialmente la richiesta dell'Italia di poter beneficiare di una terza deroga per permettere alle aree ancora in difficoltà di avere più tempo a disposizione per rispettare i parametri imposti dalla direttiva Ue del 1998 sulla sicurezza delle acque destinate al consumo. Per quanto riguarda l'arsenico, scrive la Commissione Ue, "occorre autorizzare unicamente deroghe per valori di arsenico fino a 20 milligrammi il litro". E spiega: "Le prove scientifiche nei documenti indicati in riferimento negli orientamenti dell'Organizzazione mondiale della sanità, e nel parere del Comitato scientifico dei rischi sanitari e ambientali, consentono deroghe temporanee fino a 20 milligrammi il litro, mentre valori di 30, 40, 50 milligrammi il litro determinerebbero rischi sanitari superiori, in particolare talune forme di cancro". Tuttavia anche le deroghe autorizzate dovranno rispettare alcuni imperativi. In primo luogo, per quanto riguarda il consumo di acqua potabile da parte dei neonati e dei bambini fino all'età di tre anni, l'Italia deve assicurare che la fornitura di acqua rispetti i valori dei parametri della direttiva Ue. Inoltre, le autorità italiane devono informare gli utenti sulle modalità per ridurre i rischi legati all'acqua potabile per la quale è stata concessa la deroga, in particolare per quanto riguardi i neonati e i bambini fino a tre anni. L'Italia dovrà poi effettuare un monitoraggio dei parametri interessati, mettere in atto piani d'azione correttivi e dal 2011 presentare una relazione annuale sui progressi realizzati. La deroga, secondo Stefano Ciafani, direttore scientifico di Legambiente, "è uno strumento previsto per rientrare in tempi brevi nei limiti delle sostanze inquinanti e quindi per risanare una situazione non legale, ma gli enti locali avrebbero dovuto avvisare i cittadini della presenza oltre i limiti degli inquinanti in acqua potabile. Ora, in pratica - conclude Ciafani - se la richiesta italiana di allungare la deroga non viene autorizzata, l'acqua, nei 128 comuni, è fuori norma e i comuni dovranno fare un'ordinanza per vietarne l'uso per la presenza di arsenico oltre i limiti". 
"Mangano portava a scuola i figli di Berlusconi", ha detto Marcello dell'Utri durante la trasmissione 'L'infedele', su La7. Ha respinto "ogni addebito" sulla sentenza che lo condanna per concorso esterno in associazione mafiosa e ha sottolineato che non sapeva alcunché dei reati di Mangano, poi assunto ad Arcore. "Mangano - ha ricordato - venne ad Arcore con la moglie, le figlie e la suocera". Dell'Utri ha reso noto che "qualche volta" Mangano portava anche la moglie di Berlusconi. Per il senatore Pdl, Mangano rimase ad Arcore da aprile a dicembre 1974. Dell'Utri ha ribadito: "Mangano è un mio eroe. Poteva essere un pentito credibile, perché viveva lì. Invece non lo ha mai fatto, era in carcere malato ed è morto". In precedenza l'esponente del Pdl non si era sottratto al fuoco di fila delle domande dei cronisti nel corso della presentazione della sesta edizione della Fiera del libro usato che si aprirà a Milano il 5 dicembre prossimo di cui Dell'Utri è patrocinatore. "Certo che andrò in galera, se c'è una condanna e la Cassazione conferma la sentenza si va in galera. Maroni? Ha detto una cosa giusta, ma anche banale come dire che se piove devo usare l'ombrello: ma insomma non sono preoccupato, ci vediamo in galera". Dell'Utri è apparso più stanco del solito ("sono stressato, me lo ha detto anche il medico e poi un altro al posto mio ci avrebbe rimesso già le penne"), ma ha conservato la consueta ironia e verve. Le domande sono tutte sulle motivazioni della sentenza, sul parere espresso dal ministro dell'Interno Roberto Maroni in caso di verdetto definitivo in Cassazione. Ma dell'Utri - condannato a sette anni per concorso esterno in associazione mafiosa e definito nelle motivazioni della sentenza dei giudici di Palermo, mediatore tra cosa nostra e Berlusconi imprenditore - nel dare la risposta non ha rinunciato alla sua vocazione di bibliofilo e ha citato Dante: "Per il momento sono nel limbo, ma sono ancora vivo. Il paradiso? Un passaggio nel purgatorio, credo, non ce lo toglie nessuno". "Per il momento - ha detto con la consueta ironia il senatore - però sono ancora vivo. Cosa farò fino alla sentenza della Cassazione? Mi occuperò di cultura, soprattutto di libri che sono il vero antidoto, la vera medicina per curare lo stress. Sono andato a fare un controllo e il medico mi ha detto: 'Lei ha una malattia grave'. Accidenti, ho pensato, ci siamo, ho qualcosa di grave. E lui mi ha detto invece che era solo stress e che se lo eliminavo mi sarebbero passati tutti i sintomi. Certo non sono fatto di legno". Ha perso la calma soltanto quando gli è stato chiesto un giudizio sulla mafia. "Cosa penso della mafia? - ha risposto ad un cronista - Ma cosa vuole che le dica? Vuol sentirsi dire che è una bella cosa? Vuole che dica che ne penso bene? Ma che domande sono? La mafia, anzi i delinquenti sono dappertutto, non solo a Nord, a Est, Sud e Ovest. Bisogna stare all'erta, ma il lavoro che stanno facendo il governo e Maroni è ottimo, e penso e spero che darà i suoi frutti sempre". Infine la Carfagna, il tradimento e Berlusconi: "Chi non è tradito? Tutti i capi sono sempre traditi, anche Berlusconi che adesso è un po' giù, è amareggiato. Ha un momento di angoscia ma si saprà riprendere, lo conosco bene. Io vittima del tradimento? Non sono un capo, a meno che (ha concluso sorridendo a mezza bocca, ndr ) non mi consideriate il capo di Cosa Nostra". Leggi i commenti I commenti dei lettori 
OLBIA - Si è risolto in poche ore un tentativo di sequestro a scopo di rapina in Gallura. Secondo quanto si è appreso due persone sarebbero già state arrestate. La vittima, Marcella Pau, 50enne, è la moglie di un imprenditore, Tonino Braccu, titolare di diversi negozi di fiori e di un'agenzia di pompe funebri, e consigliere di area Pdl nella provincia di Olbia Tempio. Un sequestro subito risolto anche grazie all'intervento del figlio della vittima, Manuel. La ricostruzione dei fatti è ancora molto frammentaria. Mariella Pau sarebbe stata aggredita da almeno due persone mentre intorno alle 20-20,30 stava rientrando a casa a bordo della sua Mercedes. I malviventi l'avrebbero bloccata nel giardino davanti a casa in località Maiorca, una frazione di Budoni, e costretta a salire sulla sua stessa vettura. Le sue urla però avrebbero messo in allarme i figli all'interno dell'abitazione ''La figlia, 14 anni, ha sentito la madre gridare - racconta il presidente della Provincia della Gallura Fedele Sanciu, amico di Braccu, che si è subito recato nell'abitazione di famiglia - è stata la ragazza a dare subito l'allarme mentre il figlio Manuel si è messo all'inseguimento dei rapitori a bordo della sua Bmw. Dopo pochi chilometri l'auto del giovane ha speronato quella dei sequestratori in località Nuditta, poco lontano dal centro del paese, ed entrambe le auto si sono quindi fermate. I rapitori sono quindi fuggiti nella macchia con l'ostaggio mentre sul posto accorrevano le prime pattuglie dei carabinieri. Sarebbe avvenuto qui il primo fermo di uno dei due sequestratori: l'uomo si era nascosto tra la vegetazione ma è stato individuato e bloccato dai militari. Già scattato il piano antisequestro, in tutto il circondario si sono mobilitati decine e decine di uomini delle forze dell'ordine. In un casolare di una strada di campagna che porta in un terreno agricolo sarebbe stata trovata la moglie dell'imprenditore, legata con una corda. Nello stesso terreno si trova un capannone per la lavorazione del marmo: i proprietari sarebbero due dei componenti del commando di sequestratori. Si tratta di Michele e Giacinto Costa di 40 anni, fratelli gemelli. Uno, come detto, è  stato fermato dopo lo speronamento dell'auto, il secondo portato in caserma è stato interrogato e poi arrestato. Per entrambi - secondo quanto si è appreso - l'accusa è di sequestro di persona. La famiglia Braccu è stata oggetto di diversi attentati intimidatori: l'ultimo ai primi di ottobre quando è stato trovato un barattolo di latta davanti a un loro negozio, dentro non c'era esplosivo ma una pasta scura e una manciata di chiodi. Più seri invece gli episodi che risalgono alla metà di agosto: un finto ordigno era stato rinvenuto nel negozio di fiori di Posada, mentre una bomba vera, confezionata con una modica quantità di gelatina e cartucce da caccia era stata trovata sull'auto del figlio. In serata, appresa la notizia della liberazione lampo dell'ostaggio, il governatore della Sardegna Ugo Cappellacci ha espresso un plauso all'Arma dei carabinieri e a tutte le forze dell'ordine. ''Come sempre - sottolinea il presidente - hanno dato prova della loro professionalità. Auspico che tutti gli autori di questo infame reato siano assicurati quanto prima alla giustizia e auguro alla signora Pau e ai suoi famigliari di poter recuperare al più presto tutta la serenità di cui avranno sicuramente bisogno''. 
Nessun ribaltone nel Pd dopo la sconfitta alle primarie. E' stato confermato il segretario regionale Maurizio Martina. E la riunione-fiume della direzione provinciale si è indirizzata verso la riconferma anche del segretario metropolitano Roberto Cornelli e del coordinatore dei circoli milanesi Francesco Laforgia. Dimissioni rientrate, dunque. E una certezza: il sostegno al candidato sindaco Giuliano Pisapia, ribadito dall’ordine del giorno che ieri ha chiuso una direzione regionale di oltre quattro ore. L’unico cambiamento ipotizzato è la creazione di un comitato esecutivo nelle segreterie regionale e metropolitana, che con 25 membri sono troppo poco snelle e operative per il rilancio del partito. Il segretario regionale Martina ha ricevuto una fiducia quasi unanime dai 120 componenti della direzione e il mandato di rendere più efficace l’azione della segreteria. Il deputato Maurizio Migliavacca propone di rinforzarla con «nuovi membri autorevoli», riprendendo l’idea della senatrice Marilena Adamo di affiancare ai segretari un gruppo di saggi «con più esperienza e radicamento nella città». La risposta di Martina non dovrebbe discostarsi troppo da quella di Cornelli ad analoghe sollecitazioni: sì a un organismo più ristretto in segreteria ma no a stampelle, rimpasti o commissariamenti. «Ho bisogno del lavoro di tutti, della tutela di nessuno», ha detto Cornelli alla direzione provinciale. In una relazione di 40 minuti, Martina ha insistito sulla ricostruzione della candidatura di Stefano Boeri. L’ex ministro Barbara Pollastrini ha accusato Cornelli di «non essere riuscito a dare un profilo politico a Boeri», ma d’altra parte, ha detto l’europarlamentare Antonio Panzeri, «è difficile creare il profilo politico di un candidato sindaco, ora Pisapia, se a sua volta il Pd non ne ha uno». Panzeri ha parlato anche di Filippo Penati: «Le sue dimissioni vanno discusse». Nessuno ha chiesto le dimissioni di Martina. «Il problema non è di persone ma di linea — chiarisce il cattolico Fabio Pizzul — il Pd deve offrire alla città una proposta non schiacciata sulla sinistra». Soprattutto, nessuno vuole congressi o commissari in campagna elettorale. È quanto si è visto anche nella lunga notte della direzione metropolitana. «Dev’essere Cornelli a valutare se si sente di guidare il partito nei prossimi mesi», osserva il consigliere comunale Pierfrancesco Maran. Domenica sera nel suo circolo, lo 02Pd, si sono sentiti interventi severi verso i dirigenti, ma Francesco Laforgia, coordinatore dei circoli, ribatte che «ci critica chi lo faceva già prima». La relazione di Cornelli è stata incentrata sulla continuità della linea riformista e sulla promessa di una lista del Pd «plurale, forte e aperta al rinnovamento». Il segretario ha proposto fra dicembre e gennaio una convention del partito presieduta da Boeri per costruire il programma elettorale. Si attende la risposta di Pisapia, ma «un Pd depresso non fa bene neanche a lui» aggiunge il consigliere comunale Ettore Martinelli. 
Settecento operai da sentire come testimoni. Si profila come la più grande "operazione verità" sull’amianto a Milano quella che la procura ha avviato da qualche giorno nell’inchiesta per omicidio colposo e lesioni colpose gravissime alla ex Om Fiat, l’azienda che produceva carrelli elevatori in via Pompeo Leoni, un’area oggi trasformata in parco e quartiere residenziale dopo un progetto di riqualificazione urbana del Comune. Il prato verde e le case nuove di zecca nascondono, ma non cancellano, le ferite che l’industria ha inferto alla Milano operaia. Il fascicolo aperto dal sostituto procuratore Maurizio Ascione conta già venti parti lese: quattordici operai morti e sei malati gravi di mesotelioma pleurico. Il numero cresce man mano che si diffonde tra gli ex lavoratori il passaparola sugli accertamenti in corso. Le indagini, partite dalle denunce di alcuni reduci della catena di montaggio e dai loro familiari colpiti dal cancro, sono state affidate agli esperti dell’Asl. Che si stanno concentrando, in questo momento, su un periodo molto lontano, compreso tra il 1960 e il 1976: è in quella fase, secondo i sospetti dei pm, che nei capannoni sono volate quantità impressionanti d’amianto. Depositandosi nei polmoni degli operai, le fibre killer avrebbero favorito l’insorgenza dei tumori che ora li stanno decimando. A differenza di altre fabbriche milanesi, nelle quali i medici delle allora unità sanitarie locali erano riusciti a documentare le condizioni di salute e di lavoro, per la Om queste informazioni sono andate disperse. Di qui la necessità di chiamare a testimoniare chi in quelle aziende ci ha lavorato. Per ora le indagini sono a carico di ignoti, ma nell’individuazione dei responsabili si potrebbe risalire molto in alto: una recente sentenza della Cassazione, pronunciandosi proprio su un processo per morti da amianto alla Montefibre di Verbania, ha stabilito che a rispondere della mancata predisposizione di misure di sicurezza nelle fabbriche è l’intero consiglio d’amministrazione in carica nell’epoca in cui è stato accertato il reato. «A quei tempi l’amianto era dappertutto, anche nelle protezioni — racconta Antonio D’Errico, sessant’anni, oggi edicolante, dal 1973 al 1982 operaio alla Om Fiat — in fonderia si producevano le scocche dei motori e lavoravamo con le fiamme vive. Molti morivano ancora giovani, ma nessuno di noi sapeva molto dell’amianto. E questo nonostante io, ad esempio, appartenessi a un gruppo sindacalizzato. Però ricordo bene tutto l’amianto che ho indossato: i corpetti per ripararsi dal calore, i macchinari per le protezioni». Lasciata la Om, D’Errico ha lavorato per un’altra fabbrica, a Rozzano: «Lì si producevano viti e anche lì si utilizzava amianto. Ma non quanto in via Pompeo Leoni. So che molti miei ex compagni di fabbrica sono morti o si sono ammalati. La mia lotteria è andata bene». Dario Di Renzo, che oggi fa il falegname, è stato operaio dal 1974 al 1982. «Per un po’ mi hanno fatto lavorare in fonderia e i grembiuli e i guanti, se la memoria non m’inganna, erano d’amianto. All’epoca avevo solo 18 anni. Mi ricordo che già da quando lavoravo io, la gente andava in pensione e dopo poco moriva». 
Napoli bello (e  vincente) di notte. In questo campionato al San Paolo non era mai capitato.  Poker al Bologna e terzo posto che torna realtà. Ma Aurelio De Laurentiis non si  accontenta e promette rinforzi in fase di mercato: “Faremo tre acquisti”, ha  detto il presidente. Stabilita anche la strategia: “Uno a gennaio, gli altri due  nel mercato di giugno”. Con assoluta par condicio: “Rinforzeremo tutti i  reparti”. Emerge persino un retroscena: “Per il Bologna ha segnato Meggiorini,  l’avevo seguito in estate”. Ma adesso la priorità è il reparto difensivo. Un  mancino da acquistare subito per colmare una lacuna dell’organico (c’è il solo  Aronica) e regalare a Mazzarri una soluzione in più. I nomi sono tanti. Victor  Ruiz è sempre in cima alla lista. Il problema è il prezzo alto (almeno 8 milioni  di euro) e una concorrenza davvero agguerrita (è nel mirino di tante big europee  che vorrebbero strapparlo all’Espanyol). Dopo la sfida del San Paolo, invece,  sembrano in calo le quotazioni di Miguel Angel Britos. L’uruguaiano non ha  convinto. Tante disattenzioni e una prestazione assolutamente incolore. Il trend  di questo campionato è negativo e aumentano i dubbi sulla tenuta in una piazza  importante come Napoli. Ecco che tornano d’attualità due piste, caldeggiate in  passato. Andrea Mantovani, del Chievo, è una garanzia e potrebbe far comodo.  L’altra possibilità è il brasiliano Felipe della Fiorentina. Ai viola piace  sempre Santacroce che avrà tempo fino a dicembre per guadagnarsi la riconferma  in azzurro. “Il nostro è un processo di crescita graduale”, conferma De  Laurentiis. “Le rose non si sfasciano, ma si migliorano con innesti mirati”. Un  difensore subito, insomma. Restano da valutare, inoltre, alcune situazioni  relative a Lucarelli (che sta affrettando i tempi di recupero, a fine dicembre  potrebbe tornare a disposizione) e Zuniga: il colombiano è stato escluso con il  Bologna ufficialmente per un problema fisico. In realtà è scontento e vorrebbe giocare con maggiore continuità. Se  le strade dovessero dividersi, insomma, il Napoli potrebbe scandagliare il  mercato per cercare un’alternativa a Maggio sulla fascia destra. 
«Al tavolo regionale arriviamo con 4000 tonnellate di rifiuti non raccolti in città». Secco, lapidario, l'amministratore delegato dell’azienda Asia Daniele Fortini si è ormai trasformato in ragioniere della crisi. Ha un numero in testa: stanti così le cose, i rifiuti giacenti aumenteranno di 600 tonnellate al giorno perché «contiamo solo sulla discarica di Chiaiano, che riceve circa 700 tonnellate. Non ci sono altri sbocchi. L’unica possibilità è rinnovare gli accordi con altre province». Passo necessario anche per accedere agli aiuti di altre Regioni: «Abbiamo ottenuto solidarietà da parte di Veneto, Toscana, Puglia ed Emilia Romagna, ma ci chiedono perché spostare i nostri rifiuti da loro se abbiamo ancora discariche nella nostra regione». Messaggio che in fondo è stato accolto dall’assessore regionale Giovanni Romano: «Stiamo lavorando per rinnovare il fruttuoso accordo siglato la scorsa settimana». Si tratta dell’utilizzo di alcuni siti fuori Napoli. Però, mentre si lavora, si accumulano i sacchetti, a quel ritmo infernale. «Non ci sono arrivate comunicazioni per nuovi siti di conferimento  spiega l'assessore comunale Paolo Giacomelli  al tavolo di domani (convocato dal ministro Raffaele Fitto, ndr.) rischiamo di arrivare morti». Inevitabile il giudizio dei commissari Ue di fronte alle circa 3000 tonnellate a terra. Inevitabile lo sfogo a tutto tondo del sindaco Rosa Russo Iervolino: «Sono preoccupatissima. Vorrei inventarmi poteri che non ho per fare qualcosa. Ho dato mandato agli uffici di tirar fuori tutti gli studi fatti quando ero commissario al sottosuolo, per vedere se c'è qualcosa che può essere utilizzato». Poi ci sarebbero le cave abbandonate, proposte dal senatore Enzo De Luca. «Il prefetto e il generale Morelli  aggiunge Iervolino  mi manderanno gli studi sulle cave della Provincia e della Regione». Infine i siti militari dismessi, «una ipotesi che, in una situazione di emergenza vera, va quantomeno approfondita. Non ci possiamo più permettere il lusso di trascurare nulla». Mosse disperate dunque. Anche se l’ordine dei medici tenta di frenare gli allarmismi: «La guardia va tenuta sicuramente alta  dice il presidente Gabriele Peperoni  ma se dovessi parlare in questo momento di emergenza sanitaria non avrei i dati per poterlo dire. A volte si confonde una banale gastroenterite stagionale, dovuta a qualche virus parainfluenzale, con il fatto che ci sono i rifiuti in strada». In attesa del decreto legge che non c’è, il mondo politicoistituzionale lancia però segnali fra loro differenti. Il presidente della Provincia di Napoli, Luigi Cesaro, accoglie l’Sos del Comune: «A breve darò risposte positive all'Asia stanziando fondi per il ripristino degli impianti di biostabilizzazione negli Stir di Giugliano e Tufino». Lo stesso Cesaro nega di avere interessi sul termovalorizzatore di Napoli: «Ben venga ogni misura commissariale che assegni al presidente della Regione poteri speciali, se questo serve a velocizzare la realizzazione degli impianti. Da parte mia non chiedo nulla se non operare in tempi brevi, e poco mi interessa avere molti o pochi poteri nel nuovo “asset” che si sta delineando». Intanto Romano continua a dire che «questa crisi è congiunturale, legata soprattutto allo smaltimento quotidiano dei rifiuti della città e della provincia di Napoli». Mentre in consiglio provinciale il presidente dell’assemblea Luigi Rispoli, Pdl anch’egli, scrive alla Regione per caldeggiare la revisione della legge sulla provincializzazione. Una pluralità di voci. Mentre il centrosinistra intero, segretari e capigruppo di tutti i partiti, scrive al presidente Caldoro per invitarlo a «farsi promotore di un'iniziativa volta alla solidarietà tra le Province». Ne segue la richiesta di riunire «ad horas» il tavolo interistituzionale in consiglio regionale. 
Li ha trovati l'idraulico che si era presentato alla cascina Fornella, in mezzo alla campagna di Riva di Chieri, per una riparazione. Ha bussato più volte alla porta di casa senza che nessuno gli aprisse. Eppure le luci in casa erano accese. A quel punto l'operaio ha avuto un sospetto e ha dato l'allarme. Ha chiamato i vigili del fuoco che, pochi minuti dopo, hanno forzato la porta d'ingresso della vecchia casa e scoperto un quadro dell'orrore: tre corpi senza vita. Per ora l'ipotesi più probabile è avvelenamento da monossido di carbonio. Il medico legale chiamato dai carabinieri per compiere un primo esame sui tre corpi è arrivato solo a tarda sera e ha preferito non sbilanciarsi anche se gli investigatori sembrano puntare il dito contro una stufa a gas con la quale le tre vittime scaldavano la cucina. Erano tutti parenti: due sorelle e un fratello. Vivevano insieme in questa cascina sperduta nella campagna di Riva di Chieri. I loro nomi: Tommaso, classe 1925, Giuseppina 80 anni e Margherita, 75. Forse sono morti già domenica scorsa. L'ultima volta che alcuni vicini li avevano notati è stato sabato. I tre avevano l'abitudine di dormire nella cucina, forse per risparmiare il gasolio dell'impianto di riscaldamento. Le due sorelle riposavano in un letto allestito proprio in cucina, il fratello sul divano. Probabilmente sono morti nel sonno. "E' la fine che si auguravano sempre di fare", racconta una vicina. E aggiunge quasi a dipingere una situazione di disagio: "Hanno finito di soffrire". In realtà, i tre fratelli, agricoltori da sempre, avevano a poca distanza, in questa cascina in mezzo ai campi e a un piccolo stagno, una casa moderna e confortevole. Ma non l'amavano. "Quella vecchia cascina era la loro casa, quella dove erano nati e cresciuti e che amavano - spiega un nipote, Domenico Calosso - . Per questo anche in questa stagione finivano per andare a riposare lì, adattandosi nella cucina. Dicevano che era più comoda, che non dovevano fare le scale per andare a dormire". Deve essere andata così anche domenica sera. Tommaso, Giuseppina e Margherita dopo cena, si sono ritirati nella solita vecchia cucina. Le due sorelle sulle poltrone, il fratello sul divano. Hanno acceso la stufa a legna e si devono essere addormentati senza neanche accorgersi dell'ambiente che si stava saturando di monossido, trasformando la cucina di quando erano bambini nella loro bara. Ieri, nel tardo pomeriggio, quando già si faceva buio, si è presentato l'idraulico per sbrigare un lavoro deciso da tempo. Quando ha visto le luci accese e nessuno che rispondeva ha subito pensato che potesse essere successo qualcosa di grave e ha dato l'allarme. 
