PALERMO - Il senatore Giuseppe Firrarello e il deputato nazionale Salvatore Torrisi, entrambi del Pdl. Eccoli i nomi dei politici che avrebbero avuto rapporti con la mafia, stando alle dichiarazioni del governatore siciliano Raffaele Lombardo. E' durato circa tre quarti d'ora l'atteso intervento all'Assemblea regionale, durante il quale il presidente ha parlato dell'indagine nella quale è coinvolto per concorso esterno in associazione mafiosa . Il governatore non ha fatto - come aveva annunciato alla vigilia - altri nomi se non quelli trapelati prima del suo intervento all'Ars, ma ha attaccato a testa bassa quel "tavolo trasversale ai partiti in cui si è progettato di far cadere il governo prima con mezzi politici, mediatico-giudiziari e, qualora non fossero bastati, anche fisicamente". "Sono vittima di un'aggressione mediatica congegnata da menti raffinate", ha detto il governatore, "vengo aggredito senza avere ricevuto un avviso di garanzia", accusato "da un  personaggio non attendibile, una personalità inquietante la cui collaborazione con la giustizia è ritenuta inaffidabile". Il governatore evoca un complotto contro di lui e il suo esecutivo da parte di chi vuole fermare "la rivoluzione in atto: la Sicilia - aggiunge - è stata finora governata da ascari, che più o meno consapevolmente sono alleati naturali della mafia". Lombardo parla di "mille sicari" che i suoi nemici "hanno assoldato o assolderanno" e quando più tardi, in un'improvvisata conferenza stampa qualcuno gli chiede se ha ricevuto minacce di morte, la sua risposta è: "Chiedetelo alle questure, io non vado in giro a strombazzare queste cose". Quanto alle preoccupazioni per la sua incolumità, assicura che al primo posto c'è l'onore della Sicilia, poi quello suo e della sua famiglia e, in terza istanza il timore per la vita. Ai 90 deputati dell'Ars e agli uomini del suo governo, presenti al completo, dice di aver presentato una relazione alla procura di Palermo. Nel documento, assicura "ci sono i nomi, i cognomi e i prestanomi, le proprietà, i valori di acquisto e di vendita dei terreni di Paternò (Ct)" dove sarebbe dovuto sorgere, secondo il piano del precedente governo, uno dei quattro termovalorizzatori previsti per la Sicilia, appalti miliardari bloccati, insieme al piano, dal governo Lombardo. La società che avrebbe dovuto fare i lavori, la Altecoen, farebbe capo al capomafia della Sicilia orientale Nitto Santapaola. E proprio Paternò è il paese natale di Carmelo Frisenna, in carcere per mafia da oltre un anno. "Secondo lui, il capo dei progettisti di un'opera pubblica sarebbe stato mio genero. Risulta da un'intercettazione. Io non ho generi, non ho all'orizzonte neppure nuore". Lombardo nega i suoi contatti con Frisenna. Piuttosto, i contatti, a dire del governatore, Frisenna li avrebbe avuti con i dirigenti del Pdl Firrarello e Torrisi: "Da una delle intercettazioni si conferma il rapporto di appartenenza totale al deputato nazionale Torrisi e al senatore Firrarello, entrambi sono stati componenti della commissione antimafia". Poi Lombardo si sofferma sulla polemica con Angelino Alfano: "Non ho sollecitato al guardasigilli l'invio degli ispettori del ministero alla Procura di Catania, semmai - spiega - ho lamentato una disparità di trattamento rispetto a quanto avvenuto nella procura di Trani dove si è verificata una fuga di notizie ad opera degli stessi giornalisti". Ma sulle intercettazioni, il governatore ha detto chiaramente: "Chiedo al ministro della Giustizia, Angelino Alfano e ai deputati, che non si abolisca lo strumento delle intercettazioni, mai privare di questo strumento importante chi lotta la mafia". "Nessuno, tra amici o parenti, mi ha proposto di intervenire per appalti a favore di chicchessia, mafiosi o limpidissimi imprenditori", ha detto ancora Lombardo. "Parlo con chiunque e chi non ci riesce mi invia un sms e viene poi contattato puntualmente. Tutto è registrato nei tabulati del mio cellulare. Nessuna barriera, ma nessun amico o parente mi ha mai chiesto di intervenire per appalti o altro". Poi l'attacco a Repubblica . "Oltraggi e calunnie mi sono stati rivolti - ha detto - da una sorta di magistratura parallela; questo è il ruolo affidato a certa stampa. Ma da chi, dovrà essere la magistratura, quella vera, a svelarcelo". Il riferimento è alla notizia dell' inchiesta a carico del governatore indagato per concorso esterno in associazione mafiosa data dal quotidiano nei giorni scorsi. Infine, sul piano politico, Lombardo difende il "rapporto limpido" con il gruppo parlamentare del Pd, che dopo il "ribaltone" all'Ars e la spaccatura nel Pdl sostiene dall'esterno la sua maggioranza; ma attacca il senatore ed ex sindaco di Catania Enzo Bianco, anche lui del Partito democratico, che a parere di Lombardo si muoverebbe con disinvoltura tra gli uomini dell'opposto schieramento che governano la Provincia e il Comune etneo. "Quello del presidente Lombardo è stato un discorso vero, ha difeso gli atti del suo governo con i quali in questi mesi è stata contrastata la mafia e il malaffare: dalla sanità ai rifiuti" ha detto il capogruppo del Pd, Antonello Cracolici. "Dobbiamo però essere chiari - ha aggiunto - se dovesse arrivare un rinvio a giudizio per Lombardo per fatti così gravi, dovremmo separare il suo legittimo diritto a difendersi dall'interesse complessivo della Sicilia". "La decisione del presidente Lombardo di intervenire in aula sulle vicende giudiziarie che lo vedono coinvolto non può che essere apprezzata - ha commentato capogruppo del Pdl-Sicilia, Giulia Adamo - è stata una scelta leale e coraggiosa, un gesto di profonda attenzione e rispetto nei confronti del Parlamento siciliano. Non crediamo al complotto - ha aggiunto - piuttosto siamo in presenza di veri e propri centri di potere che contrastano la volontà di questo governo di cambiare le cose. Il Pdl-Sicilia sosterrà lealmente l'esecutivo regionale in questo lungo cammino di innovazione, auspicando e incoraggiando la realizzazione del programma che i cittadini hanno votato". Diverso il parere di Rita Borsellino, che definisce quello di Lombardo un governo inadeguato. "All'Ars si è consumato un grande bluff mediatico che non ha aggiunto nulla rispetto a quanto era già noto a tutti - ha detto l'europarlamentare - dalle parole del presidente Lombardo, semmai, emerge una guerra all'interno del centrodestra. In questo contesto, mi rafforzo nella convinzione che questo governo sia inadeguato per la Sicilia". 
ROMA - Il "Wall street Journal" ogni anno stila una lista delle professioni maggiormente richieste nel mondo. Nel 2010 al primo posto c'è un personaggio per molti misterioso, l'attuario. Ma cosa fa in pratica? L'attuario è colui che si occupa delle conseguenze economiche collegate ai rischi, cioè alle probabilità che accadano determinati eventi naturali (es. terremoti, uragani, ecc,) o provocati dall'uomo (es. incidenti stradali, ecc.) o legati agli andamenti demografici (probabilità di sopravvivenza). Il campo di applicabilità primario risulta pertanto il settore assicurativo, previdenziale e finanziario interessando, ovviamente, qualsiasi altro riferimento dove si presentino le medesime variabili. Facciamo un esempio con un argomento di grande interesse per tutti, le pensioni. Nell'ultimo decennio abbiamo assistito ad un susseguirsi di riforme dettate dalla necessità di contenere una spesa previdenziale che era in forte crescita in un paese che invecchia: secondo il CIA World Factbook 2008 l'aspettativa di vita mondiale alla nascita, per entrambi i sessi, è di 65,82 anni (63,89 anni per gli uomini e 67,84 anni per le donne). Per quanto riguarda l'Italia nel 2009 l'aspettativa di vita è salita, rispettivamente per uomini e donne, a 79.10 e 84.45 con una media di 81.8 anni. Questo scenario viene appesantito da una crisi economica che non aiuta il raggiungimento dell'obiettivo previdenziale. Le varie riforme delle pensioni hanno fissato una revisione automatica e triennale dei cosiddetti "coefficienti di trasformazione": queste percentuali vanno applicate al cumulo rivalutato dei contributi versati per determinare la pensione. In sostanza, nel metodo contributivo, viene effettuata una capitalizzazione, così detta "virtuale", dei contributi versati durante tutta la vita lavorativa: è come se il danaro dei contributi pensionistici venisse accantonato e la pensione fosse poi erogata ogni anno in una percentuale di questo importo complessivo. Dal 1 gennaio 2010 sono entrati in vigore i nuovi coefficienti di trasformazione utilizzati per il calcolo della pensione per coloro che rientrano nell'applicazione del metodo contributivo e quindi anche per coloro che rientrato nel sistema misto (in parte contributivo e in parte retributivo). Gli effetti pratici di tale cambiamento riguardano quei lavoratori che lasceranno l'impiego nei prossimi mesi per la parte di pensione che deriva dal metodo contributivo; per quest'ultima componente la prestazione pensionistica diminuirà progressivamente all'aumentare della data di pensionamento (si parte da una riduzione del 6% fino ad arrivare ad una pari all'8%!). Dando uno sguardo al futuro ci possiamo aspettare un ulteriore allungamento della speranza di vita: ad esempio nel 2060 la speranza di vita delle donne sarà di 89 anni, mentre quella degli uomini di 84 anni (secondo le stime Eurostat - Proiezioni di popolazione, 2008) Tale scenario comporta inevitabilmente una riduzione ulteriore dei coefficienti di trasformazione e di conseguenza un abbattimento, di non poco conto, della prestazione pensionistica data dal fatto che l'unico metodo di calcolo in vigore sarà quello contributivo. Per evitare che gli equilibri previdenziali si alterino con gli effetti negativi che possiamo immaginare è necessario che questa materia sia costantemente approfondita, studiata e aggiornata. Occorrono quindi professionalità in grado di farlo. I professionisti deputati a questo lavoro sono appunto gli attuari. Si tratta quindi di una professione affascinate in quanto costringe non solo ad immaginare il futuro ma a calcolarlo in modo rigoroso e quindi ad aumentare quel livello di certezza di cui abbiamo sempre più bisogno in questa società che alcuni definiscono appunto dell'Incertezza (Zygmund Bauman). Degli argomenti di attualità, come quello legato alla revisione dei coefficienti, si occuperà il Congresso Nazionale degli Attuari che è giunto alla sua IX edizione, dal titolo "La professione di attuario: il valore del futuro". Il congresso si svolgerà a Torino dal 26 al 28 maggio 2010 e sono previste due relazioni nella giornata inaugurale, sulla funzione degli ordini professionali e sul risparmio previdenziale; inoltre saranno organizzate delle sessioni di lavoro di carattere più tecnico, ed in chiusura è prevista una tavola rotonda alla quale parteciperanno i rappresentanti dei principali istituti pubblici e privati che si avvalgono della professionalità degli attuari. La partecipazione non è riservata solamente agli attuari, ma a tutti coloro che si interessano dei rischi in generale e della previdenza in particolare. Tutte le informazioni relative al congresso si possono trovare sul sito www. ordineattuari. it. viviana. dabusti@irsa. it 
FIRENZE - Il giusto viatico. A tre giorni dalla gara probabilmente più importante del suo campionato contro la Juve, l'Inter mostra i muscoli, nel vero senso della parola. La Fiorentina, che pure sabato aveva complicato il cammino scudetto dei nerazzurri, è di fatto ridotta ad uno stato di impotenza da una squadra concreta che si guadagna la finale di coppa Italia replicando al Franchi la vittoria di misura del Meazza. Tanta potenza in campo, oltre che idee tatticamente chiare, ed ancora una volta un grado di freschezza atletica incoraggiante in vista dello sprint finale. Va ricordato che l'Inter è l'unica europea, insieme al Bayern Monaco ancora in lotta per vincere su tre fronti. Capitolo Fiorentina: gara che è la fotografia della stagione. La squadra gioca benino, mette in difficoltà l'avversario nelle fiammate offensive, poi si mostra fragile nel momento topico. MUSCOLARE MOU - L'analisi tattica più interessante la offre Mourinho, che presenta un 4-4-2 molto tosto in mediana, con gente come Thiago Motta e Muntari più adatta a controllare il gioco altrui che a fare le veci di Sneijder. Davanti la scelta cade sul tandem Balotelli-Eto'o. Prandelli come te lo aspetti: grande spinta sulle fasce con Vargas e Marchionni, Jovetic tra le linee a sostegno di Gilardino. IL RUOLO DI MAICON - Marca leggermente viola nel primo tempo. La squadra di Prandelli propone gioco in continuazione, anche se per una fase, l'Inter organizza contropiede micidiali. Una delle chiavi di Mourinho è Maicon, proposto molto alto a destra anche per sfruttare qualche distrazione di Felipe. A parte un tiro fuori di poco, dal piede del laterale partono inviti mancati per poco dalle punte. La chance migliore è per Balotelli, che beffa De Silvestri ma non inquadra la porta da posizione ottima. Da parte viola, l'accelerazione del ritmo coincide anche con le migliori azioni. Gilardino va vicinissimo al gol due volte: nella prima, costruita con un pregevole aggancio, sventa Lucio sulla linea, poi è Chivu a prodursi in un contrasto vincente. IL GRAFFIO DI ETO'O - Nella ripresa la gara prende velocemente il suo volto definitivo. La Fiorentina non riesce a tenere alto il ritmo, ed immediatamente l'Inter ne approfitta. L'invito è di Thiago Motta, il controllo - peraltro di qualità - ed il sinistro vincente in splendida solitudine è di Eto'o. A livello di pathos c'è poco altro da dire. Vale però la pena di sottolineare la determinazione di Mourinho, la voglia di conservare un vantaggio nonostante l'1-0 dell'andata confezionasse una finale sicura. Prandelli butta nella mischia Keirrison e Santana, e Mou replica mettendo Milito unica punta e difendendo a cinque, lasciando solo una mezza palla gol a Gilardino. E' questa l'Inter, compatta, che si prepara ad una lunga volata contro la Roma. Inter batte Fiorentina 1-0 (0-0) Fiorentina (4-2-3-1): Frey 6, De Silvestri 6, Natali 5.5 (29' st Gobbi sv), Kroldrup 6, Felipe 5, Montolivo 6.5, Zanetti5.5, Marchionni 6 (17' st Santana 5.5), Jovetic 6.5, Vargas 5.5 (17' st Keirrison 5.5), Gilardino 6 (90 Seculin 25 Comotto, 4 Donadel, 28 Bolatti). All.: Prandelli 6. Inter (4-4-2): Julio Cesar 6, Cordoba 6, Lucio 6.5, Materazzi 6, Chivu 6.5, Thiago Motta 6.5 (34' st Mariga sv), Zanetti 6.5, Muntari 6, Maicon 6.5, Eto'o 7, Balotelli 6.5 (21 Orlandoni, 25 Samuel, 19 Cambiasso, 10 Sneijder, 27 Pandev). All.: Mourinho 7. Arbitro: Rizzoli di Bologna 6. Reti: 12' st Eto'o. Angoli: 7 a 5 per la Fiorentina. Ammoniti: Vargas, Cordoba, Balotelli, Chivu e Thiago Motta per gioco falloso. Recupero : 2' e 4'. Spettatori: 36.003 per un incasso di 551.700 euro. Leggi i commenti I commenti dei lettori 
ROMA - Il Lecce rallenta a Padova (1-1) e vede ridursi a 5 punti il vantaggio sulla terza. Alle sue spalle, infatti, vincono sia il Brescia (3-1 al Frosinone) che il Cesena (3-1 al Mantova). Si stacca, invece, il Sassuolo che cade (0-1) a Modena nel finale contro la Reggina. Frenano anche Torino (1-1 col Piacenza) e Grosseto (1-1 a Bergamo con l'AlbinoLeffe) che consentono così al Cittadella, passato a Lecce in pieno recupero contro il Gallipoli (1-2), di mettere un piede in zona play-off. Continuano a sperare anche il Crotone, che travolge 4-2 il Modena, l'Empoli che condanna definitivamente alla Prima Divisione la Salernitana (5-2) e l'Ancona che pure si fa rimontare (2-2) un doppio vantaggio dal Vicenza. Infine l'Ascoli inguaia ulteriormente la Triestina battendola per 1-0 nello scontro diretto salvezza. PADOVA-LECCE 1-1 Un Lecce sottotono si fa imporre il pari dal Padova e scende a +5 dal 3° posto. I patavini sorprendono la capolista passando dopo appena 4' con Cuffa che infila l'angolo con un perfetto colpo di testa ad incrociare su cross dalla destra di Rabito. Gli uomini di Sabatini insistono ma sciupano almeno 4 ottime occasioni per raddoppiare con Di Nardo (2), Cuffa e Rabito. Il Lecce ringrazia e, nella ripresa, dopo aver mancato il pari con Corvia, trova l'1-1 al 67' con Marilungo che si fa trovare pronto al tap-in vincente su un cross dalla destra di Angelo. BRESCIA-FROSINONE 3-1 Un Brescia perfetto sbriga senza affanni la pratica Frosinone e conserva brillantemente il 2° posto. Ai lombardi basta una partenza sprint per risolvere la pratica. Al 6' apre le marcature Dallamano che risolve un batti e ribatti in area con un gran sinistro di controbalzo dal limite. Il Frosinone è stordito e, 2' dopo, incassa il 2-0 da Kozak che scatta su una lancio di Budel e scavalca Frattali in uscita con un morbido pallonetto. Santoruvo manca il 2-1 e allora a mettere in ghiaccio la vittoria pensa Possanzini che al 62' sigla il 3-0 con un preciso destro dal limite nell'angolo al termine di una bella azione personale. Al 66' i ciociari restano in 10 per l'espulsione di Stellone, reo di un fallo di reazione ai danni di Budel, ma trovano comunque le forze per realizzare almeno il gol della bandiera con Santoruvo che insacca di testa su un cross dalla destra di Troianiello. CESENA-MANTOVA 3-1 Il Cesena imita in tutto e per tutto il Brescia: batte 3-1 il Mantova e resta affiancato alle rondinelle al 2° posto. I romagnoli passano già al 14' con una punizione-cross di Colucci dalla trequarti sinistra che sbatte sul palo e poi entra in rete, sorprendendo l'esterrefatto Handanovic. Il portiere dei virgiliani fa molto peggio al 31' quando si getta da solo il pallone nell'angolo non trattenendo un innocuo pallone proveniente da un corner da destra di Giaccherini. Il Mantova reagisce con veemenza nella ripresa ma non è fortunato: per due volte il palo nega il gol a Nassi e al giovane Ronaldo e poi ci pensa Antonioli a salvare su un tiro ravvicinato di Carrus. Dai e dai il 2-1 arriva ma troppo tardi: lo sigla all'88' Nassi con un colpo di testa su cross dalla sinistra. Il Mantova si sbilancia e 1' dopo incassa il 3-1 da Djuric che insacca di testa su cross dalla destra di Schelotto. SASSUOLO-REGGINA 0-1 Il Sassuolo si fa sorprendere dalla Reggina e perde terreno dal 2° posto. Gli emiliani mantengono un costante predominio territoriale per quasi tutti i 90' ma non riescono a passare. Le occasioni migliori le sciupano Martinetti, Fusani e Noselli. I calabresi controllano e, nel finale, centrano il colpaccio: merito del subentrato Brienza che, all'88', scatta sul filo del fuorigioco su un lancio filtrante di Pagano e batte Bressan con un preciso sinistro in diagonale . TORINO-PIACENZA 1-1 Un Toro sciupone si fa raggiungere al 90' dal Piacenza e perde ulteriore contatto dal 2° posto. Eppure la gara si mette bene per i granata che sbloccano il risultato al 24' con una prodezza del solito Bianchi che segna di testa in torsione raccogliendo un cross dalla sinistra di Gasbarroni. Gli uomini di Colantuono sfiorano di un nulla almeno in due circostanze il raddoppio con Leon e Pià, che centra in pieno un palo al 58', poi, col passare dei minuti, si limitano ad amministrare il vantaggio e, proprio all'ultimo minuto, vengono raggiunti. L'1-1 lo segna Moscardelli che raccoglie un assist all'indietro di Sivakov e batte Sereni con un forte sinistro sul primo palo. ALBINOLEFFE-GROSSETO 1-1 In vantaggio e con l'uomo in più il Grosseto non riesce a battere l'AlbinoLeffe e sciupa un'occasione d'oro per incamerare altri due punti preziosi in chiave play-off. I toscani fanno la partita e, dopo un palo esterno di Esposito, passano meritatamente al 36' con Turati che devia di testa una punizione dalla trequarti sinistra di Carobbio e sorprende un incerto Pelizzoli. Il Grosseto insiste e, al 50', si procura la migliore occasione per raddoppiare: Luoni atterra da dietro in area Esposito lanciato solo davanti alla porta, rimediando inevitabilmente rigore contro ed espulsione. Sul dischetto va Pichlmann che, però, manda il pallone sulla parte alta della traversa. E' l'episodio che rivitalizza i seriani che, al 63', riescono ad evitare la sconfitta grazie a Foglio, appena entrato, che centra l'incrocio con un gran sinistro dai 22 mt. GALLIPOLI-CITTADELLA 1-2 Un Cittadella cinico soffre per 90' a Lecce con il Gallipoli e poi, in pieno recupero, si porta clamorosamente via i 3 punti segnando 2 gol in 3'. I veneti vanno subito sotto: dopo meno di 2' Scaglia da sinistra pesca in area Di Carmine che con un pregevole tocco al volo di esterno destro batte Pierobon. Sulle ali dell'entusiasmo i giallorossi insistono ma non riescono a trovare il colpo del ko. Il Cittadella stenta a replicare ma, anche in giornata no, nel finale trova le forze per ribaltare il risultato. Al 91' l'1-1 porta la firma di De Gasperi che insacca il pallone di testa sotto la traversa su angolo dalla sinistra di Dalla Bona. Il Gallipoli accusa il colpo e al 94' subisce l'1-2 da Bellazzini, lesto a ribadire in rete un tiro di Carteri, respinto da Koprivec. CROTONE-MODENA 4-2 Il Crotone infila il 3° successo interno di fila a spese del Modena e continua a sognare l'aggancio al 6° posto. I rossoblu sbloccano il risultato al 20' con Gabionetta che batte Narciso con un forte sinistro parabolico da 25 mt, deviato in maniera decisiva da Diagouraga. Il Crotone insiste e, al 43', raddoppia con Ginestra che trasforma un rigore concesso dal'arbitro Gallione per un fallo di mano in area di Catellani su punizione dal limite di Morleo. Il Modena non ci sta e al 1' della ripresa riapre i giochi con un destro in girata di Girardi, deviato in maniera decisiva da Abruzzese. I calabresi non tremano e al 51' trovano il 3-1 grazie ancora a Gabionetta che conclude una bella azione personale con un sinistro in diagonale ai danni di Narciso in uscita. I canarini riducono di nuovo le distanze al 75' con un sinistro in diagonale di Catellani ma poi si sbilanciano e, in contropiede, subiscono la rete del definitivo 4-2 al 74' da Galardo che parte dalla propria metà campo, salta in slalom due uomini più Narciso in uscita e deposita nella porta rimasta sguarnita. EMPOLI-SALERNITANA 5-2 L'Empoli recupera due gol di svantaggio alla Salernitana, condannandola matematicamente alla retrocessione. Gara tutta in salita per i toscani che vanno clamorosamente sotto 0-2 dopo appena 20'. Lo 0-1 lo sigla al 16' Dionisi che triangola in area con Caputo e batte Bassi con un tocco ravvicinato. Il raddoppio, 4' dopo, è, invece, opera di Caputo con uno splendido colpo di testa all'incrocio su punizione dalla trequarti destra di Capone. L'Empoli si rimbocca le maniche e, dopo un palo di Vannucchi, ribalta la situazione grazie ad uno scatenato Eder. Il brasiliano prima (39') batte Iuliano con un bel destro di controbalzo dal limite su sponda aerea di Coralli, poi (43' e 58') trasforma due rigori. Il primo concesso dall'arbitro Gianicola per una trattenuta di Pepe (espulso per somma di ammonizioni nella circostanza) ai danni di Coralli, il secondo da lui stesso procurato per un fallo di Iuliano, inevitabilmente espulso. In 9 la Salernitana crolla e consente ad Eder di firmare il poker con un gran destro nell'angolo da 25 mt. L'ultima rete porta il nome di Marianini che, all'88', approfitta di un errore di Soligo per infilare la porta con un destro sotto la traversa da due passi. VICENZA-ANCONA 2-2 Con una prova d'orgoglio il Vicenza recupera due reti all'Ancona e evita un pericoloso ko. I veneti partono bene ma sciupano una buona occasione con Sgrigna. L'Ancona non si fa impressionare e, dopo la mezz'ora, cambia marcia grazie a Colacone che prima (26') infila l'incrocio raccogliendo un cross dalla destra di Surraco e poi (43') raddoppia con un preciso destro in diagonale al termine di una bella azione personale. Sembra fatta per i dorici ed, invece, nella ripresa il Vicenza trova le forze per pareggiare. L'1-2 lo segna al 56' Bjelanovic con una strepitosa rovesciata nell'angolo sugli sviluppi di un corner dalla destra. Poi, 6' dopo, è il sempreverde Margiotta a siglare il 2-2 con un sinistro sottomisura dopo un maldestro tocco all'indietro di Milani. Il Vicenza insiste ma Sgrigna per due volte e poi Madonna non trovano il varco giusto per cogliere i 3 punti. ASCOLI-TRIESTINA 1-0 L'Ascoli allontana l'insidia Triestina e compie tre passi importanti verso la salvezza. I marchigiani risolvono la sfida dopo soli 10' grazie al solito Antenucci che trasforma un rigore concesso dall'arbitro Peruzzo per una trattenuta di Cottafava su Silvestri. Poi legittimano il successo sfiorando a più riprese il raddoppio. Giuliani quasi mai pericolosi. Leggi i commenti I commenti dei lettori 
BOLZANO - Otto persone sono indagate per la tragedia del treno della Val Venosta . A finire sotto inchiesta sarebbero stati sei gestori degli impianti di irrigazione che si sospetta avrebbe causato la frana che ha provocato la strage e i due proprietari dei terreni franati. Infatti, una valvola di un impianto di irrigazione di un campo di meleti è il sospettato numero uno per lo smottamento che ieri ha causato il deragliamento del treno della val Venosta e la morte di nove persone. Secondo il Consorzio irriguo, gestore dell'impianto, la perdita dell'impianto può essere stata "al massimo la goccia che ha fatto traboccare il vaso". La linea ferroviaria resta per il momento sotto sequestro nel tratto tra Castelbello e Laces. Domani tre periti della procura di Bolzano assieme ai tecnici nominati dagli otto indagati effettueranno un sopralluogo per stabilire le cause della disgrazia. "Di sicuro - ha detto il procuratore Guido Rispoli - c'è stato un problema con la condotta d'acqua dell'impianto di irrigazione che sovrasta la zona franata. I periti dovranno stabilire se questa fuoriuscita è stata sufficiente a provocare la frana". Il presidente del Consorzio, Lothar Burger, ha ammesso che ieri mattina deve esserci stato un guasto all'impianto, ma ha sostenuto che una prima perizia fatta fare ieri dimostra che nella zona, oltre all'acqua delle tubazioni, c'era anche dell'altra acqua, proveniente da una vecchia infiltrazione "con la quale il Consorzio - ha sottolineato - non ha nulla a che fare". Gli indagati sono i proprietari di terreno e il direttivo del Consorzio. Il loro legale, il deputato della Svp Karl Zeller, ha detto che "il Consorzio non intende in alcun modo presentarsi come controparte della vittima". I gestori della linea ferroviaria della val Venosta invece non sono indagati. "L'inchiesta - ha spiegato Rispoli - procede a tappe. Ora vanno stabilite le cause della frana, solo in un secondo momento valuteremo se le opere di messa in sicurezza della linea in quel tratto erano sufficienti o meno". Come ha ribadito il procuratore, "la linea della val Venosta non potrà essere riaperta prima di questi accertamenti per garantire la sicurezza dei passeggeri". Da alcuni giorni la ripartizione opere idrauliche della Provincia autonoma sta lavorano in un piccolo rio che sovrasta la zona della frana. "Stiamo pulendo il greto del rio da alberi e cespugli per consentire il deflusso dell'acqua in caso di piena", ha detto il direttore della ripartizione Rudolf Pollinger. "Non stiamo - ha aggiunto - effettuando lavori di movimento di terra ed escludo categoricamente che questi lavori possano in qualche modo aver causato la frana". 
CAGLIARI  - Massimiliano Allegri non è più l'allenatore del Cagliari: la notizia giunge a sorpresa dalla società rossoblù. L'ormai ex tecnico aveva anche tenuto una conferenza stampa nel pomeriggio e nulla lasciava presagire che sarebbe stato sollevato dall'incarico. La squadra sarda è ora 12/a in Serie A, con 40 punti in classifica e la salvezza matematica ormai a un passo. LA NOTA DELLA SOCIETA' - "Il Cagliari Calcio comunica di aver sollevato dall'incarico Massimiliano Allegri  -  recita lo scarno comunicato della società sarda - la guida tecnica verrà affidata all'allenatore della Primavera Giorgio Melis, coadiuvato da Gianluca Festa. Ad Allegri vanno i ringraziamenti per il lavoro svolto e i migliori auspici per il proseguo della carriera". Questa la cronologia dei cambi di allenatori nella stagione 2009-2010 in serie A: -  1 settembre - Roma: Claudio Ranieri per Luciano Spalletti (dimissionario) - 21 settembre - Atalanta: Antonio Conte per Angelo Gregucci -  6 ottobre   - Napoli: Walter Mazzarri per Roberto Donadoni - 20 ottobre   - Livorno: Serse Cosmi per Gennaro Ruotolo - 20 ottobre   - Bologna: Franco Colomba per Giuseppe Papadopulo - 29 ottobre   - Siena: Marco Baroni per Marco Giampaolo - 23 novembre  - Siena: Alberto Malesani per Marco Baroni - 23 novembre  - Palermo: Delio Rossi per Walter Zenga -  8 dicembre  - Catania: Sinisa Mihajilovic per Gianluca Atzori - 22 dicembre  - Udinese: Gianni De Biasi per Pasquale Marino - 11 gennaio   - Atalanta: Bortolo Mutti per Antonio Conte - 29 gennaio   - Juventus: Alberto Zaccheroni per Ciro Ferrara - 10 febbraio  - Lazio: Edy Reja per Davide Ballardini - 21 febbraio  - Udinese: Pasquale Marino per Gianni De Biasi - 5 aprile     - Livorno: Gennaro Ruotolo per Serse Cosmi. - 13 aprile    - Cagliari: via Massimuliano Allegri Leggi i commenti I commenti dei lettori 
Un'altra indagine. Stavolta è toccato alla commissione parlamentare d'inchiesta sugli errori sanitari e sui disavanzi sanitari regionali, presieduta da Leoluca Orlando, aprire un’inchiesta, la quarta, sul caso di Rachel Odiase: la bambina nigeriana di 13 mesi morta all'ospedale Uboldo di Cernusco sul Naviglio, all'alba del 5 marzo, dopo un ricovero che i medici in un primo momento avevano negato e alla fine accettato anche grazie alla mediazione dei carabinieri. «Sulla vicenda - dice Orlando - aleggiano diverse responsabilità legate a impedimenti di tipo burocratico. Il nostro compito è fare chiarezza sugli eventi per capire se ci sia stata una mancanza di assistenza e un eventuale errore sanitario». La Procura di Milano, che all'indomani del decesso aveva aperto un fascicolo per omicidio colposo a carico di ignoti, esclude che l'irregolarità della tessera sanitaria sia stata una concausa per la morte della piccola. È questa l’ipotesi del pm Ferdinando Esposito e del procuratore aggiunto Nicola Cerrato, che hanno disposto una consulenza medica per accertare le cause della morte. I genitori della piccola, Tommy e Linda Odiase, avevano denunciato «problemi burocratici legati alla validità della tessera sanitaria» che l'operaio, disoccupato da poche settimane non aveva potuto rinnovare. La prima visita, quando la bambina arriva in pronto soccorso portata dall'ambulanza alle 00.39, si consuma in sei minuti. La madre non abbandona mai l'ospedale mentre attende l'arrivo del marito. Viste le condizioni della figlia, entrando in ospedale l'uomo chiede una nuova visita. Ma la preghiera, racconta, viene respinta per via «di quel foglio scaduto». Scoppia una lite ed è qui, secondo il nigeriano, che si perde tempo. «All’1.40 il personale chiama i carabinieri» ricorda Tommy Odiase. La situazione si risolve in suo favore. Ma da quel momento al ricovero passa più di mezz'ora. «Nostra figlia è stata portata in reparto alle 2.15 passate – racconta la madre – Le hanno fatto una puntura per calmarle gli attacchi di vomito e le hanno dato una pastiglia per abbassarle la febbre. Poi non si è visto più nessuno”. Il primo controllo arriva alle 8.03 del mattino del 4 marzo, quando un infermiere esegue un prelievo del sangue. Poi la situazione precipita e alle 6.55 del 5 marzo i medici, dopo 30 minuti di manovre rianimatorie, si arrendono alla morte della piccola Rachel. Attimi che si ripetono all'infinito nella testa della madre, e che hanno spinto una rete di parenti e amici a portare in corteo, domenica scorsa, duecento persone per chiedere giustizia. Una dottoressa dell'ospedale, sentita dagli inquirenti poco dopo il decesso, avrebbe spiegato che la bambina “appariva disidratata”. Ora le indagini stanno cercando di capire se possa avere influito un vaccino esavalente (antipolio e difterite) che era stato somministrato alla bambina il 23 febbraio. Una circostanza scartata però dagli specialisti: in quei casi le reazioni allergiche si manifestano nelle prime quattro ore dopo l’iniezione. Per mettere un punto fermo sulla vicenda si attendono i risultati dell'autopsia che sarà pronta il 12 maggio. 
Milano non vedrà mai le ronde leghiste. I tempi per accreditare le associazioni di vigilantes volontari già attive sul territorio sono scaduti. Ma di “Milano più sicura”, gruppo di simpatizzanti del Carroccio che aveva annunciato «ronde senza stemmi di partito», nell’albo non c’è traccia. La ragione della marcia indietro la spiega Massimiliano Bastoni, capo storico delle camicie verdi, prima che il decreto Maroni ne decretasse lo scioglimento. «A Milano come in tutto il Nord — dice Bastoni — abbiamo deciso di non tentare forzature, presentando gruppi a noi vicini come apolitici di modo da poterli iscrivere all’albo. Vogliamo rispettare fino in fondo il decreto, che esclude in modo esplicito la possibilità di fare ronde per i gruppi legati alla politica». Una rinuncia che non stupisce il vicesindaco e assessore alla Sicurezza, Riccardo De Corato: «Quelle della Lega erano solo trovate elettorali». Ma non ci sono solo i leghisti ad aver abbandonato le ronde. Al momento, la prefettura sta valutando se iscrivere nel registro solo due associazioni, le uniche che abbiano fatto richiesta, entrambe composte da poliziotti in pensione. Nessuna associazione di cittadini si è fatta viva. La conferma dell’abbandono da parte della Lega delle ronde, suo cavallo di battaglia nella seconda metà degli anni Novanta, arriva da Alessandro Morelli, il consigliere di zona che si era dato da fare in città per radunare ex appartenenti alle forze dell’ordine convinti della necessità di vigilare nei parchi e nelle strade buie la notte. «Anche senza le ronde, la nostra presenza sul territorio contro il degrado è forte — dice Morelli — non serve iscriversi a un albo per essere vicini ai problemi della gente». Il decreto Maroni non ha cancellato solo le ronde leghiste: rischia di mettere “fuorilegge” anche la convenzione attivata da Palazzo Marino con i poliziotti in pensione. Anche per gli ex agenti dell’Api (Associazione poliziotti italiani), che ha fatto richiesta di accreditamento in prefettura, potrebbe arrivare lo stop. Il regolamento ministeriale che disciplina le ronde vieta infatti «ogni forma di pagamento ai volontari della vigilanza», ma l’associazione che da due anni vigila per conto del Comune in luoghi “caldi” della città lo fa dietro compenso. Il contratto biennale sottoscritto nel 2008, che prevede il pagamento di 196mila euro agli ex agenti per interventi di “presidio e segnalazione” in città, scadrà il 31 maggio prossimo. E il vicesindaco De Corato, «molto soddisfatto dell’azione degli ex agenti nella lotta al degrado e della prevenzione del crimine», dovrà chiedere alla prefettura di firmare una deroga alla legge, che consenta di dare ai poliziotti a riposo almeno un rimborso. L’alternativa è che a Milano le ronde spariscano del tutto entro l’estate, spontanee o “istituzionali” che siano. Oggi i 110 uomini dell’Api presidiano sette “obiettivi sensibili”, dal malfamato sottopassaggio di Rogoredo al quartiere Monluè, dai parchi alle metropolitane di sera. In due anni le loro segnalazioni hanno portato a decine di arresti e sequestri di merce contraffatta. Ma hanno già annunciato che, gratis, non sono disposti a continuare. «Il nostro intervento è altamente qualificato — dice Mario Tritto, segretario generale dell’Api — almeno un rimborso ci è dovuto». Il paradosso è che l’ingresso nell’albo prefettizio, per l’Api, potrebbe essere un danno: chiedendo l’iscrizione, devono sottostare infatti alle regole del decreto. I City Angels, che nell’albo non ci sono, svolgono regolarmente la loro opera (retribuita) a cavallo fra la sicurezza e la solidarietà, per conto dell’assessorato alle Politiche sociali del Comune. I vigilantes Atm che ogni sera pattugliano le fermate della metrò, pagati da una società a capitale pubblico, non sono ovviamente iscritti all’albo, eppure possono lavorare senza problemi. Nel caos seguito all’applicazione del pacchetto sicurezza si inserisce anche il rinvio dell’istituzione dell’albo dei buttafuori. Il registro degli “addetti ai servizi di controllo e security” nei locali, da cui saranno esclusi i pregiudicati e chi non ha la licenza media, sarebbe dovuto partire il 6 aprile. Ma per una serie di difficoltà (fra cui la necessità di organizzare corsi regionali per i buttafuori) la questione è stata rimandata al prossimo 31 dicembre. Fra i problemi di cui non si è tenuto conto al momento dell’emanazione del decreto, c’è anche il fatto che la metà degli addetti alla sicurezza è straniero, e non ha quindi conseguito la licenza media in Italia. Solo a Milano, l’albo lascerebbe a casa 250 uomini della security che già lavorano, ma che non hanno titoli di studio presi all’estero, non riconosciuti in Italia. 
FIRENZE - L'Inter non molla niente, anzi. A Firenze amministra le energie con intelligenza, grazie anche a uno schieramento inedito che consente a Mourinho di risparmiare Sneijder, Milito, Cambiasso e Samuel, e conquista in carrozza la finale di Coppa Italia, dodicesima della sua storia, rimanendo in corsa sui tre fronti: solo il Bayern Monaco, in Europa, è sullo stesso piano. La Fiorentina rotola via dopo il gol di Eto'o al 12' della ripresa e non ha più la forza di reagire, perché dopo lo 0-1 dell’andata dovrebbe segnare tre reti e stasera proprio non è aria, perché l'Inter si dimostra di granito: a parte un quarto d'ora difficile a metà del primo tempo, i nerazzurri controllano la gara con autorevolezza. E' una serata che segna la sconfitta clamorosa, soprattutto, dei complottisti: il doppio Fiorentina-Inter di campionato e coppa doveva essere, secondo i bene informati, un clamoroso biscottone con l’Inter trionfante nella gara di campionato e la Fiorentina felice in finale di coppa. E' andata esattamente all'opposto, ovviamente. Per Mourinho si tratta della quarta vittoria in sei confronti diretti con Prandelli, più due pareggi. Le sorprese tattiche all'inizio le propone l'Inter, con un centrocampo foltissimo in cui Maicon e Balotelli sono gli esterni e Thiago Motta-J.Zanetti- Muntari il cuore, con Eto'o unica punta e Cordoba terzino destro a completare la linea difensiva con Lucio, Materazzi e Chivu. La Fiorentina sembra sorpresa, il suo 4-3-3 con Marchionni e Jovetic a sostegno di Gilardino non funziona, perché il pallone non arriva mai agli attaccanti per il buon lavoro in interdizione dei nerazzurri. L'Inter anzi riparte con efficacia dopo aver rubato palla e dalla parte di Maicon scende che è un piacere: da due iniziative del brasiliano nascono pericoli per la difesa viola, che va in affanno, finchè al 21' Balotelli ruba palla a un distratto De Silvestri ma poi, solo davanti a Frey e da posizione defilata, calcia a lato. Il rischio corso scuote la Fiorentina e soprattutto Prandelli, che cambia modulo: 4-2-3-1, con Marchionni, Jovetic e Vargas dietro Gilardino, e la musica cambia d’incanto. L'Inter rincula, sottoposta al martellamento degli uno contro uno nella propria trequarti, e a Gilardino arrivano due buoni palloni in area: al 25' lo serve Jovetic, ma la conclusione del centravanti è respinta sulla linea da Lucio, poi al 30' la chiusura determinante è di Chivu, che salva sulla botta a colpo sicuro del Gila. Ora i viola girano la palla che è un piacere e l'Inter non riesce a uscire dai trenta metri. Jovetic e Montolivo sparano da fuori, ma a salve. Balotelli compie un fallo veniale su Vargas ma viene ammonito da Rizzoli, ma la cosa peggiore è che dalla curva dei tifosi viola arrivano i soliti orrendi ululati, anche se durano poco (verranno accennati anche nella ripresa). Sul finire del primo tempo il ritmo della Fiorentina cala, l'Inter respira e guadagna metri. A inizio ripresa c'è un gran destro di Balotelli da 30 metri che Frey sventa in corner (4'). I viola cedono di schianto e prendono gol in modo puerile, con un'inesistente pressione al limite dell’area di cui approfitta Thiago Motta, che scucchiaia in area per Eto'o che è solo, controlla e deposita in rete (12'). E già scorrono i titoli di coda, perché la Fiorentina dovrebbe segnare tre gol per andare in finale e proprio non ne ha la forza, né le capacità. L'Inter chiude in scioltezza, preservando le energie per i prossimi impegni, che non saranno esattamente una passeggiata: Inter-Juve venerdì 16 e Inter-Barcellona martedì 20. Leggi i commenti I commenti dei lettori 
A Milano c'è una fermata della metropolitana che si chiama "Inganni". Non ingannatevi. Non è un omaggio al proverbio milanese "San Gioann fa minga ingann", San Giovanni non fa inganni (domanda sgomentata: perché, gli altri santi?), ma è una fermata in corrispondenza della via dedicata al pittore ottocentesco Angelo Inganni. In questi giorni, dal 15 al 17 aprile, è come se via Inganni si spostasse dalla zona nord-ovest di Milano al centro della Toscana: a Poggibonsi, tra Firenze e Siena, si tiene il terzo anno di "Le parole, i giorni", la manifestazione inventata da Idolina Landolfi - che purtroppo non c'è più - e dall'assessore alla cultura del comune, Dario Ceccherini, sulla lingua e suoi giochi e - appunto - sui loro inganni. Parlare dell'inganno in enigmistica è come parlare dell'umidità del mare: l'enigmistica è inganno da quando è nato l'enigma, che è come dire da quando è nato il linguaggio. Il più bel gioco dedicato agli inganni che io conosca è lo splendido anagramma di Sandro Dorna: Gianni Agnelli = inganni legali. Quando fu composto, negli anni Settanta, era molto ardito, perché l'Avvocato era nel pieno della sua potenza. Date le vicende ereditarie, direi che l'anagramma parrebbe aver perso il suo carattere meramente satirico. 
