TREVISO - La Benetton è la prima finalista del Super 10 e dà appuntamento a sabato prossimo a Padova alla vincente dello scontro Rovigo-Viadana in programma domenica pomeriggio al Battaglini. I trevigiani hanno travolto a Monigo il Petrarca Padova, già superato nel match di andata della settimana scorsa. Risultato finale 54-10 e nel conteggio definitivo sono 9 punti a 0 per i biancoverdi, autori di una prestazione maiuscola. Nel match che segna l'addio dal pubblico della terza linea Dion Kingi e del centro Marius Goosen, due colonne Benetton,  le speranze di ribaltare il risultato dell'andata (16-28) del Petrarca durano una manciata di minuti. Mercier centra subito i pali su punizione, portando gli ospiti in vantaggio, ma sarà l'unico vantaggio petrarchino del match. Treviso risponde subito muovendo al largo nella metà campo avversaria, i trequarti biancoverdi attaccano in velocità, Galon sfrutta bene lo spazio e serve al largo De Jager che apre le marcature per la squadra di casa. Botes trasforma. Cinque minuti più tardi, Treviso accelera con Vilk che resiste ad un placcaggio e schiaccia in meta. Botes arrotonda. La percussione centrale del pilone trevigiano Lorenzo Cittadini, tre minuti più tardi, si conclude in mezzo ai pali: ancora Botes trasforma e Treviso, con la partita in cassaforte, può permettersi di tirare i remi in barca limitandosi a contenere gli attacchi avversari. Sul finire della prima frazione di gioco, l'estremo di Treviso Williams contrattacca dalla metà campo, evita una serie di placcaggi per la meta del punto bonus: è la pietra tombale su un match già segnato. Nella ripresa arrivano altre quattro mete con Vilk, Galon, Botes - ispirato da una nuova invenzione di Williams - e Vidal, che allo scadere fissa lo score sul 54-10. Padova, coraggiosa in difesa e con un pacchetto che cerca di contenere come può, per ottanta minuti, la supremazia trevigiana, deve accontentarsi della meta dell'onore messa a segno al venticinquesimo da Galatro. Domenica alle ore 16.00 (diretta RaiSportPiù 2/www. raisport. rai. it), al "Battaglini" di Rovigo, i padroni di casa della Femi-CZ e l'MPS Viadana si affronteranno nel match di ritorno della seconda semifinale per decretare chi, sabato prossimo (ore 18.00) contenderà a Treviso l'ottantesimo titolo di Campione d'Italia. Leggi i commenti I commenti dei lettori 
MADRID - Grande festa negli spogliatoi del Bernabeu: la gioia è nelle parole di tutti i protagonisti. E' però - come sottolineano tutti i giocatori - una festa resa un po' amara dal dispiacere per l'addio di Mourinho. Un saluto annunciato, a differenza delle dichiarazioni a sorpresa di Milito, "man of the match" della finale, che ha gelato i nerazzurri. MILITO: "RESTO? NON LO SO" - Uomo della Coppa, Diego Milito: "Una gioia mai provata, indescrivibile. Sono felicissimo per l'Inter, perchè ci tenevamo a questo traguardo, per il presidente che è il primo a meritare questo trofeo, è una sensazione unica". Una rivincita per Milito, che corona il sogno della carriera a 30 anni. "Questo è il calcio - commenta - ti dà sempre una rivincita. Io ho sempre lottato, ho sempre cercato di dare il massimo e di imparare, anche se ho 30 anni. Ce lo meritiamo". Ma per quanto riguarda il futuro Milito, scelto dalla Uefa come "Man of the Match", resta vago. "Qui anche il prossimo anno? Speriamo - aggiunge - . Ringrazio il mister e il presidente per avermi voluto qui, ho un'offerta importante, vediamo". PANDEV: "SPERIAMO CHE MOU NON SE NE VADA" - "E' un sogno, sono felicissimo. Devo ringraziare tutti, mi sono stati vicini sin da quando sono arrivato qua e sono contento che dopo tanti anni l'Inter abbia vinto la Champions. Ho passato un brutto periodo - dice ricordando il periodo da separato in casa alla Lazio - ma dopo tutto si è risolto bene, sapevo che sarei arrivato in una grande squadra e in pochi mesi ho vinto tre trofei". Sulla permanenza di Mourinho. "Speriamo che non vada via, ma questa è una squadra fortissima e dobbiamo continuare così. Sarà difficile ripetersi ma ci proveremo, l'Inter deve provare a vincere tutto". CHIVU: "TEMEVO DI DOVER SMETTERE" - Per Chivu una soddisfazione particolare dopo l'incidente di Gennaio: "Io non sapevo neppure se tornavo a giocare, è una gioia fantastica per me e per tutti quelli che mi sono stati vicini. Non è facile vincere anche se tutto sembra esserlo - ha detto Chivu-. E' il frutto di un lavoro fatto tutto l'anno, abbiamo dimostrato di avere un grande carattere nelle difficoltà, capito che si vince solo se siamo una squadra. Ci mancava questa Coppa, finalmente abbiamo capito cosa ci voleva, cioè un pò di fortuna. La Champions si vince con i piccoli dettagli, se riesci a sfruttare gli errori degli altri o la fortuna è fatta, siamo contenti per quanto fatto stasera". ZANETTI: "DISPIACE PER MOU" -  "Mourinho ha fatto un grandissimo lavoro con noi, si sentiva nell'aria che ci poteva lasciare. Si tratta di una sua scelta personale, penso si sia stancato dell'Italia, ha avuto tanti nemici". Così Javier Zanetti ha commentato l'addio quasi certo di Josè Mourinho. "Ci lascia un grande uomo ed un grande allenatore". Poi il capitano nerazzurro ha commentato il trionfo di Madrid: "E' un'emozione unica, arrivata nel momento migliore della mia carriera, dopo una grande stagione, dopo una vittoria in campionato ed in Coppa Italia. Sono capitano di una grande Inter". SNEIJDER: "MOU IL PIU' GRANDE" - "E' il più grande allenatore che esista al mondo, il suo lavoro tattico, nel preparare le partite al meglio, è stato eccezionale". Per Wesley Sneijder è Josè Mourinho l'artefice numero uno del trionfo nerazzurro in Europa. Ma se lo Special One ha le valigie pronte, l'olandese non ha intenzione di muoversi. "Non ci penso ad andare via - assicura - . Ho appena finito una grande stagione, abbiamo vinto tre titoli, la cosa più grande che ti può capitare nella vita e dobbiamo ora godercela". CAMBIASSO: "FELICITA' PER TUTTI GLI INTERISTI" - "Provo una grande felicità, un senso di attaccamento a questa maglia e non solo nel ricordo di Facchetti ma per tutti gli interisti lassù che sono felici per questa annata straordinaria, fantastica, storica; ci siamo riusciti!". Cambiasso racconta così il suo stato d'animo. "Prima della partita non abbiamo parlato di questo ed alla fine abbiamo festeggiato, ci siamo abbracciati tutti per questo anno straordinario". Sul possibile addio di Mourinho, poi, aggiunge: "Io non mi fido di cose che si dicono, voglio sentirlo dalla sua bocca. Io, da parte mia rimango". BALOTELLI: "HO RINGRAZIATO MOU COME TUTTI" - "L'abbraccio con Mou? Ho detto grazie a lui come a tutti". Così Mario Balotelli ha commentato il suo saluto all'ormai quasi ex tecnico dell'Inter. "Se ne va? Non leggo i giornali" ha detto facendo capire di non voler commentare questo evento. STANKOVIC: "SPERO ARRIVI SINISA" - Dopo l'addio di Mourinho, tra i giocatori dell'Inter c'è chi ha le idee chiare sul successore. E' Dejan Stankovic, che fa il 'tifo' per il connazionale Mihajlovic: "Parlo sempre con lui, come posso non augurarmi che venga Sinisa. Per me è un fratello io ci parlo ogni tre quattro giorni. Speriamo". Leggi i commenti I commenti dei lettori 
MADRID - Il calore del pubblico, il trionfo del Bernabeu, non farà cambiare idea a Josè Mourinho nel suo proposito di lasciare l'Inter: "Questa gioia mi rende invece triste, ma io nelle mie scelte devo restare freddo per valutare al meglio il da farsi. Percentuali di partenza dall'Inter? Superiori a quelle di una permanenza. Sono uno dei tre allenatori che ha vinto con due squadre diverse la Champions, voglio essere l'unico che vince con tre squadre diverse". Il futuro sarà quindi il Real? "Solo il Real mi ha cercato, ma non ho firmato nessuno contratto e non ho ancora parlato con nessuno. Ora ci parlerò, ma poi chissà. Magari domani mi sveglio e mi viene voglia di vincere il terzo scudetto consecutivo con l'Inter, che resta un opzione, anche se il Real in questo momento è una opzione più forte. Devo solo chiedere a me stesso se sono in grado di dare una risposta a ciò che mi chiedono. La motivazione è fondamentale per me: quando sono arrivato al Porto loro da tempo non andavano bene in Europa, stessa cosa al Chelsea che ha rivinto il campionato dopo tanti anni. Anche a Madrid sarà la stessa cosa, ma a vincere non è la maglia e non sono i soldi, ma la mentalità, la voglia di fare squadra, come all'Inter, dove tutti hanno lavorato sodo per coronare questo sogno". Mourinho ritorna poi su una questione già spiegata tante volte durante l'anno: "Ho avuto tanti problemi con il calcio italiano, ma l'Italia e il calcio italiano mi hanno dato tanto. E ho avuto tantissimo dai tifosi, dalla squadra, dalla società, e da tutti quelli che lavorano con l'Inter. E comunque un allenatore non fa la squadra, sono sicuro che se anche vado via il presidente Moratti farà un'ottima scelta. Ormai la mentalità è vincente, è cambiata e non sarà più la stessa. Sono contento di aver visto qui a Madrid, dopo così tanti anni, il figlio di Facchetti e il figlio di Picchi che piangevano". L'abbraccio con Moratti dopo la gara: "Non ricordo cosa mi abbia detto, ma più delle parola è stata una sensazione forte. Lui mi voleva quando ero al Chelsea e non ci andai, poi ci ha riprovato e sono andato. Forse aveva avuto la sensazione che avrebbe coronato con me il suo sogno di vincere la Champions. Anche se tornerò da avversario al Milano, contro l'Inter sarò sempre accolto bene" Sulla gara contro il Bayern: "Fantastico, la Champions era un sogno per tutti, sono felice per aver dare il mio piccolo contributo a quella grande famiglia che è l'Inter. Non ci sono parole, erano tanti anni che non stavamo neanche vicino al trofeo, ma quest'anno è stato un crescendo emozionante. A Madrid la squadra era arrivata preparata, ma io avevo paura di van Gaal, perchè lui è fantastico nel preparare la squadra. Poi la differenza l'hanno fatta i dettagli, la parata di Julio Cesar, i gol di Milito" A proposito di Milito, Mourinho svela i retroscena tattici del suo arrivo: "Milito era arrivato per giocare con Ibra, poi quando c'era la possibilità di avere Eto'o ho detto ai miei che Ibra è super, ma con Eto'o potevamo giocare con il 4-4-2 o con il 4-3-3. Questo in Europa, con i terzini che spingono molto, assicura una maggiore copertura". Un tributo a Materazzi nel finale: "Sono molto contento che Marco abbia partecipato a tutti i trionfi. Vero, era l'unico italiano in campo, ma la vittoria dell'Inter aiuta tutto il calcio che ora non perde una squadra italiana in Champions. Materazzi e non Balotelli? Volevo chiudermi negli ultimi 4-5', ma ringraziare un uomo che è stato spesso in panchina ma che ha dato tanto. Balotelli avrà altri 15 anni per giocare una finale di Champions". Il calcio italiano: "Ci sono delle cose che non mi piacciono nel calcio italiano, che non mi ha trattato bene. Troppe partite in tribuna quest'anno, la mia squadra aveva 10 punti di vantaggio ed è scivolata al secondo posto dopo la gara con la Fiorentina. Ma al tempo stesso ringrazio il calcio italiano perchè mi ha fatto crescere con la pressione che offre, un po' come ho imparato a sopportare la pressione in Spagna, quando ero assistente al Barcellona. La pressione mi ha fatto venire più capelli bianchi, ma come allenatore mi sento più forte. Ora cambio strada, ma per l'Inter è importante che ci sia un presidente come Moratti" Leggi i commenti I commenti dei lettori 
MADRID - Inter campione d'Europa dopo 45 anni, Massimo Moratti ripercorre le gesta del papà Angelo: "La squadra sentiva una grande responsabilità. E' una bellissima emozione, la squadra ha fatto una partita perfetta. Per me è una grande felicità rivivere le emozioni di tanti anni". Il presidente ha saputo trattenere le lacrime, cosa non riuscita a Josè Mourinho: "Io non ho pianto, Mourinho sì e anche molto: non vorrei fosse per una sorta di senso di colpa... E' stato un pianto che mi ha colpito, è stato umanamente sorprendente". ha detto Moratti. "I giocatori erano stravolti dalla felicità: vuole dire che questa è davvero una roba seria". Tornando a Mourinho, Moratti spiega: "Rimango gratissimo a lui, ha portato tanta professionalità in cui ce n'era bisogno, non tanto a livelo nazionale, ma soprattutto all'estero. Lui è grande come allenatore, motivatore e comunicatore, per farne uno come lui ce ne vogliono tre. E' una persona indimenticabile a cui piace andare in giro per il mondo per far veder come si vince. Resta al 10%? Vedremo, ma non penso che lui abbia fatto niente di più che una chiacchierata seria con il Real, ma la firma ancora non c'è. Mio padre lo avrebbe convinto a restare? Abbiamo avuto sempre rispetto per la volontà degli altri. Mio padre se ne andò lasciando Herrera, io non farò la stessa cosa". A proposito dell'allenatore avrebbe già un appuntamento lunedì con Sinisa Mihajlovic nel caso in cui Mourinho dovesse andare via. "Non so, per ora stanotte dormiamo o festeggiamo, poi vedremo. Comunque nel caso andasse via bisogna trovare qualcuno con le stesse caratteristiche.  La medaglia? Credo me l'abbiano data per simpatia, il presidente non credo che debba averla" Leggi i commenti I commenti dei lettori 
MADRID - Mou, certo, ma soprattutto Milito. Meraviglia, forse mito, ma non mistero perché tutto vero. L'iniziale dell'Inter è la lettera emme, quella del suo favoloso Principe che ha sfarinato con la sua doppietta il Bayern e ha dimostrato che la differenza, sempre, la fanno i fuoriclasse. Diego Milito, l'argentino con la faccia triste e le occhiaie, il campione arrivato abbastanza tardi alla gloria (ha già passato i trenta) e ora assolutamente completo, indispensabile non solo all'Inter ma anche alla nazionale argentina, ammesso che Maradona se ne accorga (ad un certo punto, pareva che neppure lo portasse in Sudafrica). L'Inter, giustamente favorita, non ha mai corso il rischio di non vincere la sua storica Coppa, 45 anni dopo Herrera e Corso, Angelo Moratti e Jair. Anche nei momenti d'attesa (una finale ne ha sempre), i nerazzurri hanno governato se stessi e la partita, e poi hanno infierito con le prodezze morbide e crudeli di Milito. La prima, quasi una carezza sotto il pallone, un mezzo cucchiaio sull'uscita del portiere; la seconda, uno slalom che ha fatto impazzire la difesa tedesca, concluso con un tocco aggirante da fuoriclasse assoluto. Inter superiore in tutto, nella fase difensiva dopo l'uno a zero, all'inizio della ripresa che ha proposto qualche logica sofferenza (nulla di esagerato, però) e nel momento dell'attacco, gestito con le sponde di Sneijder (suo l'assist, nella triangolazione del vantaggio) e Eto'o, che ha innescato l'azione del raddoppio. La padronanza nerazzurra di ogni zona del campo e di quasi ogni momento della gara si è formata, come sempre accade, a centrocampo: lì è stata scavata una differenza abissale. Mai nessuna squadra, nella storia del calcio italiano, era riuscita a realizzare la tripletta: scudetto, Coppa Italia e soprattutto Coppa dei Campioni. Per riuscirci, l'Inter del secondo anno di Mourinho ha addirittura cambiato cinque titolari su undici, operazione che poteva scombinarne l'assetto e richiedere tempi lunghi di rodaggio. Invece il capolavoro di Mourinho è stato creare un'Inter nuova molto più forte di quella vecchia, quella di Ibrahimovic, che non era certo scarsa ma assai meno compatta, non fondata sul mutuo soccorso ma sui lampi estemporanei. Ora, rimane da sciogliere il dubbio sul futuro di Mourinho, anche se tutti sono convinti che il portoghese abbia già scelto il Real Madrid. A chi resta, l'impegno di proseguire il ciclo italiano ed europeo di una squadra più che forte, formidabile. Leggi i commenti I commenti dei lettori 
