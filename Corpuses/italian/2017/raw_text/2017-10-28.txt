AVELLINO - Avellino non sbaglia e almeno per una notte aggancia la vetta della classifica. Nell'anticipo della quinta giornata di Serie A la Sidigas si impone 86-71 su Cantù e conquista il terzo successo consecutivo che le permette di raggiungere il terzetto di testa composto da Venezia, Milano e Brescia, domani tutte impegnate in trasferta. Avellino costruisce la vittoria ai danni della Red October nel secondo e nel quarto periodo, nei quali mette a segno strappi decisivi rispettivamente per allungare e poi respingere il tentativo di rientro della squadra di coach Sodini. La maggiore fisicità a rimbalzo (42-29 il dato finale in favore dei padroni di casa) si rivela determinante. Il primo quarto è caratterizzato da sorpassi e controsorpassi: Cantù parte forte, Avellino risponde puntale e riesce anche a mettere la testa avanti, per poi dover di nuovo ricucire sul finire del periodo, chiuso in perfetta parità (20-20). Nella seconda frazione, dopo un'iniziale fiammata degli ospiti (20-25), la Scandone cambia marcia. La squadra di Sacripanti domina sotto canestro (25-13 il computo dei rimbalzi già all'intervallo lungo) e, trascinata da Rich, raggiunge la doppia cifra di vantaggio (45-35). Al ritorno sul parquet Cantù mostra grande aggressività e, grazie a Chappell Jeremy, si porta a un solo possesso di distacco (45-42). La Sidigas, però, riesce di nuovo a prendere un po' di margine (64-57 a fine terzo periodo) e nell'ultima frazione di gioco assesta la spallata definitiva al match, concedendo alla Red October appena 14 punti. Dopo tre minuti il canestro di Filloy spinge Avellino sul +11 (70-59) e la squadra di Sacripanti controlla senza patemi la parte conclusiva dell’incontro. SIDIGAS AVELLINO-RED OCTOBER CANTU' 86-71 (20-20, 45-35, 64-57) AVELLINO : Zerini 3, Wells 9, Ortner 4, Fitipaldo 9, Mavric 0, Leunen 17, Scrubb 15, Filloy 10, D'Ercole 0, Rich 14, Ndiaye 5, Parlato. All. Sacripanti. CANTU' : Smith 18, Culpepper 9, Cournooh 4, Parrillo 3, Tassone n.e., Crosariol 2, Maspero, Raucci n.e., Chappell 11, Burns 10, Thomas 14. All. Sodini. Argomenti basket basket serie a avellino basket cantù basket Leggi i commenti I commenti dei lettori 
La Juve Stabia batte col minimo scarto un Rende mai domo nella prima partita al “Romeo Menti”. Sono stati, infatti, ultimati i lavori per il rifacimento del manto erboso che avevano costretto le vespe a traslocare a Caserta per le partite casalinghe. I gialloblù salgono al settimo posto con 15 punti, mentre il Rende scende al nono posto con 14 punti. Il prossimo turno vede Matera-Juve Stabia e Rende contro Sicula Leonzio. Le due squadre si schierano a specchio, entrambe con il 4-4-2. Nelle fasi iniziali della prima frazione il match è molto bloccato con la Juve Stabia che prova a fare la partita nonostante un Rende ben organizzato, ma che non riesce mai ad impensierire Branduani. Successivamente le vespe salgono in cattedra: ci provano Paponi con un colpo di testa innocuo e Mastalli con una conclusione dal limite che termina alta. Al 41’ arriva il goal che sblocca la gara: Canotto sfonda sulla fascia sinistra e serve una palla d’oro a Paponi che deve solo insaccare. Il primo tempo termina 1-0. Nella ripresa gli ospiti provano a rientrare in partita con Actis Goretta che fa partire un tiro che esce molto angolato ma lento, para Branduani. Simeri sfiora il raddoppio su punizione dal limite, ma il suo tiro finisce di poco alto; alta anche una conclusione di Strefezza. In pieno recupero espulso Mastalli, Juve Stabia quindi in 10. Pochi istanti prima del fischio finale è stato anche annullato un goal a Lisi per fuorigioco. Il risultato non cambia, Juve Stabia batte Rende per 1 a 0. Dopo la fine della gara, in conferenza stampa, l’allenatore del Rende si è detto soddisfatto della prestazione e dell’essere rimasto in partita fino alla fine, ribadendo che l’obiettivo della sua squadra è la salvezza. Il suo collega Caserta si è detto molto soddisfatto dell’atteggiamento dei suoi giocatori. Argomenti rende calcio 
ROMA - "Stavolta non è stata una vittoria sporca..." Eusebio Di Francesco previene i possibili titoli dei giornali e tesse le lodi della sua Roma concreta: "Abbiamo creato tanto e abbiamo avuto sempre in pugno la gestione del match. E questo malgrado di fronte abbiamo trovato un Bologna che è venuto a giocarsi la partita, che ci ha creato delle difficoltà. La nostra linea difensiva ha lavorato bene, abbiamo cercato di essere aggressivi, abbiamo avuto l'atteggiamento giusto". STIAMO DIVENTANDO PIÙ MATURI - Per la Roma terza vittoria di fila per 1-0, a conferma dei grandi progressi sotto la guida del tecnico abruzzese. "C'è un collettivo con un obiettivo comune, lavorare nelle due fasi in un certo modo e portare avanti il mio credo calcistico. Stiamo diventando maturi anche se oggi, per esempio, abbiamo sbagliato un po' troppo nella loro metà campo. Dovevamo essere più cinici. Ma tutto nasce dai concetti che stiamo cercando di portare avanti da inizio campionato". FINALMENTE UN GOL SU ANGOLO - Con questa vittoria la Roma resta attaccata alle prime "ma oggi era più importante pensare a noi stessi che quello che stava facendo la Juve. Nella riunione ho detto di concentrarci sul nostro modo di giocare. Fra l'altro, fra campionato e Champions, avevamo battuto 78 angoli e fatto 0 gol, avevo chiesto un gol su angolo e sono stato accontentato...", sorride. Detto che al ciclo di ferro che attende la Roma Di Francesco non pensa ("io so solo che c'è il Chelsea martedì e dobbiamo recuperare più energie possibili"), il tecnico ammette che il figlio Federico, in forza al Bologna, "È quello che ci ha creato più problemi. Come lo vedrei alla Roma? Quando va via papà, può venire tranquillamente. Credo sia un po' difficile allenare il proprio figlio" EL SHAARAWY: SIAMO CONCRETI, C'È UNA MENTALITÀ DIVERSA - Stephan El Shaarawy ha festeggiato nel migliore dei modi i 25 anni, compiuti venerdì:  "Gol e vittoria, non potevo chiedere miglior regalo", dice. "Nelle ultime tre partite siamo stati molto concreti e bravi a non prendere gol. Sicuramente quest'anno c'è un mentalità diversa, non si può sempre vincere 4-0 ma è importante sempre cercare molte occasioni e soprattutto non subire reti: siamo contenti. Lo scudetto? Per adesso pensiamo a rimanere agganciati, sperando che le altre perdano punti - risponde - Ma noi dobbiamo pensare a una gara alla volta perché nel calcio le cose cambiano velocemente. Obiettivo nazionale? Penso di essere sempre stato a un buon livello quando sono stato chiamato in causa. Prima della nazionale però ci son altre partite, in Champions e in campionato, e dobbiamo restare concentrati". Leggi i commenti I commenti dei lettori 
MILANO – Quarta sconfitta nelle ultime sei giornate, ancora a zero punti contro le big. Vincenzo Montella prova a guardare le note positive della sconfitta contro la Juventus. “Credo che abbiamo giocato nettamente alla pari, la partita poteva essere sbloccata da una parte o dall’altra, ma la differenza stasera l’ha fatta Higuain che si è inventato due gol. È stato un fenomeno in entrambi i casi, è stato svelto a girarsi e ha trovato l’angolo: ha preso il palo esterno e non esterno come Kalinic. È stata una buona partita, per 70 minuti convincente, poi nel finale c’è stata stanchezza, ho tolto un po’ di qualità a centrocampo. Abbiamo tirato anche di più in porta da dentro l’area, creato almeno quanto loro, nel primo quarto d’ora potevamo sbloccarla, loro sono stati più abili e complimenti”. GIOCATO ALLA PARI CON LE BIG – “Spifferi o processi in settimana? Mi aspetto di trovare le motivazioni per vincere in Europa giovedì e la prossima domenica in campionato – ribatte il tecnico rossonero -. La mia è una squadra completamente ristrutturata, in queste 4 partite (i ko contro Roma, Lazio, Inter e Juventus, ndr) tranne che in un quarto d’ora con la Lazio abbiamo sempre giocato alla pari, con l’Inter un po’ meglio, con la Roma 70 minuti. È una magra consolazione, dobbiamo essere più risolutivi, perchè gli avversari sono molto cinici e sfruttano le occasioni. Se ci manca il colpo del campione? Stasera abbiamo preso un palo, avuto occasioni fuori di un centimetro. Di Higuain non ce ne sono tanti”. Argomenti ac milan seriea vincenzo montella Leggi i commenti I commenti dei lettori 
ROMA ALISSON 7 Scava fuori dalla porta una testata di Masina che pareva già dentro. DE ROSSI 5.5 Senza il "regista" Kolarov lancia spesso lungo. Non sempre bene. DEFREL 5 Dzeko gli acchitta l'1-0 ma lui si fa timido. Sbaglia una palla su due e poi si fa male. EL SHAARAWY 7 Una volée mancina che ricorda quelle di un certo Totti: basta? BOLOGNA DA COSTA 6 Con le mani deve toccarla forse due o tre volte. MASINA 6: A un centimetro dal gol: maledice Alisson. PETKOVIC 5 : Non è Palacio e se ne accorgono tutti. Dal 40' st Destro sv: solo tanti fischi. DI FRANCESCO 5.5: In ritardo sulla palla del pari che avrebbe fatto arrabbiare papà. Argomenti as roma bologna calcio serie a Leggi i commenti I commenti dei lettori 
ROMA - Alla Roma piace la Formula uno. Un gol senza subirne, per la terza volta di fila, basta a Di Francesco per prendersi i tre punti. Dopo Kolarov a Torino e Perotti col Crotone, per battere 1-0 pure il Bologna all'Olimpico basta El Shaarawy: che per l'occasione sceglie di unire alla sostanza la forma. Il gol vittoria arriva dopo 33 minuti quando Pellegrini telecomanda un corner verso il secondo palo dove El Shaarawy si veste da Totti e destina all'incrocio dei pali una volée mancina che accende i 33.202 spettatori romani. Per una notte, grazie alla terza vittoria consecutiva la Roma torna a -1 dalla Lazio e -2 dall'Inter. E ha sempre il jolly del match da recuperare con la Samp. Mentre Donadoni deve fare i conti con la terza sconfitta consecutiva, che se non è una crisetta, gli somiglia un po'. Pensare che soltanto qualche minuto prima del vantaggio romanista era stato il Bologna a sfiorare il vantaggio: ci aveva provato Masina, sfruttando un invito morbidissimo di Federico Di Francesco, figlio del tecnico romanista: il colpo di testa del terzino bolognese pareva già dentro, prima che Alisson allungasse una mano alle proprie spalle per tirarlo fuori dalla porta. Nella Roma, il turn over tocca Nainggolan e soprattutto Kolarov, alla prima panchina della stagione: senza la "regia" del serbo, De Rossi cerca soprattutto palle lunghe, Dzeko fa quasi il falso nove venendo spesso incontro. Ma quando si aprono gli spazio Defrel non è abbastanza rapido a sfruttarli. Il Bologna, senza Palacio, cerca Petkovic: che non sia la stessa cosa si vede in fretta, e quando ci prova simulando prende pure un cartellino. L'unica vera palla del pari è quella che Krafth traccia verso Di Francesco junior, in ritardo di un nulla, sufficiente però a impedirgli di dare un dispiacere al papà. Dzeko segnerebbe, ma in fuorigioco (lo segnala l'assistente Mondini, lo conferma il Var): alla fine, invece, chiude la quarta gara di fila in campionato senza segnare. La Roma di oggi, ha imparato a farne a meno. ROMA  (4-3-3): Alisson, Florenzi, Fazio, Juan Jesus, Bruno Peres (25' st Moreno), Pellegrini, De Rossi, Strootman, Defrel (14' st Perotti), Dzeko, El Shaarawy (38' st Gerson) (28 Skorupski, 18 Lobont, 55 Castan, 11 Kolarov, 4 Nainggolan, 21 Gonalons, 14 Schick, 17 Under). All.: Di Francesco. BOLOGNA (4-3-3): Da Costa, Krafth, Gonzalez, Helander,  Masina, Nagy (12' st Falletti), Pulgar, Poli (36' st Donsah), Verdi, Petkovic  (40' st Destro), Di Francesco (34 Ravaglia, 29 Santurro, 6 De Maio, 20 Maietta, 12 Crisetig, 13 Brignani, 11 Krejci, 30 Okwonkwo, 42 Frabotta). All.: Donadoni. Arbitro: Fabbri di Ravenna Reti:nel pt, 33' El Shaarawy NOTE - Angoli: 7 a 5 per la Roma. Recupero: 0' e 4'. Ammoniti: Poli e Pulgar, Helander e De Rossi per gioco falloso, Petkovic per comportamento non regolamentare, Var: 1 Leggi i commenti I commenti dei lettori 
Venti attori, venti voci, venti lettori per un testo: da Piera Degli Esposti a Iaia Forte, da Giulio Scarpati a Stefano Fresi, Micaela Ramazzotti Luca Argentero, Elio Germano, Lina Sastri, tutti hanno risposto con entusiasmo - e senza alcun compenso - alla proposta di partecipare alla lettura completa del romanzo di Gianni Amelio, Politeama – Lettura Concerto , più di 6 ore divise in due giornate, 1 e 2 novembre, alla Casa del Cinema di Roma. "Ho convinto Gianni a lavorare insieme a me a questa impresa – spiega Mario Sesti che ha curato questa iniziativa che fa parte del programma della Festa del Cinema, in collaborazione con Giorgio Gosetti e la Casa del Cinema – perché chiunque abbia letto il suo libro non può non aver immaginato quanto potente ed emozionante possa essere una sua lettura pubblica". Elio Germano e Micaela Ramazzotti, due dei protagonisti dell'ultimo film di Amelio, 'La tenerezza': anche loro parteciperanno alla lettura di 'Politeama' Sullo sfondo dell'Italia del dopoguerra, Politeama è una biografia toccante, romanzesca, palpitante e tragica, proprio come un film, che ha come protagonista un giovane orfano che dalla Calabria arriva attraverso molteplici disavventure a Roma e nel mondo dello spettacolo. Porta con sé una sete d’amore, una diversità e una passione per il canto che sono destinate a scontrarsi con ferocia con la società dell’epoca. “La storia di Luigino non è la mia - dice Amelio - ma ho attinto ai miei sentimenti per raccontarla. Luigino è un passo avanti rispetto al tempo in cui vive. A lui ne succedono di tutti i colori, incontra un mondo sporco, ma risorge e ce la farà”. Il reading sarà accompagnato dalla voce di Tosca. Il romanzo, infatti, ha più di venti capitoli e quasi tutti si aprono con il ritornello di una canzone famosa dell’epoca in cui si svolgono gli avvenimenti narrati: Tosca intonerà ciascuno di questi ritornelli che faranno da transizione tra il passaggio di una lettura all’altra. Ecco i nomi di tutti gli attori (in ordine alfabetico) ma anche autori, intellettuali e compagni di strada, una compagnia occasionale che si è formata per l’appuntamento:Piera Degli Esposti, Nora Venturini, Giulio Scarpati, Giuliana De Sio, Stefano Fresi, Serena Dandini, Roberto Citran, Giulio Scarpati, Iaia Forte, Monica Guerritore, Roberto De Francesco, Lina Sastri, Fabrizio Falco/Marco Messeri, Elio Germano, Micaela Ramazzotti, Enrico Lo Verso, Giuliana De Sio, Francesco Bruni, Raffaella Lebboroni, Luca Argentero, Valentina Lodovini, Massimo Venturiello, Pino Calabrese, Paolo Briguglia, Renato Carpentieri. L’evento, unico per più ragioni - “un film senza pellicola” l’ha definito lo stesso Amelio - si svolgerà alla Casa del Cinema, a ingresso gratuito, l’1 e il 2 novembre a partire dalle 16. La voce di Tosca sarà accompagnata da Giovanna Famulari al violoncello, Massimo de Lorenzi alla chitarra e Ermanno Dodaro al contrabasso. Argomenti festa cinema roma 2017 gianni amelio 
Fitipaldo, Wells, Leuenen, Scrubb, Rich. C’è la firma di tutti sulla vittoria 86-71 di Avellino nell’anticipo serale contro Cantù, a testimoniare un roster valido in ogni pedina e un  gioco di squadra ormai consolidato, assimilato da tutti i giocatori. Proprio come accaduto in  settimana in Champions League, la Sidigas deve assorbire una partenza forte degli ospiti e aspettare con pazienza il suo momento. E per rendere ancor più simili le due prestazioni, anche contro Cantù il quarto che segna il parziale più importante è il secondo. Nel primo la Red October ha sfoderato tutte le armi a disposizione: velocità in transizione, azioni veloci e tanti tentativi da tre per mettere in ritmo i tanti tiratori a disposizione. D’altra parte Cantù è una di quelle squadre che ama correre e giocare a segnare un punto più dell’avversario, preferibilmente con una pioggia di triple, come hanno fatto Culpepper e compagni nei primi deci minuti. La Sidigas, però, è rimasta a contatto rispondendo colpo su colpo, provando anche qualche tentativo da tre più del solito nonostante non sia la specialità della casa (anche perché è quello che lascia la difesa ospite, spesso piazzata con una zona tre-due, e a fine partita saranno 25 le triple tentate). Poi, nel secondo quarto, la Sidigas ha iniziato a guidare le danze, trovando risposte positive in tutti i giocatori. Fitipaldo protagonista con le solite giocate dietro le quinte: chiama schemi, smazza assist in ogni direzione (6 a fine gara) e legge le intenzioni della difesa ospite con un secondo d’anticipo, mettendo granelli di sabbia negli ingranaggi. Al seguito del play uruguaiano, ancora una volta, ci sono Leunen e Rich, a segno con tanti punti in tanti modi diversi (17 e 14). Ma la Sidigas ha fatto la differenza soprattutto sotto canestro. La gara a rimbalzo non ha avuto storia. Gli irpini hanno schiantato Cantù 42-27, prendendo tutte le palle a metà strada, anche in attacco (15 RO), dove ha brillato l’insospettabile Scrubb: l’esterno canadese ha dimostrato grande fiuto per il rimbalzo offensivo, con letture anticipate, senso della posizione e atletismo sopra la media per riciclare possessi considerati già persi (alla fine 15 punti 9 rimbalzi di cui 5 offensivi). Ottimo esordio anche per Ben Ortner. L’austriaco ha frugato nella spazzatura per cavarne ottimi risultati nei 18 minuti in campo: 7 rimbalzi, 4 falli subiti, e grinta da vendere come se fosse un fedelissimo della squadra (anche 5 falli), ma è arrivato ad Avellino 24 ore prima della palla a due. Con un vantaggio in doppia cifra la Sidigas abbassa la tensione e la Red October prova a rifarsi sotto a intermittenza, con la solita pericolosità di Smith, Burns e Thomas. Ma non basta. I biancoverdi riescono ad accendere e spegnere l’interruttore quando serve per ricacciare indietro le avanzate degli ospiti. Il margine di vantaggio si allunga e si accorcia come un elastico senza mai mettere in discussione per davvero i due punti per Avellino. Una vittoria importante per la Sidigas, per dare continuità ai risultati. Ma stavolta il riconoscimento va a coach Sacripanti, che ha scritto un’altra pagina nella storia della società. Tabellini: Sidigas Avellino: Fitipaldo 9, Wells 9, Rich 14, Leunen 17, N’Diaye 5. Dalla panchina: Filloy 10, D’Ercole 0, Scrubb 15, Parlato 0, Mavric 0 Zerini 3, Ortner 4. Red October Cantù: Smith 18, Culpepper 9, Chappell 11, Burns 10, Thomas 14. Dalla panchina: Cournooh 4, Maspero 0, Parrillo 3, Raucci n.e., Crosariol 2. 
ROMA Per fare punti, vale di più una perla di El Shaarawy che un buon Bologna, che esce anche dall’Olimpico a mani vuote, chiudendo una settimana che ne ha ridimensionato la classifica. Delle tre sconfitte consecutive di questi sei giorni, quella contro la Roma è la prestazione migliore: quasi alla pari, sul piano del gioco, troppo sterile davanti per potere ribaltarla dopo la prodezza al volo del Faraone. E allora i punti sono rinviati ancora, sperabilmente a sabato pomeriggio contro il Crotone (mancherà Pulgar, ammonito e squalificato). • FUORI DONSAH E DESTRO Serata di bocciature per Donadoni, con Donsah sostituito da Nagy (alla prima da titolare) dopo il cambio punitivo del finale di primo tempo contro la Lazio, e Destro di nuovo in panchina anche senza Palacio. L’inamovibile delle passate due stagioni è ormai la terza scelta, Petkovic si segnala per qualche buono spunto lontano dalla porta, ma in zona gol non si vede. Per Destro 5’ nel finale, in tempo solo per prendersi i fischi dei suoi ex tifosi. La gara è ben impostata dal Bologna, senza gli affanni visti mercoledì sulle ripartenze avversarie e puntando sui tagli laterali soprattutto di Di Francesco, il più mobile dei tre davanti e anche il primo a tirare in porta, pur senza far paura ad Alisson, al 14’. La Roma cresce e si fa pericolosa quando riesce a coinvolgere tutti i suoi uomini offensivi in azioni ariose, e porta al tiro prima Defrel e poi Dzeko, anche se per Da Costa, che sostituisce l’infortunato Mirante come qui all’Olimpico accadde anche lo scorso anno, non c’è lavoro. Ce n’è invece per Allison che salva su Masina al 31’, anche se con ritardo Fabbri chiama il fuorigioco. (lapresse) • NUMERO DEL FARAONE Le falle il Bologna le mostra però sulle palle da fermo: due corner, e prima ci si dimentica in blocco di Dzeko che tutto solo di testa spreca mandando alto, molto diverso l’esito dello spettacolare – ma, ancora, in solitaria - tiro al volo di El Shaarawy per l’1-0. Il secondo tempo si apre con gli ormai consueti secondi di suspense regalati dal Var, col 2-0 di Dzeko annullato in diretta e confermato in millimetrico fuorigioco al replay. Donadoni con Falletti per Nagy riprova il 4-2-3-1 visto nel finale con la Lazio, l’inerzia della gara non cambia. Difficile creare occasioni per il Bologna, anche se Bruno Peres dal suo lato fatica a tenere la posizione sulla linea dei difensori, e lì i rossoblù provano a costruire. Ma, e non è la prima volta, manca l’ultimo spunto, il guizzo per arrivare in porta e portarsi a casa un punticino. Quello di Palacio, si potrebbe azzardare. (ansa) Roma-Bologna 1-0 Roma(4-3-3): Alisson; Florenzi, Fazio, Juan Jesus, Bruno Peres (25’st Hector Moreno); Pellegrini, De Rossi, Strootman; Defrel (14’st Perotti), Dzeko, El Shaarawy (38’st Gerson). All. Di Francesco. Bologna (4-3-3): Da Costa; Krafth, Gonzalez, Helander, Masina; Nagy (12’st Falletti), Pulgar, Poli (36’st Donsah); Verdi, Petkovic (40’st Destro), Di Francesco. All. Donadoni Arbitro: Fabbri di Ravenna Reti: 33’pt El Shaarawy Note: ammoniti Poli, Pulgar, Petkovic, De Rossi, Helander Argomenti roma-bologna serie a 2017-18 
