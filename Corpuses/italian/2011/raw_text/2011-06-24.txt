TRIESTE - Netto successo 3-0 (25-18, 25-21, 25-20) dell'Italia contro la Corea del Sud nel nono match del primo turno della World league di volley. Si replica domenica a Padova alle 21 (diretta RaiSport 1) e la partita potrebbe consegnare alla nazionale il lasciapassare per la Polonia. Al PalaTrieste tutto facile per la squadra allenata dal ct Mauro Berruto che tiene sempre sotto controllo la gara. Per il gruppo azzurro un'ottima prestazione contro avversari abbastanza modesti. Trascinatore dell'Italia lo schiacciatore Zaytsev (17 punti) in una serata da ricordare coadiuvato da Lasko (13 punti). Buono l'esordio nel sestetto di partenza del centrale Barone, schierato al posto di Birarelli lasciato a riposo. A fare il resto un servizio ficcante che mette in difficoltà la ricezione degli avversari e la netta differenza a muro: undici azzurri contro tre degli ospiti. Per quanto riguarda gli avversari la Corea fa vedere giocate interessanti quando riesce a ricevere in maniera perfetta altrimenti diventa poca cosa. Una nota di merito per Jeon tra i migliori della sua squadra. PRIMO SET - Il primo set scivola via tranquillo 25-18 per li azzurri. Dopo il secondo time out tecnico si vede un'ottima Italia: ingrana una marcia superiore e per i volenterosi coreani non c'è niente da fare. In avvio di set un paio di muri su Savani hanno illuso i nostri avversari. Poi l'attacco della squadra del ct Berruto viaggia a medie stellari: 71 per cento da parte della squadra e Zaytsev è addirittura al 100 per cento, nemmeno un errore. Il set si chiude con un primo tempo di Barone. SECONDO SET - Nella seconda frazione la Corea prova a rimanere attaccata all'Italia anche con attacchi staccati da rete. Ma il servizio profondo e potente dell'Italia coincide con il primo break. Gli azzurri mantengono il controllo. Il palleggiatore Travica in questa fase chiama in causa l'opposto Lasko, il giocatore di origine polacca comincia a spingere forte. Poi cala un po' la tensione e la Corea rientra nel set grazie a una maggiore attenzione in difesa. E così il regista azzurro chiede aiuto ai suoi centrali che rispondono bene: Buti e Barone sono sempre attenti. Comunque il finale non cambia 25-21 per l'Italia. A leggere i numeri è impressionante la differenza a muro 10 a 2 per l'Italia e nel servizio preciso soprattutto di Zaytsev e Travica. TERZO SET - La terza sezione del match vede la squadra di casa rilassata e la Corea che ne approfitta per restare in partita. Servono un paio di giocate spettacolari a svegliare l'Italia e aprire la strada al primo scatto in avanti di Savani e compagni. Nella parte conclusiva il solito Zaytsev ingrana la marcia e spiana la strada verso il successo per 25-20. ZAITSEV: "SIAMO UNA VERA SQUADRA" - E proprio Zaytsev alla fine parla del futuro di questa squadra: "Abbiamo giocato una gran bella partita con grinta e tenacia. Il nostro è un ambiente sereno in cui ci aiutiamo molto. Per raggiungere le squadre più forti dobbiamo ancora lavorare e ci impegneremo tutti i giorni in palestra". BERRUTO: "SEGNALI CONFORTANTI" - Positiva l'interpretazione del ct Berruto: "Ci sono stati segnali confortanti, stiamo crescendo come condizione di squadra. Questo è quello che voglio vedere in queste ultime partite dell'ultima fase per poi poterci concentrare con le squadra considerate più forti". GLI ALTRI GIRONI - Week end cruciale pure negli altri gironi per capire le otto formazioni che andranno in Polonia. La prima squadra a qualificarsi matematicamente è la Russia. Il sestetto guidato in panchina dal ct Alekno contro la Germania perde il primo punto ma mantiene l'imbattibilità e stacca il tagliando valido per sognare un torneo di prestigio. Intanto c'è attesa in casa Trentino Volley per il sorteggio nel mondiale di club in programma domenica a Doha, in Qatar. Oltre alla Trentino BetClic da tenere d'occhi lo Zenith Kazan, squadra russa finalista di Champions league e lo Jastrzebski Wegiel, formazione polacca allenata da Lorenzo Bernardi quarta classificata nelle final four continentali. ITALIA-COREA DEL SUD 3-0 (25-18 25-21 25-20) ITALIA: Travica 4, Zaytsev 17, Barone 6, Lasko 13 Savani 6 Buti 8 Libero: Bari. Rosso, Maruotti. Non entrati: De Togni, Sabbi, Falaschi. Allenatore: Berruto. COREA DEL SUD: Jeon Kwang-In 11, Han Sun-Soo 1, Shin Yung-Suk 11, Choi Hong-Suk 10, Kim Jung-Hwan 2, Lee Sun-Kyu 5. Libero: Yeon Oh-Hyun. Kim Eun-Seo 6, Lee Kang-Joo, Kwak Seug-Suk. Non entrati: Kwon Young-Min, Yun Bong-Woo. Allenatore: Park Ki-Won ARBITRI: Alenezi (Kuw) e Blyaert (Bel) NOTE: Spettatori: 4000. Durata set: 24', 28', 25' per un totale di 1h17' di gioco. Italia: bv 7, bs 10, m 11, e 3. Corea del Sud: bv 2, bs 14 m 3, e 7 SITUAZIONE Pool A: Polonia-Portorico 24/6, 25/6; Usa-Brasile 24/6 25/6. Classifica: Brasile 21, Usa 15, Polonia 12, Porto Rico 0. Pool B: Germania-Russia 2-3, 1-3 (29-27 20-25 17-25 26-28); Bulgaria-Giappone 25/6, 26/6. Classifica: Russia 29, Bulgaria 13, Germania 9, Giappone 3. Pool C: Argentina-Finlandia 3-2 (21-25 25-17 19-25 26-24 15-11), 24/6; Portogallo-Serbia 25/6. 26/6. Classifica: Argentina 22, Serbia 13, Finlandia 9, Portogallo 7. Pool D: Italia-Corea del Sud 3-0 (25-18 25-21 25-20), 26/6 (ore 21 diretta Raisport1); Francia-Cuba 24/6, 26/6. Classifica: Italia 22, Cuba 15, Corea del Sud 10, Francia 4. Leggi i commenti I commenti dei lettori 
Nel quartiere è conosciuto come "Er sòla" E non so se lui sa il perché. Come che sia gli va dato atto che quando chiude per ferie lascia sempre tavolini e ombrelloni a disposizione di tutti. Questo solo per dire che anche "Sgarbatella" chiude per una settimanella A disposizione lascia non la piazzetta virtuale ma quella reale. Che è pure meglio. 
NAPOLI - L'emergenza rifiuti è ormai un caso politico. Il Presidente della Repubblica Giorgio Napolitano ha chiesto al governo un "impegno duro e non di breve durata" sulla questione, mentre la città affoga sotto tonnellate di spazzatura, in un clima torrido. Uno scenario apocalittico, che il sindaco Luigi De Magistris definisce ormai a livelli di emergenza sanitaria, con un'accusa al capo del governo: "A Berlusconi non interessa Napoli", ha detto. Ma il premier si dice disponibile a intervenire e risponde: "Ce ne occuperemo in consiglio dei ministri la  prossima settimana". Parole che aprono un problema nel problema, con l'altolà della Lega. Il ministro Roberto Calderoli è tranciante: "Sulla questione  rifiuti non accetteremo decreti truffa, sennò volano le sedie, lo  abbiamo detto a Berlusconi. Al momento  non abbiamo visto alcun testo, ci hanno solo detto che c'è l'emergenza  rifiuti". Arriva la risposta del premier: "La Lega è contraria al dl? Stiamo lavorando...", dice Berlusconi. De Magistris: "Intervenga il governo" . Dopo le parole di Calderoli, il sindaco di Napoli ( intervista video ) sottolinea l'urgenza di un decreto governativo e torna sull'argomento con una nota-appello: "L'unica  speranza è che il consiglio dei ministri sia convocato il prima  possibile. La città sta vivendo una situazione drammatica e  non può attendere ancora". Aggiunge De Magistris: "La responsabilità adesso pesa sulle spalle del presidente del consiglio e del governo perché i presidenti di Regione hanno dato la loro disponibilità , e perché senza decreto si vanifica il nostro sforzo, impedendo  così anche la possibilità di procedere al meglio con la raccolta  differenziata spinta". "Rischio epidemiologico". Spiega il sindaco: "Il decreto per garantire la transizione  dei rifiuti verso le altre regioni è una priorità per poter scongiurare un rischio  epidemiologico , e difendere la credibilità delle istituzioni e della  democrazia. L'amministrazione comunale ha messo in atto il massimo  sforzo ed ha investito tutte le risorse disponibili per fronteggiare la  situazione, andando ben oltre i suoi obblighi istituzionali e cercando  l'intesa con la Regione e la Provincia. L'ordinanza varata dal sindaco  nasce con tale scopo, tanto che in queste ore il Comune sta procedendo  alla raccolta dei rifiuti 24 ore su 24, mettendo in campo tutti i mezzi e  il personale disponibili". La Procura di Napoli intanto ha aperto un fascicolo, ipotizzando il reato di epidemia colposa. Ci sono alcuni indagati, ed è la seconda inchiesta sul tema dopo quella del 2007-2008. Spiega il procuratore capo, Giovandomenico Lepore: "Abbiamo aperto un fascicolo in considerazione della drammatica situazione attuale esistente a Napoli", e sulla base "delle dichiarazioni di vari esperti, come la professoressa Triassi, sui rischi per la salute pubblica derivanti da ciò che sta succedendo". Una situazione, quella napoletana, che il procuratore sintetizza con l'aggettivo "impossibile". Tensione in città. Proteste e blocchi del traffico in tutta Napoli, dal centro alla periferia. Ad Agnano alcuni cittadini, hanno sparpagliato i rifiuti all'altezza dell'ippodromo, provocando la chiusura dell'uscita della tangenziale in entrambe le  direzioni, successivamente riaperta. Alcuni cittadini hanno portato  l'immondizia lungo la strade del centro storico, in via Foria, Monteoliveto e Sant'Anna dei Lombardi, provocando lo stop della circolazione. Le autorità hanno provveduto a rimuovere i  sacchetti. Scorta armata per i pochi compattatori che hanno trasportato la spazzatura verso i luoghi di trasferimento. FOTO: BLOCCHI NEL CENTRO STORICO - VIA DUOMO Prestigiacomo: "Intervento speciale". "Il governo ha allo studio un provvedimento straordinario per agevolare  il trasferimento dei rifiuti napoletani" annuncia il ministro  dell'Ambiente, Stefania Prestigiacomo, nel corso di una riunione a Roma con De Magistris. Prestigiacomo è intervenuta anche sulla questione dei roghi:  "Chi li appicca compie un delitto contro l'ambiente e la salute dei  cittadini. E' chiaro che i sacchetti di spazzatura per strada ci sono,  ma saranno raccolti nelle prossime ore". Leggi i commenti I commenti dei lettori 
ANKARA - Ultima giornata amara per i colori azzurri, agli Europei Elite di pugilato di Ankara (Turchia). I due pugili capaci di raggiungere la finale, Roberto Cammarelle e Domenico Valentino, si sono dovuti accontentare della medaglia d'argento. Partiamo da Cammarelle, che prosegue nel tabù che lo vuole sempre giù dal gradino più alto del podio nella comnpetizione continentale, cosa riuscitagli invece due volte a livello mondiale ed una all'Olimpiade di Pechino. Nei +91 Kg, il colosso di Cinisello Balsamo si è arreso dopo un match tiratissimo, perso per 20 a 14, al russo Magomed Omarov. Ancora più beffardo l'esito del match di Domenico Valentino nei 60 Kg. Il campione mondiale di Marcianise, del Gruppo Sportivo Fiamme Oro, ha perso contro il turco Fatih Keles. Match terminato pari (17-17): decisiva la preferenza dei giudici, che hanno preferito l'idolo di casa. Si chiude quindi con quattro medaglie la spedizione azzurra. Agli argenti di Cammarelle e Valentino vanno aggiunti i due terzi posti di Picardi e Mangiacapre. Leggi i commenti I commenti dei lettori 
NEW YORK - Al Qaeda non fa più paura? Cambiamole il nome. Dal covo di Abbottabad salta fuori l'ultima verità di Bin Laden. E gli 007 gongolano. Il ricambio della denominazione è il vecchio trucco di tutte le corporation e tutti i partiti in crisi. E figuriamoci dunque se non c'era arrivato un imprenditore e a suo modo anche politico navigato come Osama Bin Laden. Ma il senso della notizia in fondo è un altra: l'uomo dell'11 settembre sapeva che la sua organizzazione non era più capace di colpire e devastare come un tempo. Scriveva lui stesso che non si poteva più affidare a capi "che hanno paura". Piuttosto che interrogarsi su quel fallimento, aveva però preferito concentrarsi sul marketing: come un perfetto manager della capitalistica America che odiava. Quel nome, La Base, non attira più i giovani militanti, ragionava il capo del terrore. E il motivo, per lui tutto intriso di ideologia religiosa, era semplice: il marchio non richiamava più la lotta di tutti i musulmani nella guerra santa contro l'America. Così, nella solitudine della sua latitanza, lo sceicco affidava al suo diario - e alle lettere destinate al vice Al Zawahiri - le preoccupazioni sul movimento. All'inizio la rete si chiamava appunto Al Qaeda Al Jihad, la Base per la Guerra Santa. Ma poi l'abbreviazione dei media aveva fatto perdere quella parola, Jihad. Che fare? Ci vorrebbe qualcosa di più allettante: Osama fa anche qualche prova. E pazienza se all'orecchio occidentale oggi quei nomi appaiano molto meno paurosamente immaginifici di Al Qaeda. Per esempio Taifat al Tawhed Wal Jihad, cioè Gruppo che predica un solo dio e la guerra santa. Oppure Jama'at l'Adat al Khilafat al Rashida, che vuol dire Gruppo per la restaurazione del Califfato. C'è poco da sorridere. Gli esperti antiterrorismo fanno notare anzi un particolare. La preoccupazione di Osama è parallela a quella di Obama. Da quando è arrivato alla Casa Bianca, il presidente ha proibito ai suoi uomini i termini come "guerra santa" o "crociata". Perfino la definizione di "radicali islamici" è stata sostituita con quella di semplici, si fa per dire, "terroristi". Oppure "killer di massa". Il presidente era stato tacciato di esagerare col politicamente corretto: ma evidentemente la preoccupazione di de-ideologizzare, togliere ogni valore religioso alla lotta dei terroristi, è più che fondata. Le indagini sul compound a due ore di auto da Islamabad hanno confermato anche un altro sospetto: Osama era in qualche modo protetto dai pachistani. Sul cellulare del suo corriere - dice il New York Times - ci sono le prove dei contatti con gli Harakat, un gruppo terrorista che proprio i servizi hanno tollerato e quasi allevato. Per le loro azioni più sporche e inconfessabili. 
BERLINO - Giallo ad Aquisgrana, in Germania. Dopo un intero pomeriggio e una serata di angoscia, si è rivelata falsa la notizia del sequestro di un bambino molto piccolo da parte di un uomo che chiedeva un'ingente somma di denaro e minacciava di farsi esplodere con l'ostaggio. Tutto è cominciato intorno alle 15.30, quando qualcuno ha lasciato una lettera all'amministrazione del policlinico cittadino: sono armato, ho molto esplosivo con me, e ho un bimbo in ostaggio, diceva il messaggio. Nelle poche righe scritte a mano e difficilmente leggibili, l'uomo chiedeva il versamento di una consistente somma di denaro e minacciava in caso contrario di farsi saltare in aria insieme al piccolo ostaggio. Secondo le prime informazioni il presunto sequestratore, intorno ai 45 anni, si era asserragliato in un locale dell'enorme ospedale. Un imponente spiegamento di forze dell'ordine ha immediatamente circondato la zona e bloccato tutti gli accessi al nosocomio. "Prendiamo estremamente sul serio il caso", hanno detto i portavoce della polizia. Sono arrivati anche rinforzi dalla vicina Colonia. Ma di fatto non c'era alcuna conferma dell'avvenuto rapimento. In serata l'emittente all news "N-tv" ha rivelato che nessuno aveva denunciato la scomparsa di un bambino, mentre all'interno del policlinico, che conta 6.600 stanze, gli agenti non avevano trovato ancora il minimo indizio e non avevano avuto alcun contatto con il presunto squestratore. E qualche ora più tardi è arrivato il cessato allarme da parte delle forze dell'ordine: "Abbiamo cercato in ogni angolo, ma non abbiamo trovato nulla", ha dichiarato una portavoce della polizia annunciando che il policlinico era di nuovo accessibile. Gli agenti hanno perquisito tutte le stanze di quello che è uno dei più grandi ospedali d'Europa, situato al confine con l'Olanda, ed hanno controllato l'identità delle migliaia di persone che si trovavano all'interno. Le indagini andranno avanti, nella speranza di scoprire il responsabile dell'ignobile messinscena, anche se gli inquirenti al momento non dispongono di elementi concreti. Il policlinico di Aquisgrana effettua ogni anno circa 48.000 ricoveri e dà lavoro a circa 6.000 persone tra le quali 900 medici e 1.250 infermieri. E' una struttura sanitaria di prima importanza nella regione. Aquisgrana, Aachen in tedesco, è una piccola ma vivace città con uno splendido centro storico e un maestoso duomo, dove è conservato il trono di Carlo Magno che da qui regnò sul Sacro romano impero. 
ROMA - E' morto Peter Falk, il "tenente Colombo" dallo sguardo svagato e l'impermeabile spiegazzato, protagonista amato della serie televisiva nata nel 1967 sul canale americano Nbc e diventata un culto in Italia alla fine degli anni '70. L'attore, malato da tempo di Alzheimer, aveva 83 anni. La notizia è stata diffusa dai familiari, che non hanno rivelato la causa della morte, avvenuta ieri notte a Los Angeles. Nato a New York nel 1927, da padre polacco di origini ungheresi e da madre russa, prima di iniziare la carriera artistica Peter Michael Falk aveva lavorato come impiegato dello Stato del Connecticut. Annoiato dalla routine d'ufficio, aveva iniziato a studiare recitazione, facendosi le ossa in teatro a Broadway. A cavallo degli anni '50 e '60 erano arrivate le partecipazioni in serie tv. Ai confini della realtà , Alfred Hitchcock presenta e Naked City . Ma il cinema gli aveva regalato, nel 61, l'indimenticabile ruolo di simpatico malavitoso al fianco del boss superstizioso Glenn Ford: Angeli con la pistola . Quello sguardo un po' così, diventato tratto distintivo dell'attore, era dovuto alla protesi oculare che l'attore portava da quando, a tre anni, gli avevano dovuto asportare l'occhio destro a causa di un tumore. Leggenda vuole che il boss Harry Cohn della Columbia Pictures abbia rifiutato Falk durante un casting dicendogli: "Per gli stessi soldi posso avere un attore con due occhi". Il tenente Colombo era andato ininterrottamente in onda dal '71 al '78 e, visto il grande successo, ne sono stati girati anche dei film per la tv. Falk aveva vinto, grazie al suo personaggio, quattro Emmy Awards come migliore attore. Falk aveva avuto due lunghi matrimoni. Negli anni '60 aveva sposato Alycia Mayo, conosciuta quando erano entrambi studenti alla Syracuse University. La coppia aveva adottato due figli, Catherine e Jackie, e divorziato dopo sedici anni di unione. L'anno dopo la separazione, nel '77, l'attore aveva sposato la collega Shera Danese, che appare in sei episodi della serie televisiva di Colombo. Gli ultimi anni, per Falk, erano stati difficili. Nel 2008 gli era stato diagnosticato il morbo di Alzheimer, la figlia adottiva Catherine ne aveva richiesto, e dapprima ottenuto, la tutela legale. Contro la decisione aveva fatto ricorso la seconda moglie, Shera Danese, cui l'attore, prima che la salute peggiorasse, aveva dato mandato di gestire la sua salute e i suoi affari. 
Viviano al Bologna alle ore 20. Strappato all’ Inter. Un’ ora e mezzo dopo l’ incredibile beffa. Viviano all’ Inter per poco più di 4 milioni. Per un errore nella compilazione della busta, il portiere va al club nerazzurro, che pure, avendoci infilato appena 4.2/4.4 (la cifra esatta si conoscerà solo domani) aveva dimostrato di non crederci. Il Bologna era convinto di aver messo 4.7, e così si preparava a festeggiare una buona operazione, probabilmente ottima. Di salvaguardia di un patrimonio che poi da qui a fine agosto, il club rossoblù avrebbe potuto cedere. Prima opzione la Roma. Invece anziché 4.7 ha di fatto valutato 2.3 la metà. E l’ affare è sfumato in maniera pazzesca, nell’ incredulità della dirigenza rossoblù sfociata subito in frustrazione rabbia. Si va alle buste anche per Albin Ekdal. Il Bologna non ha trovato l'accordo con la Juventus. L'apertura è prevista domattina alle 11. Morleo è stato riscattato (era a metà col Crotone). Rinnovi per Krhin con l'Inter (ma potrebbe andare in prestito) e Cisterni con lo Spezia. Risolto il pacchetto col Parma: Valiani ed Elia restano interamente gialloblù, Pasi e Pisanu sono al 100% del Bologna (Pisanu però dovrebbe andare in prestito proprio al Parma). Rinnovi per Paponi (resta in rossoblù) e Paonessa (era in prestito al Cesena, tornerà al Parma). Torna all'Inter Siligardi: il Bfc ha esercitato il diritto di riscatto, i nerazzurri hanno fatto valere la contropzione. 
