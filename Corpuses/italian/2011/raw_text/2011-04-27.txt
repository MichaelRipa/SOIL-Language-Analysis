
WASHINGTON - "Non so esattamente quanto tempo passerà prima dell'inizio di una stretta monetaria, dipenderà dallo scenario economico". Lo ha detto il presidente della Fed Ben Bernanke, dopo che il Federal Open Market Committee aveva ribadito che i tassi resteranno "a lungo eccezionalmente bassi". Secondo Bernanke il cambio di rotta della Fed dipenderà "dall'inflazione sottostante e dalle stabili aspettative di inflazione. Quando queste condizioni saranno violate o quando ci allontaneremo da queste condizioni, allora sarà il momento di una stretta". L'annuncio è arrivato in contemporanea con la diffusione delle nuove stime della Banca centrale americana sulla crescita dell'economia  statunitense. Stime che la Fed ha rivisto al ribasso, mentre ha alzato quelle sull'inflazione. Al tempo stesso  però, la Banca centrale Usa ha stimato un miglioramento del  mercato del lavoro. Per quanto riguarda il Pil, la Fed prevede ora, per  il 2011, una crescita tra il 3,1 e il 3,3%. A gennaio la stima era  invece di un aumento tra il 3,4 e il 3,9%. Per quanto riguarda  l'inflazione, l'istituto guidato da Ben Bernanke prevede per quest'anno  un valore tra il 2,1 e il 2,8% rispetto alla precedente stima basata su  un valore tra l'1,3 e il 1,7%. Per il 2012, la crescita attesa è tra il 3,5 e il 4,2%, rispetto alla  previsione di gennaio basata su un Pil in progresso tra il 3,5 e il  4,4%. L'inflazione attesa invece è tra l'1,2 e il 2%, rispetto alla  precedente stima basata su un valore tra 1 e 1,5%. Il tasso di  disoccupazione, sempre per il 2012, è stimato tra 7,6 e 7,9%, rispetto  alla stima di gennaio basata su un valore tra 7,6 e 8,1%. Bernanke ha poi chiarito che la formula "manterremo i tassi eccezionalmente bassi per un periodo prolungato", significa che ci vorranno "almeno altri due vertici del Fomc prima di agire, anche se sfortunatamente l'utilizzo di una terminologia così vaga sta a significare che non sappiamo quanto veloce dovrà essere la nostra risposta. Per cui faremo del nostro meglio per comunicare il nostro punto di vista, che dipenderà interamente dall'andamento dell'economia". E in questo obiettivo di comunicazione rientra proprio il senso della conferenza stampa convocata oggi (evento mai accaduto subito dopo una riunione della Fed), la prima di una serie di quattro annunciate dai vertici della Federal reserve. "Sono un sostenitore del fornire informazioni, siamo diventati molto  trasparenti, abbiamo fatto progressi e dobbiamo continuare a seguire  questa strada", ha affermato Bernanke. Il senso del messaggio mandato oggi dal presidente della Federal Reserve è che la ripresa procede a un "ritmo moderato", con il mercato immobiliare "depresso" e un tasso di disoccupazione alto anche se in "graduale miglioramento". Il piano da 600 miliardi di dollari per l'acquisto di titoli di stato, ha assicurato inoltre il numero uno della Fed, andrà avanti e chiuderà come previsto in giugno. Inoltre, ha segnalato ancora Bernanke, l'inflazione ha rialzato la testa: negli ultimi mesi è aumentata, ma il rialzo delle commodity avrà un impatto limitato, anche se il caro-carburanti non è una buona notizia per la ripresa perché riduce il potere d'acquisto dei consumatori. La priorità per l'economia americana, ha concluso il presidente della Fed, è risanare i conti pubblici. Il downgrade delle prospettive da parte dell'agenzia Standard & Poor's "non ci dice nulla di nuovo", ma può essere un incentivo. 
SIENA - Un avvio da gelare ogni sogno. Partendo da quello la Montepaschi vince e allunga a 10 punti in classifica il margine su Cantù seconda. Siena grazie a un primo quarto da sogno (e non solo a quello), ha dunque vinto 81-64 su una buona Benetton il recupero della 26/a giornata, non disputata dieci giorni fa per l'impegno trevigiano in Eurocup. Siena ha un po' di testa all'Europa (è attesa venerdì della settimana prossima dalla semifinale di Eurolega col Panathinaikos a Barcellona) ma questo non le impedisce di chiudere con un +17 sull'ultima squadra che aveva espugnato il parquet toscano, un anno fa, la Benetton, appunto. Miglior realizzatore per la Montepaschi un Bo McCalebb da 15 punti, sulla via del pieno recupero dopo la frattura al piede che lo ha fermato due mesi e mezzo, affiancato dai 12 punti di Lavrinovic. In casa Benetton, che dopo l'avvio disastroso è tornata in partita, migliore in campo è invece Stefan Markovic con 16 punti, dopo una botta al ginocchio che in avvio sembrava escluderlo dal match. Il primo strappo alla partita la Montepaschi lo dà in un avvio che la lancia fino a 23-6 massimo vantaggio all'inizio del secondo quarto, dopo un primo periodo in cui costringe la Benetton a sette palle perse e a sbagliare 12 dei 14 tiri tentati. Lavrinovic e Rakovic dominano contro i lunghi trevigiani, mentre Hairston, Jaric e Aradori trovano le accelerazioni per il parziale che condanna i troppi errori offensivi dei veneti. Markovic e la difesa a zona però ridanno ossigeno a Treviso, frenata da un attacco inefficace dal rientrare oltre il 29-19 prima del riposo. Ma è la strada giusta per  Repesa, che ancora con la zona toglie certezze all'attacco senese: il 10-2 con cui torna dal riposo permette alla Benetton, ancora guidata da Markovic, di riaprire la partita sul 41-38 al 24'. E' qui che Siena mette il bavaglio ai veneti, tenuti senza canestri dal campo per sette minuti, durante i quali subiscono un parziale di 14-2 (60-45 al 33'), che è solo l'inizio del 22-6 che spinge la Montepaschi fino al 68-49 che al 36' sancisce la fine del match. MONTEPASCHI SIENA-BENETTON TREVISO 81-64 (20-6, 39-26, 54-45) Montepaschi: McCalebb 15, Hairston 9, Carraretto 7, Rakovic 8, Lavrinovic 12, Kaukenas 7, Ress, Michelori 4, Severini, Jaric 7, Stonerook 3, Aradori 9. Allenatore: Pianigiani. Benetton: Repesa ne, Cazzolato ne, Smith 4, Markovic 16, Skinner 5, Bulleri 3, Nicevic, Motiejunas 9, Gentile 13, Peric 9, Wojciechovski, Brunner 5. Allenatore: Repesa. Arbitri: Cerebuch-Taurino-Bettini. Note: tiri liberi Montepaschi Siena 18/21, Benetton Treviso 14/20. Usciti per cinque falli Kaukenas. Leggi i commenti I commenti dei lettori 
"Dust", polvere. Sarà la proiezione in anteprima del documentario realizzato da Niccolò Bruna e Andrea Prandstraller - una finestra sul processo in corso a Torino, con digressioni in Brasile e in India, con i volti di persone che non ci sono più a guidare il tragico racconto  - uno dei momenti più forti e emozionanti delle iniziative in programma oggi, 28 aprile, per la Giornata mondiale delle vittime dell'Amianto, con appuntamenti sotto la Mole e a Casale Monferrato. Il film verrà presentato al Teatro municipale della città simbolo della strage dell'Eternit, dopo il silenzioso corteo serale che si concluderà davanti all'ex stabilimento. Sempre a Casale, alle 10 e alle 16, due tavole rotonde metteranno a confronto relatori locali e ospiti stranieri sulla situazione della lotta all'amianto e sul maxiprocesso che si sta avviando al rush finale. All'Accademia delle scienze di Torino, domani alle 9.30, sarà il direttore generale dell'Inail ad aprire i lavori di "A che punto è la notte", convegno promosso dall'Istituto con l'alto patronato della presidenza della Repubblica. Tra i partecipanti annunciati, il ministro della Salute Ferruccio Fazio. 
NEW YORK - Apple non intendeva conservare i dati sugli spostamenti di milioni di utenti dell'iPhone. Parola di Steve Jobs. Il numero uno della società di Cupertino, assente da tre mesi dall'azienda per malattia, replica personalmente alle polemiche scatenate dalla notizia che l'iPhone teneva in memoria tutti gli spostamenti dei telefonini . "Non seguiamo nessuno. I file trovati nei telefoni, come abbiamo spiegato, erano sostanzialmente creati attraverso informazioni anonime che raccogliamo da decine di milioni di iPhone", dice Jobs in un'intervista telefonica a "Mobilized", il blog di tecnologia del sito di notizie informatiche All Things Digital. E al Wall Street Journal specifica che quando raccoglie dati sugli utenti degli iPhone per garantire una serie di servizi come quello delle cartine geografiche, la Apple non trasmette mai l'ubicazione precisa del telefonino. "Quando una nuova tecnologia fa il suo ingresso", aggiunge il Ceo di Apple, c'è un periodo di "aggiustamento e di insegnamento". "A giudicare dalle cose che stanno succedendo credo che, come settore, non abbiamo fatto un ottimo lavoro nell'istruire. Di conseguenza si è saltati a un sacco di conclusioni sbagliate nella scorsa settimana". Jobs conferma poi che è sua intenzione apportare qualche modifica ai programmini in questione, in modo da garantire ancora di più la privacy degli utenti, e che è pronto a testimoniare al Congresso su questi temi. Un comunicato stampa di Apple afferma che "il motivo per cui l'iPhone conservava così tante informazioni è un problema che abbiamo scoperto e che risolveremo in breve tempo". 
