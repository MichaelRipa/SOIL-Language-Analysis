ROMA - Salvatore Ligresti si è dimesso oggi dal consiglio di amministrazione di Unicredit. Il board della banca ha affrontato oggi il nodo dell'intervento a sostegno delle compagnie assicurative della famiglia. La decisione è stata presa "in relazione all'evolversi delle relazioni di affari di Ligresti con Unicredit". In particolare la decisione è stata presa per evitare conflitti di interesse in futuro. L'operazione di riassetto finanziario della galassia Ligresti porterebbe Unicredit ad entrare nel capitale di Fondiaria Sai con una quota di circa il 7%. Ligresti, si legge in una nota diffusa da Unicredit, "ha ritenuto di rassegnare le dimissioni in relazione all'evolversi delle relazioni d'affari del gruppo facente capo alla famiglia Ligresti con Unicredit". Il consiglio d'amministrazione ha espresso "pieno apprezzamento" e "stima" per "l'alta professionalità e la dedizione profuse dall'ingegnere Ligresti nell'espletamento del suo mandato consiliare". Salvatore Ligresti in Unicredit era amministratore non esecutivo e indipendente e non faceva parte dei comitati consiliari. L'accordo tra il gruppo Ligresti e Unicredit prevede anche alcune modifiche al contratto di finanziamento sottoscritto tra Premafin, l'istituto di Piazza Cordusio e le altre banche finanziatrici il 22 dicembre 2004, successivamente integrato e modificato da ultimo il 22 dicembre 2010. Tali modifiche "richiedono, per il relativo perfezionamento, l'approvazione da parte delle banche finanziatrici". Lo si legge in una nota. L'accordo è poi "condizionato alla conferma - si aggiunge -, entro il 30 giugno 2011, da parte di Consob di assenza di obblighi di Opa su Fondiaria-Sai a fronte dell'esecuzione del medesimo e all'ottenimento, sempre entro la medesima data, dei necessari waiver ai sensi del contratto di Finanziamento". 
"Se la zona della Maddalena verrà dichiarata zona militare, io mi dimetto". Mette le mani avanti il sindaco di Chiomonte, Renzo Pinard. Se è vero che nessuna decisione è stata presa è altrettanto vero che l'ipotesi che la "presa di Chiomonte" sia affidata ai militari in valle, e non solo, circola da tempo. "Le grandi opere, condivise o no  -  spiega - non si possono fare militarizzando il territorio. Siamo in Italia, non sotto una dittatura e misure di questo tipo non si applicano a una democrazia occidentale". Quella di Pinard è una protesta "contro il sistema che pare non voler più cercare il confronto". "Il sindaco è di tutti: se io mi dimetto arriverà un commissario e sarà tutta un'altra cosa" avverte Pinard secondo cui chiudere la partita militarizzando il territorio è "sintomo di paura e sarebbe una sconfitta". Dello stesso parere anche il primo cittadino di Sant'Antonino di Susa e consigliere  provinciale di Sel, Antonio Ferrentino, secondo il quale la militarizzazione "si può fare per il G8 non per lavori che dureranno dieci anni". Per il presidente dell'Osservatorio, Mario Virano, quello del sindaco è un pensiero prematuro e ingiustificato: "A me non risulta che siano allo studio misure di questo tipo, ma è chiaro che è una questione di ordine pubblico ed è gestita da altri soggetti" precisa il commissario. Si tratta invece di un'ipotesi realistica per il parlamentare del Partito democratico Stefano Esposito secondo cui "da una parte dei No Tav non c'è volontà di confronto: a fronte di annunci di opposizione e sabotaggio contro l'avvio dei cantieri, è chiaro che lo Stato deve ristabilire la legalità e il metodo migliore è la gestione militare". Di parere opposto il suo compagno di partito Nino Boeti per cui si tratterebbe di "un provvedimento incomprensibile perché l'obiettivo è ancora creare un dialogo con il territorio e non alimentare lo scontro". "Misure eccezionali sarebbero l'estrema ratio  -  commenta il vice coordinatore del Pdl Agostino Ghiglia  -  Ritengo che la legge ordinaria sia al momento sufficiente, ma è chiaro che i cantieri devono partire, con tolleranza zero contro dissenso illegale". Misure più drastiche non spaventano però la controparte No Tav che si dichiara "non intimidita da quella che sarebbe una grave aggressione alla valle di Susa" e  "che  -  aggiunge il Comitato di lotta popolare  -  autorizzerebbe il nostro popolo alla difesa". Si augura di non dover arrivare alla militarizzazione l'assessore regionale Barbara Bonino: "Molto dipende dall'atteggiamento che avranno i Movimenti, ma credo sia molto meglio cercare il confronto costruttivo" sottolinea. In questo senso la Regione sta anche lavorando a un allargamento della partecipazione del fronte degli amministratori No Tav al tavolo istituzionale di Palazzo Chigi, dato per imminente ormai quasi un mese fa, ma ancora da programmare. "Rispetto all'impostazione iniziale, che prevedeva al tavolo un solo sindaco dissidente  -  spiega Bonino  -  stiamo valutando di invitarne 4 o 5 in modo che sia chiara la linea del confronto". In ogni caso, la nuova impostazione non "salva"  la Comunità montana, per la quale nemmeno con questa apertura di credito verrà aggiunto un posto al tavolo con il Governo. 
«La soluzione arriverà presto», annuncia la soprintendente Lorenza Mochi Onori. «La chiusura del parco della Floridiana è solo momentanea». La Soprintendenza per i Beni artistici e storici — che si è vista tagliare dal ministro Sandro Bondi i fondi per la manutenzione del parco ed ha dovuto chiudere i viali per impedire che fosse messa a rischio la pubblica incolumità per la caduta di alberi (un eucalipto si è sradicato la scorsa settimana e solo il caso ha voluto che non ci fosse nessuno nelle vicinanze) — ieri è stata contattata da Comune e Regione. Sia Palazzo San Giacomo che Santa Lucia sono pronti a collaborare per supplire alle mancanze del ministero. GUARDA LA VILLA SBARRATA «Grazie a una positiva collaborazione interistituzionale si potrà al più presto procedere alla cura necessaria delle piante e consentire nuovamente ai cittadini di Napoli di godere di questo straordinario patrimonio», si legge in un comunicato del ministero che arriva in serata. Che parla anche di «speculazioni politiche, del tutto strumentali alla campagna elettorale». E promette presto la riapertura. Ma stiamo ai fatti: trecentomila euro all’anno era lo stanziamento per la manutenzione del parco. Venuti meno questi fondi, nessuno si occupa più della pulizia o della vigilanza, della potatura del verde o del controllo sulla tenuta degli alberi d’alto fusto. E la Floridiana è stata chiusa al pubblico. «Già oggi — racconta la direttrice del parco e del museo, Luisa Ambrosio — sono venuti per un sopralluogo i tecnici della Regione. L’ente ha i mezzi finanziari per intervenire, ma mancano gli strumenti. Il Comune, invece, gli strumenti li ha». Ed allora bisognerà unire le forze. L’assessore comunale all’Ambiente, Gennaro Nasti, ha fissato per oggi una riunione per fare il punto della situazione e organizzare un intervento. «Siamo pronti a fare la nostra parte», afferma. Ed anche il sindaco Iervolino ha chiesto ai suoi uomini di farsi in quattro per giungere ad una soluzione. Il Comune in passato si era fatto carico della manutenzione del parco e della vigilanza di alcune zone dei giardini. Ma la nuova soprintendente Mochi Onori non aveva, ad ottobre, rinnovato la convenzione firmata da Nicola Spinosa nel 2003. Consegnando la villa all’incuria e condannandola, di fatto, al degrado. Contro il quale, dopo la denuncia di Nasti, scende in campo anche la Regione: «Il mio assessorato — afferma l’assessore all’Agricoltura Vito Amendolara — intende contribuire alla tutela e alla messa in sicurezza del patrimonio naturalistico della villa. In un momento di grandi ristrettezze economiche diventa fondamentale la cooperazione tra le pubbliche amministrazioni per una strategia integrata di gestione del territorio; in questo caso, per restituire alla fruizione dei cittadini una delle poche aree verdi metropolitane». E farlo in fretta: per sabato sono già due le manifestazioni organizzate dai Verdi e dal Comitato valori collinari alle porte della Floridiana per protesta contro quei cancelli chiusi. E mentre i verdi chiedono le dimissioni della soprintendente, il delegato provinciale di Assoutenti, Antonio di Gennaro, rispedisce al mittente l’ipotesi di far pagare un biglietto per l’ingresso al parco (e usare i soldi per la manutenzione che il governo ha tagliato). Intanto ieri centinaia di cittadini si sono visti negare l’accesso al giardino. La protesta cresce sul web e tra gli abitanti del Vomero, ed anche il candidato sindaco Luigi De Magistris ha voluto dire la sua: «La Floridiana non deve essere chiusa: il ministero dei Beni culturali ha il dovere di farsi carico economicamente». E Legambiente: «È solo l’effetto dovuto a ritardi e tagli che hanno impedito alla Soprintendenza di assicurare la manutenzione del verde». 
BERLINO - Clamoroso strappo della Germania di Angela Merkel e Guido Westerwelle contro i partner della Nato e dell'Unione europea nella crisi libica: Berlino ha annunciato stasera a doccia fredda il ritiro della Bundesmarine, cioè la marina militare federale, dalle operazioni dell'Alleanza atlantica nel Mediterraneo. E alcune fonti e osservatori non escludono nemmeno che la scelta giunga fino alle estreme conseguenze, cioè al ritiro fisico delle due modernissime fregate pesanti della Bundesmarine, della navi appoggio e del personale militare tedesco dal Mediterraneo. E' una decisione di cui politicamente e da un punto di vista diplomatico e geopolitico possono rallegrarsi soltanto la dittarura cinese, che col suo non appoggio alla no-fly zone delle Nazioni Unite ha cercato di rafforzare la sua offensiva per il controllo delle materie prime in tutta l'Africa e il suo ruolo di assertiva superpotenza, e la Russia di Putin che definisce "crociati" i piloti Nato che con i loro jet fermano i Panzer di Gheddafi in marcia verso le città per massacrare i civili e gli insorti. Il "nyet" quasi da Urss brezneviana della Germania di centrodestra alle operazioni congiunte delle potenze Nato per imporre la no-fly zone in Libia e salvare i civili e i ribelli assume dunque forme sempre più estreme. Fin dalla settimana scorsa, la cancelliera Angela Merkel (Cdu, democristiana) e il vicecancelliere e ministro degli Esteri Guido Westerwelle (Fdp, liberale) avevano spiegato che la loro coalizione di centrodestra vede con troppa preoccupazione i rischi della missione, e che quindi non solo si è astenuta per questo motivo  -  insieme a Cina e Russia  -  al voto sulla risoluzione sulla no-fly zone al Consiglio di sicurezza delle Nazioni Unite, ma soprattutto non avrebbe partecipato alle azioni francesi, britanniche, americane, italiane e di altri paesi Nato contro le armate massacratrici di Gheddafi. "Ora forse qualcuno capirà che avevamo ragione", ha detto in sostanza Westerwelle, non senza saccenza. Lo stesso atteggiamento con cui domenica, dopo aver confermato la non partecipazione tedesca a missioni in cui i piloti italiani, britannici, francesi, americani, danesi rischiano la vita, aveva consigliato ai paesi della coalizione di "non impantanarsi in una missione lunga". "Mi vergogno per l'atteggiamento del mio paese", aveva scritto ieri sulla Sueddeutsche Zeitung l'ex capo di Stato maggiore (tedesco) della Nato, generale Klaus Naumann. Ancor più duro era stato l'ex ministro degli Esteri ed ex leader dei Verdi Joschka Fischer oggi sullo stesso giornale: la posizione tedesca è scandalosa, la mancanza di solidarietà con gli alleati e con la popolazione civile libica è una farsa assurda. Fischer al governo (1998-2005) decise in nome dei diritti umani la partecipazione militare tedesca all'azione Nato in Bosnia e poi in Kossovo per fermare i massacri delle soldataglie del dittatore serbo Slobodan Milosevic. Oggi la musica è cambiata a Berlino. Spettacolo triste, autofinlandizzazione, appeasement verso chi come Pechino e Mosca appoggia i dittatori e fa affari d'oro specie nell'energia con la Germania. Linea politica defilata da quella degli alleati ma solo annunciandola, senza spiegazioni articolate e ragionate. Ventun anni dopo la caduta del Muro e la riunificazione tedesca che senza il Piano Marshall americano decisivo per la ricostruzione della Germania ovest, senza decenni di protezione  militare angloamericana per Bonn, senza l'appoggio di Bush senior (e la rivoluzione polacca) non sarebbero state possibili, la Germania riunificata e assertiva si dà da sola nuovi standard. Vuole essere potenza mondiale quando chiede un seggio permanente tra i Grandi al Consiglio di sicurezza delle Nazioni unite (e dice che l'Italia invece non lo merita), vuole dettare a tutta l'Unione europea e all'Eurozona i criteri di tagli ai bilanci pubblici e di solidità monetaria, chiede a tutta l'Europa mediterranea ancor più sforzi contro l'immigrazione clandestina, borbotta e mugugna contro l'Europa unita tacendo che nessun'economia profitta più di quella tedesca del mercato unico europeo. Ma quando poi è il momento delle scelte difficili e rischiose, si tira indietro, come una grande Svizzera, un paese che finisce per contare molto meno non solo rispetto a Regno Unito e Francia ma anche all'Italia di Berlusconi. Fonti occidentali, europee e atlantiche sottolineano che il danno arrecato dalle scelte di Merkel e  Westerwelle alla posizione negoziale, all'immagine e alla credibilità della Germania nel consesso delle democrazie è ogni giorno più serio. 
Il voto inquinato e la spregiudicata gestione della cosa pubblica. I favori usati dal Palazzo nei riguardi di parenti ed amici del sindaco. E il legame a doppio filo con aziende dell’agro aversano, con la “benedizione” del leader regionale Pdl Cosentino. Rischia di essere un piccone a sorpresa, nel cuore del centrodestra campano, l’inchiesta del pool Antimafia sulle troppe ombre di Gragnano. Un territorio da ricostruire, anzi da conquistarsi in poche mosse. A cominciare dal meraviglioso e cadente monastero trecentesco di San Nicola dei Miri, per il quale sono stati stanziati circa 14 milioni, e la cui gara è stata vinta dall'impresa Mastrominico: stessi imprenditori, stessa famiglia originaria dell'agro aversano, già comparsa nell'inchiesta delle cricche sulla ricostruzione a L'Aquila. Poi, la pioggia di milioni in arrivo per progetti di riconversione e per 200 appartamenti da far sorgere nelle aree degradate. In mezzo, un Palazzo comunale, quello di Gragnano, sospeso tra società rurale e un'industria eno-gastronomica dall'alto potenziale. E, anche, una brillante coppia di sposi: lei, primo cittadino di Gragnano, lui incidentalmente sindaco di San Cipriano d'Aversa. Per la cronaca. Lei è Annarita Patriarca, figlia di un noto esponente della Dc, Francesco, travolto dalle inchieste sulle collusioni mafiose. Lui è Enrico Martinelli, eletto nuovamente sindaco dopo uno scioglimento del suo comune, poi smentito da una sentenza del Consiglio di Stato. Testimone, in chiesa, di quelle nozze dello scorso autunno tra due fasce tricolori di spicco del Pdl? Naturalmente il leader regionale Nicola Cosentino, ma solo in veste - si tenne a precisare - di involontario cupido. Oltre la cortina rosa e invalicabile degli eventi personali, Gragnano resta un paese attraversato dalle stesse ombre di ieri. Anzi, peggiori. E, stando alle ipotesi della magistratura, sfiorato anche da recenti alleanze tra affaristi locali, zona grigia di camorra e nuove imprese provenienti dalle terre dei casalesi. La Procura di Napoli indaga sull'intreccio di Gragnano. L'ipotesi di reato, dopo gli acclarati casi di brogli che hanno già portato ad alcuni arresti e processi, guarda direttamente al beneficio sui clan, e porta al condizionamento mafioso sul voto. È il pool Antimafia coordinato dal procuratore aggiunto Rosario Cantelmo, con i sostituti Pierpaolo Filippelli e Claudio Siragusa, ad aver aperto una traccia profonda nella recente vita amministrativa del paese dove tutto è cambiato affinché l'essenziale - probabilmente - restasse uguale. La cittadina che fu feudo del senatore Patriarca detto Ciccio 'a prumessa, oggi, dopo innumerevoli rimescolamenti di personaggi, sigle e partiti, è passata alla guida di un sindaco giovane e motivato, ovvero Annarita Patriarca, avvocato del Pdl, proprio la figlia trentenne di quel parlamentare morto nel 2007, a causa di gravi malori, mentre scontava agli arresti domiciliari una condanna a 9 anni per concorso esterno in associazione camorristica. Le lancette sembra abbiano ripreso un cammino noto, da allora? È quello che intende scoprire il pool Antimafia. Il procuratore aggiunto Cantelmo, con i suoi pubblici ministeri e con gli 007 di carabinieri e Guardia di Finanza, hanno già ascoltato oltre 15 persone, per ora nella veste di testimoni. Oltre centoventi ore di interrogatorio registrate. Il quadro che ne verrebbe fuori, stando ad indiscrezioni, è allarmante: riunioni pre-elettorali, rigorosamente a numero chiuso, con la partecipazione di personaggi in odore di camorra. Una montagna di schede duplicate, 1700 su circa 19mila votanti del paese, nell'esclusivo interesse di un cartello vicino ai clan dominanti, quello che fa capo alla cosca Di Martino, il cui capoclan, 'o Lione, è detenuto al regime di carcere duro, il 41 bis. E poi intimidazioni, tentativi di sequestri di persona, persino percosse su chi si rifiutava di obbedire agli ordini dei portavoti. Che le elezioni amministrative del 2009 a Gragnano fossero state truccate, com'è noto, emergeva già da alcune circostanze. Da un lato l'arresto ed i relativi processi per brogli a carico sia dei fratelli Ciro e Luigi Coticelli (hanno patteggiato la condanna a 1 anno e 4 mesi di reclusione, pena sospesa), sia del loro parente eccellente, il presidente del consiglio comunale del paese, Giuseppe Coticelli (per quest'ultimo è alle battute finali il procedimento). Dall'altro lato, ecco affiorare - nell'ordinanza di custodia cautelare di qualche mese fa, relativa ai fermi dell'operazione Golden Goal, ad opera dello stesso pool Antimafia - le intercettazioni che rappresentano il salto di qualità del primo segmento dell'inchiesta. Fabio Di Martino, figlio del boss che guida il clan, durante un colloquio in carcere col genitore 'o Lione, ride e gli spiega come era stato truccato l'esito del voto. "Hanno fatto votare anche i morti. Andavano a prendere le schede... andavi sul Comune". E poi, ancora in quella conversazione intercettata: "Quello 'sto fatto lo mise in mezzo Michele Serrapica (ex sindaco di Gragnano ndr). Lo faceva lui, il fatto di queste schede". Da qui, il lungo elenco di persone ascoltate. I pm interrogano l'ex sindaco di centrodestra Serrapica; l'attuale capogruppo del Pd Michele Inserra; e poi l'avvocato Vincenzo Cirillo, l'ingegnere e funzionario del Comune Titti Correale; il dipendente Aniello Torta, quest'ultimo considerato depositario di molti segreti riguardo le duplicazioni delle schede; Giuseppe Abbagnale e Nicola Galasso, e ancora Antonio Cesarano ed Eugenio Piscino. Numerose circostanze all'esame della Procura. Per esempio, quella volta che l'ex sindaco Serrapica, prima di essere sfiduciato, si rifiutò di ospitare una stazione di distribuzione di carburanti allestita dalla famiglia dei Cosentino, così come chiedeva la Patriarca. Oppure, la volta in cui si è scoperto, carte alla mano, che alcuni parenti della stessa Patriarca occupano una casa colonica con 6mila metri quadri di terreno, in frazione Caprile, pagando appena 15 euro al mese (180 in un anno, da anni). Misteri di un territorio da ricostruire. 

Miracolo all’Olimpico: disertato dal pubblico di Toro e Juve, alle prese con un’attualità molto deludente, questa sera lo stadio sarà quasi tutto esaurito per il Derby SLAncio di Vita, ideato da Michele Riva e organizzato dalla Fondazione Vialli e Mauro, in collaborazione con Juventus, Torino e Comune. Si tifa contro la malattia, a favore della ricerca sulla Sla. Già venduti 18 mila biglietti, ancora disponibili le tribune ovest (20 euro) ed est (15) e pochi tagliandi di laterali (10) e curve (5). La sfida tra le leggende di Juve e Toro sarà diretta dall’ex arbitro torinese Rosetti. Calcio d’inizio alle ore 20.45 (diretta Sky Sport 1): la prima frazione vedrà in campo gli over 35, la seconda gli over 45. Agli ordini di Marcello Lippi ci saranno: Chimenti, Rampulla, Tacconi; Cabrini, Carrera, Cuccureddu, De Agostini, Gentile, Iuliano, Montero, Porrini, Storgato, Torricelli, Tudor, Vierchowod; Bonini, Causio, Davids, Furino, Galia, Marocchi, Marocchino, Mauro, Nedved, Tacchinardi, Tavola, Vignola, Zidane; Grabbi, Padovano, Ravanelli, Vialli e Vieri. Dall’altra parte, Emiliano Mondonico potrà contare su: Bucci, Marchegiani; Annoni, Brevi, Galante, Maltagliati, Mezzano, Mussi, Policano, Rossi, Sottil; Asta, De Ascentis, Fortunato, Fuser, Fusi, Junior, Lentini, Martin Vazquez, C. Sala, Sclosa, Venturin, Zaccarelli; Carbone, Ferrante, Graziani, Muzzi, Pulici, Rizzitelli, Schwoch e Silenzi.  Ad aprire la festa (alle 18.30) i paracadutisti della Sky School Project, alle 19  spazio a Ron e Roberto Vecchioni. Ai cancelli (apertura alle 17) numeri acrobatici degli atletiartisti della Reale Società Ginnastica di Torino. 
