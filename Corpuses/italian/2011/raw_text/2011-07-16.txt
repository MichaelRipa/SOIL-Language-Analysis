Le mamme ossolane scrivono al Presidente della Repubblica, Giorgio Napolitano, per difendere il punto nascite dell'ospedale di Domodossola, chiuso dall'asl lunedì scorso. E' un accorato appello che arriva dalla sala consiliare del municipio di Domodossola, presidiata dalle mamme da ormai dieci giorni. E' la sala storica che nel 1944 vide la nascita del governo libero della repubblica dell'Ossola, nei 40 giorni di libertà che portarono alla cacciata dei tedeschi e dei fascisti. "Questa sala - scrivono le mamme a Napolitano - ha vissuto il palpito della giunta provvisoria di Governo della zona liberata dell'Ossola. Qui sono nati comportamenti e idee che hanno ispirato la nostra Costituzione. Qui sedeva Gisella Floreanini, che ricopriva incarichi di governo quando nel 1944 le donne ancora non avevano diritto di voto". "Respiriamo quest'aria che ci induce ad una lotta civile - aggiungono le mamme - evitando forme di protesta eclatanti come l'occupazione dei binari della stazione. Questa sala ci ha ispirato la volontà di credere in uno Stato democratico e rispettoso. Dalla nostra drammatica esperienza deve nascere un dibattito nel quale siano impegnati non solo coloro che si occupano di sanità, ma anche di turismo, montagna, cultura, e insieme trovino una soluzione per difendere i diritti di chi abita nelle terre alte e vuole continuare a esserne custode". 
Può un piccolo gatto disabile costruire un “legame sociale”, positivo, all’interno di un intero isolato di condomini che si ignorano o tutt’al più litigano per il parcheggio nel quartiere più chic di Torino? Può, ed è successo in Crimea, dove un felino (o più probabilmente una felina, ma nessuno ha mai potuto avvicinarsi abbastanza da stabilirlo) in disgrazia ha scatenato una formidabile gara di solidarietà, che, in seguito, ha dato luogo ad altre forme di aiuto, questa volta tra esseri umani. Tutto comincia due anni e mezzo fa, quando una coppia di mici tra i tanti che abitano il grande caseggiato che affaccia su corso Moncalieri mettono al mondo una nuova nidiata, pronta ad essere nutrita dalle “gattare” dell’isolato, la signora Maria, la signora Marisa e la signora Linda, tra le critiche di chi invece non ama gli animali e vorrebbe espellerli dai cortili. Ma, sorpresa, tra i piccoli ce n’è uno che non riesce a camminare, scivola sulle zampe e fin dall’inizio si mostra in grave difficoltà. Immediatamente scatta la gara: Sciancatino, così lo chiama la custode, viene alimentato mattina e sera con ciotole prelibate. Al punto che, quando per un giorno non si presenza agli appuntamenti fissi, il panico si diffonde tra un portone e una scala, da un telefono all’altro. Accade due mesi fa, e le signore gattofile intervengono immediatamente, girano negozio per negozio munite di descrizione e foto (“avete visto un micio strano, così e così?”) e convocano associazioni animaliste. Tutto inutile, compresa la grande gabbia munita di esche appetitose che, qualche giorno fa, viene collocata nel cortile più in basso dove si immagina che il piccolo felino possa essersi rifugiato per errore. Ma, all’improvviso, le cose si mettono al meglio: il negozio di arredamento chiama quello di parrucchiere, fino a quando il gattino non viene catturato da un garzone arrivato dai Caraibi grazia a una coperta gettatagli addosso al momento giusto. Sciancatino torna a casa, e le signore dei gatti fanno festa, anche se lui, ancora per 24 ore, si nasconde cautamente, ed esce per cena solo l’altroieri. “Gli altri gatti – racconta Caterina Corbascio, psichiatra, gattofila e condomina del caseggiato in questione – lo hanno sempre lasciato mangiare per primo, lo rispettano. Mi colpisce come un animale ‘diverso’ abbia potuto far nascere legami tra esseri umani che, prima, si ignoravano. E che dopo, invece, si aiutano anche quando sono loro ad ammalarsi”. 
BERLINO - Pegah Ahangarani, 27 anni, è una donna, una dissidente e un'attrice che spesso ha ricoperto ruoli sgraditi alla tradizione islamica più intransigente: tre buoni motivi per finire in manette nell'Iran di Mahmoud Ahmadinejad. Secondo il servizio in lingua Farsi della Deutsche Welle , agenti dei servizi segreti iraniani l'hanno arrestata poche ore prima della partenza alla volta della Germania, dove Pegah avrebbe dovuto partecipare a programmi televisivi sulla Coppa del mondo di calcio femminile: "Persone vicine a lei - riferisce il servizio - hanno detto che è stata arrestata. Ahangarani avrebbe dovuto commentare su Deutsche Welle l'andamento della Coppa del mondo". Pegah era già stata una blogger della radio tedesca durante la Berlinale del febbraio del 2009, qualche mese prima di partecipare in patria ai moti contro l'elezione di Ahmadinejad alla presidenza della Repubblica. Gesto che l'ha resa invisa al regime. Di lei non si sa più nulla dal momento in cui chiamò la famiglia per comunicare che era stata arrestata: disse di non avere idea di dove fosse, né di quali reati era accusata. Figlia di due celebri registi in Iran, Jamshid Ahangarani e Manijeh Hekmat, già all'età di 15 anni interpretò il ruolo di una ragazza ribelle in cerca di un fidanzato. Nel giugno scorso era finita in manette un'altra attivista che avrebbe dovuto assistere ai Mondiali di calcio in Germania. Maryam Majd, fotografa e attivista da tempo impegnata nelle battaglie per consentire alle iraniane di entrare negli stadi per assistere agli avvenimenti sportivi, avrebbe dovuto recarsi in Germania per raccogliere materiale per un libro sul rapporto tra le donne e lo sport. Restando al mondo del cinema, l'anno scorso il regista Jafar Panahi era stato condannato a sei anni di carcere e al divieto ventennale di fare film. Stessa durata della pena anche per il suo collega Mohammad Rasoulof. L'attore Rami Parchami, che invece aveva solidarizzato con la primavera araba, è stato arrestato ed è in carcere dallo scorso febbraio. 
Respinte tutte le richieste contrattuali della Fiom ma, al tempo stesso, dichiarazione di comportamento antisindacale da parte della Fiat. E' questo il senso della sentenza di questa sera del tribunale di Torino sulla newcom di Pomigliano.Il giudice, Vincenzo Ciocchetti, ha respinto le istanze della Fiom sul contratto collettivo nazionale di primo livello del 29 dicembre 2010 e sulla contrattazione collettiva aziendale di secondo livello del 17 febbraio 2011 fra Fabbrica Italia Pomigliano e le organizzazioni sindacali. Ciocchetti ha anche dichiarato il "comportamento antisindacale" della Fiat perchè ha determinato, "quale effetto conseguente, l'estromissione di Fiom-Cgil" dal sito di Pomigliano d'Arco. La Fiat impugnerà la seconda parte del provvedimento deciso dal giudice del lavoro di Torino Vincenzo Ciocchetti relativa all'antisindacabilità. "La prima parte della sentenza è motivo di grande soddisfazione mentre la seconda parte è incomprensibile": questo il commento dei due legali del gruppo GFiat, avvocati Raffaele De Luca Tamajo e Diego Di Rutigliano. "La prima parte riconosce piena legittimità delle nuove regole pensate per lo stabilimento di Pomigliano che l'azienda ritiene indispensabili per poter competere in un  mercato sempre più globalizzato. La sentenza - aggiungono i legali - ha riconosciuto la legittimità delle deroghe ai contratti collettivi nazionali e la validità dell'impegno del gruppo Fiat e delle quattro organizzazioni sindacali firmatarie. La Fiom, al contrario, ha il mito dell'intangibilità del contratto collettivo nazionale di lavoro che invece è stato demolito dal giudice". "Al contrario riteniamo la seconda parte della sentenza incomprensibile in quanto contrasta apertamente - dicono gli avvocati - con l'articolo 19 dello Statuto dei lavoratori che sancisce il diritto di rappresentanza sindacale soltanto alle organizzazioni sindacali che hanno sottoscritto il contratto". "La Fiat è stata condannata per comportamento antisindacale e questo è un fatto significativo". Lo ha detto Maurizio Landini, segretario generale della Fiom. "Da tempo - aggiunge - avevamo denunciato che l'esclusione della Fiom dagli stabilimento Fiat era illegittima. Dobbiamo leggere il dispositivo della sentenza, dopodichè valuteremo se avviare delle cause individuali dei singoli lavoratori". 
REGGIO EMILIA - Campovolo, buona la seconda. Il concerto di Luciano Ligabue sei anni fa all'aeroporto di Reggio Emilia era stato tanto ciclopico (165.264 presenze, tre palchi diversi) quanto catastrofico per la pessima acustica che aveva rovinato quasi tutto. Stavolta, fatto tesoro della lezione, tutto fila liscio: un po' meno di gente (120 mila) per precisa scelta degli organizzatori, un solo palco, benché ciclopico, 90 metri di lunghezza, 1100 metri quadri calpestabili, 19 torri altoparlanti per un totale di 200mila watt. Foto Video Palco - Treno - Foto AccampatI 1 - 2 Fotoracconto - Blob - Twitter - Striscioni Ma soprattutto lui, anzi Lui, anzi Lu, come lo chiamano in molti striscioni. Che non  si è certo sottratto all'abbraccio. Anzi, gli è mancato giusto di tuffarsi tra il pubblico. Per il resto - camicia scozzese azzurra aperta fino all'ombelico - non si è negato nulla. Tre ore tirate e filate di concerto, 31 canzoni, un gran tocco del suo repertorio, comprese alcune cose quasi inedite dal vivo, come Anime in plexiglass e In pieno rock'n'roll , "che sono orgoglioso di avere rispolverato". Due inediti scritti nella metà anni Novanta, M'abituerò e Sotto bombardamento (che faranno parte, assieme al terzo inedito Ora e allora , del cd live che sarà ricavato da questo concerto). Si alternano senza cedimenti, anzi sempre tiratissimi, rock elettrico e acustico, con effetti speciali psichedelici e immagini di una telecamera che ficcanasa tra la folla sparati sui 620 metri quadri di schermi. Sul palco si alternano  le tre formazioni della sua vita di rocker, i Clandestino, la Banda e quella attuale, il Gruppo, più il suo produttore Corrado Rustici e Mauro Pagani che ci sta sempre bene dappertutto, come la maionese (e le tre cose acustiche che suona, Ho ancora la forza , Il giorno di dolore che uno ha e Buonanotte all'Italia sono sicuramente i momenti più intensi della serata). Un dirigibile a forma di pesce di 30 per 20 metri che veleggia sulla folla (Liga Zeppelin, commenta qualcuno). Ma il vero spettacolo è stato il pubblico, come capita spesso quando l'adunata è così oceanica. In coda in autostrada (la metà viene da Lombardia ed Emilia Romagna), assiepati in caselli e in autogrill, in piedi e seduti sotto il sole cocente amplificato da un'afa carogna, ustionati sulle spalle e bianchi sotto le braccia, tumefatti di pomfi di zanzare che  -  d'altronde siamo in un aeroporto  -  hanno dimensioni di cacciabombardieri. Eppure, felicissimi. E disciplinatissimi. Qualcuno è arrivato una settimana fa per prenotare il posto ("non mi sento mai alla pari con l'amore che ricevo", commenta Ligabue quando glielo dicono), e nessuno ha provato a rubarglielo. Anzi, i membri del Bar Mario, il fan club, si sono autoregolamentati, dandosi un numeretto progressivo, come per le code in posta, e rispettandolo rgigoramente, evitando ressa e calca. Gli altri hanno fatto a chi arriva prima, ma rispettando le code e i controlli (vietati vetri e lattine, e in molti hanno dovuto abbandonare la Nutella). E poi si sono messi più o meno sotto il palco (60mila erano lì già a mezzogiorno, 20mila ci resteranno domani per una fase di decompressione fatta di incontri, chiacchiere e film), a chiacchierare tranquilli anche se frementi per l'attesa, ascoltando con un orecchio le cinque giovani band che avevano l'incarico di scaldare il pubblico. E soprattutto, esibendo striscioni inneggianti al Liga. Anche con una certa ironia verso il loro idolo, come "Hai chiuso casa?", che ricorda come durante Campovolo del 2005 i ladri ne approfittarono per svaligiargli la casa ("ma stavolta ho messo l'allarme"). O il sarcasmo sull'eterno rivale: "Vasco panchinaro, Liga mediano". E quando gli fanno una domanda sul tema, Ligabue sbotta: "Siamo diversi per pubblico, caratteri, vite, carriere, perché ci volete confrontare? È una gara che nessuno può vincere, e mi spiace che lui viva tutto come un duello, comprese le famose frasi su Facebook contro di me, so che le ha scritte lui. Io l'unica gara la faccio con me stesso". Ma l'evocazione dell'eterno (non) rivale non gli guasta di certo la festa. E festa è, basta vedere il suo viso sul palco mentre attacca Questa è la mia vita , con cui parte lo show che chiude un anno di 600mila presenze nei concerti (più queste) e 400mila copie vendute di Arrivederci, mostro! . Da domani appunto arrivederci. Cioè riposo, almeno per un po', indispensabile per ritrovare l'ispirazione e la forma, "poi tra un paio di mesi mi annoierò e inizerò a pensare a qualcosa di nuovo. Ho una dipendenza da palco, festeggerò l'addio alle scene a Campovolo 15.6 e continuerò a suonare fino a che potrò, anche se si vedrà il pannolone". Ben prima dell'incontinenza, tra novembre e dicembre sono già in vista due appendici di Campovolo 2.0, il cd e il film (in 3D). Per eternare ancor di più le emozioni di questa Woodstock della Bassa. 
MARANELLO - La Ferrari ha colto a Silverstone con Fernando Alonso, quasi a sorpresa, il primo successo stagionale, e ora, dopo una settimana di pausa, è già pronta a cercare conferme in Germania, dove si attende anche una buova prova da parte di Felipe Massa: "Il mio risultato a Silverstone non è stato il migliore possibile - ha detto il brasiliano nel suo diario sul sito delle rosse - ma sono tornato dall'Inghilterra molto incoraggiato dalla prestazione che ha dato la 150° Italia per tutto il weekend". Felipe Massa torna sul quinto posto di Silverstone attraverso il proprio diario pubblicato sul sito di Maranello. PROGRESSI CONTINUI - "Il nostro passo è stato molto migliore rispetto alle aspettative e ciò è dovuto all'eccellente lavoro che ha fatto la squadra, in pista e in fabbrica. Ora penso che possiamo continuare a progredire in questo modo nella seconda parte della stagione - continua Massa - . Torneremo indietro per quanto riguarda la regola sulla gestione dei gas di scarico ma l'idea che il nostro progresso sia dovuto al cambiamento in vigore in Inghilterra è sbagliata. Il nostro progresso è stato dovuto a tutte le novità che abbiamo portato in Inghilterra e non alle regole cambiate". GERMANIA MI PIACE - La prossima gara è in programma al Nürburgring tra una settimana: "E' un appuntamento che mi piace molto. Da quando sono alla Ferrari sono sempre salito sul podio, anche se in tre occasioni la gara si disputava a Hockenheim. Inoltre, ho altri due podi all'attivo al Nürburgring: nel 2006 arrivati terzo, prima volta nella carriera fra i primi tre, dietro Michael e Fernando mentre nel 2007 finii secondo dopo un accesissimo duello ancora con Fernando, allora alla McLaren - spiega il brasiliano - . Il Nürburgring è un tracciato molto interessante, con alcune curve abbastanza insolite, salite e discese e delle curve piuttosto lente nel primo settore. Per quello che abbiamo potuto vedere a Silverstone, penso che saremo competitivi anche in Germania" afferma il paulista. "Il campionato? Ci speriamo sempre. L'ho detto molto spesso ma è un fatto certo: alla Ferrari non molliamo mai, continuiamo a lottare: la cosa migliore da fare è affrontare una gara alla volta. Ora dobbiamo proseguire questo trend sia nel prossimo weekend che in quello immediatamente successivo in Ungheria". Leggi i commenti I commenti dei lettori 
Taranto ce l’ha nel sangue. «Dentro le mie vene scorrono cozze e diossina»  scherza lo scrittore Vito Bruno: «Non ci sono nato nella città dell’acciaio, ma  fra gli ulivi di Crispiano sopravvissiti all’espianto del siderurgico. E poi mio  padre ci ha pure lavorato all’Italsider, quando si chiamava ancora così».  Dev’essere anche per questo che mettere Taranto al centro di un romanzo era  qualcosa che prima o poi sarebbe dovuto avvenire nella vicenda narrativa di Vito  Bruno. È accaduto nel 2009 quando, con Fazi editore, ha pubblicato “Il ragazzo”  che credeva in Dio, da oggi, e fino al 16 agosto, gratis online su bari.repubblica.it per “Lo scaffale  virtuale”. «È stato un po’ come fare i conti con la mia storia personale e  familiare: sono andato a lavare i panni nel Mar Piccolo». Il romanzo, dunque.  «La protagonista principale, intanto, è proprio Taranto nel 2006, quando fu  travolta dal dissesto. Chi anima il libro, invece, è un prete che vive la crisi  della mezza età, comincia a mettere in discussione la propria fede. È un parroco  di periferia che cerca di risolvere i suoi conflitti immergendosi nella sua  gente ed è qui che incontrerà una giovane prostituta deportata dall’Est e sotto  lo scacco della malavita locale». Ma quale città viene fuori dal romanzo? «La  Taranto borghese e quella operaia di chi lavora all’Ilva, quella del  sottoproletariato e dei pescatori come la città asfissiata e corrosa dalle  polveri del siderurgico. Una Taranto che, in sé, racchiude la quint’essenza  delle contraddizioni di un Sud diviso fra la sua bellezza e le rovine  dell’industrializzazione». SCAFFALE VIRTUALE SCARICA IL VOLUME 
ISTANBUL - Deron Williams è un giocatore del Besiktas di Istanbul. E' stato lo stesso play dei New Jersey Nets a postare su Twitter la foto del contratto con tanto di firma. Williams si unirà ai suoi nuovi compagni ad agosto e percepirà 5 milioni di dollari, con la possibilità di rescindere il contratto unilateralmente non appena verrà revocato il lockout della Nba. Il giocatore, ancora sotto contratto per due stagioni con i Nets, è la prima stella Nba ad approdare in Europa dopo la serrata: presto altri campioni potrebbero imitarlo. Leggi i commenti I commenti dei lettori 
