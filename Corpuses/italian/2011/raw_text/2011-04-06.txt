Nuovo, lungo interrogatorio in Procura a Roma per il manager Gianfranco Lande, ritenuto dagli inquirenti l'uomo-chiave dell'inchiesta sulla maxitruffa da 170 milioni di euro a vip e aristocratici romani. Lande, accompagnato dall'avvocato Salvatore Sciullo, ha risposto alle domande del pm Luca Tescaroli, titolare dell'inchiesta. Per il manager si tratta del terzo interrogatorio, dopo quello di garanzia davanti al gip Simonetta D'Alessandro e il primo con il pubblico ministero. Nei precedenti faccia a faccia con gli inquirenti Lande aveva fatto le prime ammissioni in merito ad alcune irregolarità nella gestione dei capitali degli oltre 1.300 clienti di Egp Italia e delle società collegate, affermando tuttavia che gli investitori erano a conoscenza dei rischi legati ai loro investimenti. Non è stata, intanto, ancora fissata l'udienza del Tribunale del Riesame che dovrà decidere in merito alla richiesta di revoca della misura cautelare emessa nei suoi confronti. L'otto aprile, sempre davanti al Riesame, è invece fissata la discussione dei ricorsi presentati dagli indagati contro i sequestri di beni a loro riconducibili effettuati nelle scorse settimane dagli uomini del nucleo di Polizia Valutaria. Sul fronte delle indagini, i magistrati di piazzale Clodio sono sempre alla ricerca del "tesoro" che il gruppo avrebbe trasferito all'estero. A giorni partiranno le rogatorie verso Malta, Regno Unito, Svizzera, Lussemburgo, Jersey Island, Isole Vergini britanniche e Bahamas. 
Sole, cielo blu e temperature vicine ai 30 °C; non è la previsione che tutti sogniamo per la grigliata di Ferragosto, ma sono le condizioni meteo che stiamo vivendo in queste ore e che ci accompagneranno almeno fino alla fine della settimana. Grazie infatti a una vasta area di alta pressione che dalle Isole Britanniche si estende su gran parte del Mediterraneo e dell'Europa centro-occidentale, trovare in questi giorni una nuvola nei cieli del nord-Italia sarà un'impresa piuttosto ardua; solo qualche cirro potrà a tratti velare il cielo tra oggi e domani, ma per il resto prevarrà il sereno e anche i cumuli pomeridiani sui rilievi, le nubi tipiche delle vere giornate estive, saranno limitatissimi. L'anticiclone è poi accompagnato da masse d'aria molto mite che si riscaldano ulteriormente scendendo sul versante subalpino, portando così le temperature su valori decisamente anomali per la prima decade di aprile; questo non solo in pianura - dove tra domani e sabato si raggiungeranno probabilmente i 30 °C soprattutto sulle zone pedemontane, con qualche speranza a Torino di battere il record storico di 29.6 °C registrato nel 1961 - ma anche in montagna dove lo zero termico schizzerà fin oltre i 3500 metri nelle ore più calde rovinando così la neve per le ultime sciate. Un clima, quindi, forse più consono a una gita al mare, dove chi volesse tentare il primo bagno stagionale troverà ancora l'acqua un po' freddina, intorno ai 16 °C in Liguria; proprio il contrasto tra il mare ancora freddo e l'aria più calda potrebbe favorire la formazione di foschie sottocosta nelle prime ore del mattino. L'alta pressione comincerà a indebolirsi da domenica, ma con effetti inizialmente limitati a una maggiore nuvolosità cumuliforme pomeridiana sui rilievi e a un lieve calo delle temperature. 
NIENTE tendopoli all'Arena Rock. La cabina di regia sull'emergenza immigrazione, convocata ieri a Palazzo Chigi, sembra aver messo d'accordo i due litiganti dei giorni scorsi, il sindaco Sergio Chiamparino e il presidente della giunta regionale, Roberto Cota. "Non sarà realizzata nessuna tendopoli", hanno confermato entrambi. Sulla gestione dell'eventuale emergenza a livello locale rimangono le distanze. Alla Continassa era stato montato un centinaio di tende che la protezione civile a questo punto dovrà ripiegare e portare via. Chiamparino, nella veste di presidente dell'Anci, ha aggiunto che "all'Arena si immaginava un Cie, ora con i permessi non c'è bisogno di realizzarlo". Ma aggiunge: "C'è invece un impegno per una gestione e un'accoglienza che coinvolga tutte le Regioni e che sia gestita in modo equilibrato su tutto il territorio. Siamo favorevoli ai permessi di soggiorno temporanei per ragioni umanitarie, ma auspichiamo che l'Unione Europea mandi un segnale per consentirne la circolazione nell'area Schengen". Anche il presidente Roberto Cota pare soddisfatto: "In Piemonte non sono previste tendopoli, né ampliamenti del Cie, né altri insediamenti. Per quanto riguarda i profughi dalla Libia, il Piemonte ha già attivato una collaborazione con le strutture della Caritas. Ci siamo attivati anche per quanto riguarda l'accoglienza dei minori non accompagnati". Il governatore leghista ha poi aggiunto una battuta, ricalcando quella di Bossi, che non mancherà di suscitare polemiche, tanto più nel giorno dell'ennesima tragedia in mare: "L'accordo con la Tunisia è importante per chiudere i rubinetti e svuotare la vasca. L'obiettivo complessivo è quello dei rimpatri". Ma più di 20 mila tunisini avranno un lasciapassare per sei mesi ed è possibile che gruppi arrivino in Piemonte. Che fare? "Si tratta di una fattispecie nuova  -  dice il sindaco  -  non sono profughi, non sono clandestini. Se il numero dovesse crescere è necessario realizzare una rete di assistenza che coinvolga tutto il Piemonte". Cota non sembra prendere in considerazione il problema, mentre il vescovo di Torino, Cesare Nosiglia, sulla "Voce del Popolo", spiega quale dev'essere il modello, lanciando un appello: "Di fronte al dramma dei migranti provenienti dal Nord Africa  -  scrive  -  chiedo alle parrocchie, alle famiglie, alle comunità religiose della diocesi di accogliere questi bisognosi. Già alcune comunità parrocchiali, religiose e aggregazioni laicali hanno indicato la propria disponibilità e la diocesi provvederà a coordinare l'accoglienza". Secondo il vescovo, si tratta di "un doveroso atto di fraternità. La disponibilità è, in un momento difficile come questo, un segnale preciso e concreto di partecipazione della chiesa torinese all'emergenza". 
Anche i cavalli potrebbero soffrire la fame. Il Centro internazionale del Cavallo all’interno del parco della Mandria, fiore all’occhiello nato in epoca di amministrazione Ghigo, finanziato dall’assessorato regionale alla cultura, è in grave difficoltà economica. Tanto che i fornitori di mangime, in attesa da tempo dei pagamenti, minacciano di bloccare le consegne. Carlo Vietti, sindaco di Druento e membro del consiglio di amministrazione del Centro, dice che la situazione è gravissima: "Non sono ancora arrivati oltre 300mila euro di fondi regionali del 2010, nulla del 2011, i debiti con i fornitori ammontano a circa 350mila euro, soltanto 100mila quelli con le aziende di Druento fra i quali i distributori del mangime per i cavalli". Negli ultimi mesi Vietti ha avuto un colloquio con Giuseppe Cortese, responsabile della comunicazione della giunta Cota. La situazione in Regione è nota, gli incontri in assessorato ci sono stati, ma nulla finora si è smosso. «Questo Centro è stato voluto dal centrodestra di Ghigo, ha vissuto con Mercedes Bresso, sta naufragando con Cota», è l’amara sintesi del sindaco, che è anche presidente della Comunità del Parco della Mandria. Tutta colpa della Regione? Certamente no. La situazione è complicata dai mancati finanziamenti degli altri soci. Fatta eccezione per l’Università che versa regolarmente i suoi fondi e garantisce i corsi, racconta il consigliere, sia l’Unione nazionale razze equine, sia la Fise (Federazione italiana sport equestri) hanno fatto mancare il loro apporto. Soltanto l’Unire aveva assunto un impegno per 800mila euro. Anche il cambio al vertice della Fise ha complicato la vita del Centro e le manifestazioni sono annullate. Il Centro vive dunque con il budget regionale, circa 800mila euro all’anno. "È davvero un peccato arrivare su questo baratro", dice Vietti. L’allarme sulle casse a secco dell’assessorato alla Cultura è arrivato ieri durante la conferenza stampa convocata da Mercedes Bresso. L’exgovernatrice del Piemonte ha dichiarato di essere molto preoccupata per la situazione di bilancio che si sta prospettando: «Cota e la sua giunta hanno approvato il bilancio 2010 e il suo assestamento  dice Bresso  La responsabilità di un disavanzo della gestione è solo ed esclusivamente imputabile a loro». Altro motivo d’allarme è la relazione diffusa dalla Regione Puglia. Secondo una simulazione fatta sull’applicazione del federalismo fiscale, il nord perderebbe 350 milioni di euro, che andrebbero alle regioni del sud. E il Piemonte verrebbe penalizzato di dieci milioni di euro. La replica dell’assessore al bilancio Giovanna Quaglia torna ad accusare la gestione Bresso: "Impegni cancellati per 708 milioni di euro a urne ancora aperte, coperture di mutui senza iscrizione sul bilancio preventivo del 2010, fondi statali non reimpostati, tre anni di sovrastima delle entrate e artifizi contabili di ogni genere per cercare di mascherare il disavanzo. Questa è la situazione che abbiamo trovato". 
ROMA  - "Solo cinque minuti perché ci sono le votazioni". Con la fretta incalzante di un esecutivo sempre alle prese con i numeri contati il ministro della sanità Ferruccio Fazio ha presentato la nuova Commissione di vigilanza sulla legge antidoping (376/2000). Tante le frasi di circostanza ("Il doping va combattuto soprattutto alla base, a livello dilettantistico"; "il doping fa male alla salute"; "i farmaci assunti senza motivo terapeutico sono tossici", "la lotta al doping serve anche per garantire la regolarità delle gare e i principio di lealtà", ecc.). Tutti "in fieri" i progetti concreti per contrastare un fenomeno che ormai dilaga nelle palestre e anche fra i giovani sotto i 15 anni. Come provano numerosi fatti di cronaca. E' una Commissione in cui comunque la componente sportiva ha ancora un peso determinante. Il che in uno sport sempre più business e sempre meno terreno di valori, non contribuisce ad uscire dalla spirale controllato-controllore che tanti ritardi ha portato nella lotta al doping. Che è e resta un fenomeno preoccupante se, come dice Luciano Caprino, professore emerito del Dipartimento di fisiologia e farmacologia de "La Sapienza": "Il  75% degli atleti sottoposti a controlli, ammette di fare uso di farmaci". Dal farmaco al doping il passo è breve, come sanno bene gli esperti, ma, in buona sostanza, a fronte dei 2 milioni di euro messi sul piatto per le attività della CVD poco o nulla si sa finora di programmi e attività. Il sottosegretario Crimi ha parlato gruppi di lavoro da formare, di integratori da regolamentare, di campagne educative e formative da impostare. Insomma tutto è ancora molto nebuloso e confuso. E qualcosa di più forse si saprà prossimamente alla presentazione del "Report System" la relazione annuale al Parlamento. Programmata, dicono, per l'inizio del prossimo mese. Intanto, senza voler togliere nulla ai nuovi componenti sulla cui competenza garantisce il sottosegretario Crimi, per certo c'è che la commissione ha perso due personaggi sul cui peso fattivo e sulla cui esperienza e talento tecnico nessuno è in grado di obiettare. E non si capisce perché. "Normale avvicendamento", dice Crimi. Ma che senso ha avvicendare in un settore dove esperienza e competenza specifica hanno un ruolo determinante nel successo delle strategie di lotta? Per il ministro Fazio, folgorato dal ciclismo come Paolo sulla strada di Damasco (lui stesso  -  dicono - è un ottimo cicloamatore), va bene così. Fuori dalla CVD sia il professor Pasquale Bellotti che Sandro Donati, due delle "memorie storiche" della lotta al doping nel nostro paese. Una lotta che passa essenzialmente attraverso una fattiva collaborazione con i Nas (in CVD il cap. Pietro Della Porta), dalle cui indagini dipende tutta l'attività antidoping del mondo sportivo. Per questo, particolare cura era stata posta ai corsi di formazione di corpi speciali dell'Arma, esperti in questo delicato settore. Così, mentre da una parte si è ignorata del tutto la partecipazione degli atleti (prevista peraltro dalla stessa legge...), dall'altra la componente sport-Coni continua ad avere un peso rilevante con ben due esponenti della Federciclismo (il capo della Procura antidoping Santilli e il responsabile della commissione medica Simonetto), oltre al prof. Tranquilli, uno dei massimi dirigenti dell'Istituto di Medicina e Scienza dello sport del Coni. Fazio ha spiegato un po' imbarazzato che se gli atleti lo chiederanno "la porta è aperta; e comunque non è una decisione presa in negativo". Ma la fretta ha impedito di approfondire altri temi. Per esempio: nella CVD ci sono i farmacisti (con il prof. Mandelli, presidente dell'Ordine), ma non ci sono i chimici, quando si conosce bene il ruolo della chimica nel doping e quel poco (o tanto) di buono fatto in passato dalla CVD può essere ascritto anche all'attività dei rappresentanti di questo settore. Come l'inserimento di alcune sostanze dopanti nell'elenco ufficiale della Wada, l'agenzia mondiale antidoping. Una logica difficile da capire. Leggi i commenti I commenti dei lettori 
"Basta chiamare quella fabbrica "ex Bertone". Ormai quello stabilimento l'ha preso in mano la Fiat, quindi chiamatelo col suo nome, Officine automobilistiche Grugliasco. Perché la cosa ci sta danneggiando, facciamo fatica a spiegare ai clienti chi siamo". La presidente Lilli Bertone parla seduta nella sala riunioni di Caprie. È in questo paese della Valsusa che ha sede la nuova Bertone, quella che ha tagliato i ponti con il passato di produttrice di auto dedicandosi al design e alla progettazione. Alla sua destra, l'amministratore delegato Marco Filippa racconta: "La signora Lilli mi ha incaricato di rilanciare l'azienda mantenendola indipendente e italiana. Un obiettivo preciso, che stiamo centrando". La Bertone è rinata dalle ceneri dell'amministrazione straordinaria. A fine 2009 Fiat ha rilevato lo stabilimento di corso Allamano, oggi al centro del dibattito sindacale. Invece Lilli Bertone, la vedova di Nuccio, l'uomo che portò in auge la carrozzeria di Grugliasco, si è presa il marchio ed è ripartita dalla Bertone Stile, la società del gruppo che si occupava di design, rimasta fuori dall'impasse giudiziaria. Oggi, a due anni dall'avvio, ha cinque divisioni (Stile, Ict, Energia, Engineering e Glass), 210 dipendenti e 25 milioni di fatturato consolidato. Non solo: "Per la prima volta  -  racconta l'ad Filippa  -  abbiamo chiuso in utile tutti i bilanci delle nostre controllate. Per quanto riguarda lo stile il nostro giro d'affari è passato dai 6 milioni del 2009 ai 14,5 dello scorso anno. Solo nel primo trimestre abbiamo già 15 milioni di ordini e puntiamo a fatturare 40 milioni a livello di gruppo e a occupare 300 persone". La Bertone ha diversificato e ora lavora al design di auto, ma anche di camion, macchine movimento terra, treni, tram e aerei, e offre servizi informatici (all'Asl di Asti) e di ingegneria. La maggior parte degli affari è "made in China", anche perché l'azienda fornisce quattro dei primi cinque gruppi automobilistici del Paese. Ma nel portafoglio clienti ci sono una big dell'auto tedesca, Fiat Industrial e Ansaldo Breda-Bombardier (per il supertreno Zefiro V300). L'obiettivo, dice Filippa, è "riequilibrare gli ordini, portando i ricavi nei mercati orientali al 55-50% e quelli europei al 40-45%". E la produzione di vetture? "Semmai teniamo gli occhi aperti sulla personalizzazione. È un fenomeno in crescita, perché le grandi case hanno bisogno di piccole aziende che riassemblino le vetture in base alle esigenze del cliente", risponde l'ad. Lilli Bertone, invece, sta lavorando a una fondazione intitolata al marito e per questo ha presentato un'offerta ai commissari straordinari per riappropriarsi delle 90 vetture (tra prototipi e pezzi unici) che compongono la collezione del marito. Il denaro è bastato per acquistarne 84, le altre sei finiranno all'asta. Chi le comprerà? "Chi lo sa? Magari  -  dice Filippa  -  ci sarà una sorpresa". 
BARCELLONA - La risposta al Real del Barcellona arriva subito e la Spagna sogna una titanica semifinale di Champions. 24 ore dopo il poker delle merengues, al camp Nou si disputa una sfida tra primatiste: come il Barcellona anche lo Shakhtar è abituato a vincere. Se in casa il fortino di Guardiola non cade da un anno, sconfitto dai russi del Rubin Kazan nella passata edizione, Lucescu guida una formazione che ha perso 3 volte nelle ultime 44 partite. I numeri danno certezze, sorrette nel primo tempo dal gioco. Il Barcellona va avanti subito, noblesse oblige, con l'astuzia di Iniesta che punisce una corta respinta di Rakitskyi, accorso a sostenere i compagni di linea per un'emorragia mancina. E' appena passato un minuto e 47 secondi. Goleada? Macché... la difesa di Guardiola è sorpresa dal samba brasiliano, in pochi minuti Adriano si divora il gol del pareggio, presentandosi davanti a Valdes, costretto a uscire con i piedi per un corto passaggio indietro di Dani Alves. Porta spalancata per William, che dalla destra cerca di imitare Stankovic, ma è impreciso. Dopo il primo quarto d'ora, un dubbio assale chi assiste: o Guardiola è un sommo profeta, e aveva visto bene, oppure il suo tentativo di tenere tutti sulla corda ("Ho brutti presentimenti" aveva detto) ha avuto effetto controproducente. Lucescu ha ingabbiato bene Xavi, ma la contromossa è efficace. Messi gioca arretrato, quasi da regista offensivo. Sui lati crescono Adriano e Dani Alves, il Barcellona trova equilibrio e le occasioni fioccano. Ma col passare dei minuti lo Shaktar si trova sempre più arroccato, è sui lati che il Barça cresce, Dani Alves diventa protagonista assoluto della partita. E si esalta quando un lancio trasversale del solito Iniesta lo invita a presentarsi davanti a Pyatov: con lo stop a seguire il terzino segna mezzo gol. E lo completa a porta vuota. Il due a zero al riposo sembra ingeneroso nei confronti dell'ospite. Quando Piqué - con furbizia mista a tecnica - infila il terzo pallone alle spalle del lungo portiere ucraino, si pensa che il Barcellona possa accontentarsi. Lo Shakhtar ha coraggio, incoscienza e... calcio. Ma non fa in tempo a riprendere il filo del discorso, e il sogno di una semifinale, quando Rakitskyi sotto misura infila l'1 a 3. La reazione azulgrana è quella di una belva ferita. Palla al centro, Messi fa lo slalomista e trova a rimorchio Keita. Il potente missile che si infila sotto l'incrocio spegne definitivamente le velleità (un po' impertinenti) di Lucescu. Il Barcellona scioglie l'ultimo tassello di tensione e comincia a divertirsi, Alves deborda, Messi non si consuma, Iniesta e Xavi sono i soliti attracchi sicuri, Piqué e Busquets a loro volta crescono. Il quinto gol affonda le ragioni nel rovesciamento della condizione emotiva,  il Barcellona è tranquillo, lo Shakhtar non è più sicuro di nulla, Alves lo sfida e serve l'assist al bacio per Xavi sotto misura. 5 a 1 con un ultimo calo di tensione azulgrana, quando Douglas pesca Luiz Adriano sul lato opposto e il diagonale del giovane centravanti di Lucescu finisce sul palo e tra le braccia di Victor Valdes. Come a dire che la fortuna aiuta gli audaci. Il possesso palla dice 65 per cento per i ragazzi di Guardiola, i tiri indicano un 19 a 6. Il Barcellona, che al ritorno non avrà Iniesta, vede il derby spagnolo di semifinale. BARCELLONA-SHAKHTAR DONETSK 5-1 (2-0) BARCELLONA : Victor Valdes; Dani Alves, Busquets, Piqué, Adriano (dal 33' st Maxwell); Xavi, Mascherano, Iniesta (dal 43' st Afellay); Keita, Messi, Villa (dal 25 st Pedro). All. Guardiola. SHAKHTAR : Pyatov; Rat, Ishchenko, Rakitskiy, Srna; Hubschman (dal 37' st Eduardo), Mkhitaryan; Jadson (dal 25' st Fernandinho), William (dal 30' st Alex Teixeira), Douglas Costa; Luiz Adriano. All. Lucescu ARBITRO : Thomson (Scozia) RETI : 2' pt Iniesta, 34' pt Dani Alves, 8' st Piqué, 14' st Rakitskiy, 15' st Keita, 40 st Xavi. AMMONITI : Iniesta, Rat, Rakitskiy, Fernandinho. Leggi i commenti I commenti dei lettori 
LONDRA - Con un gol del solito Rooney, lo United fa suo il derby inglese d'andata col Chelsea e ipoteca un posto in semifinale di Champions League. Una vittoria pesantissima e storica quella di Ferguson che si toglie la soddisfazione di espugnare Stamford Bridge dopo 9 anni e, contemporaneamente, di far cadere in casa in Europa il Chelsea per la prima volta, in 8 sfide, contro una connazionale. BLUES, EPISODI NEGATIVI - Ancelotti può recriminare comunque per un paio di episodi decisamente sfortunati, entrambi sul finire dei due tempi. Sul primo, al 46', deve solo imprecare la buona sorte: un colpo d'esterno destro di Torres a Cech battuto ha colpito in pieno il palo e poi non è stato ribadito in rete da Lampard che, da pochi passi, ha centrato Evra sulla linea di porta. Per il secondo, al 91', deve prendersela esclusivamente col modesto arbitro spagnolo Mallenco che non ha incredibilmente decretato rigore ed espulsione per un netto fallo a forbice di Evra su Ramires lanciato a rete. FERGUSON, SCELTE DECISIVE - Per il resto, però, la gara a scacchi l'ha vinta Sir Alex, premiato nella scelta di Park al posto di Scholes in mezzo al campo e in quella di Giggs dal 1' sulla sinistra. Il primo ha interdetto meravigliosamente contribuendo in maniera decisiva a creare la superiorità a centrocampo, il secondo ha dato il "la" all'azione del gol-vittoria con uno spunto vecchia maniera (affondo in velocità sulla sinistra), concluso con un assist al bacio per l'implacabile Rooney. ANCELOTTI, CAMBI INEFFICACI - Ancelotti ha invano provato a svegliare i suoi cambiando Drogba con Anelka e Zhirkov con Malouda. La squadra ha faticato a rendersi pericolosa sulle fasce e non è un caso che l'unico vero pericolo van der Sar lo abbia corso su un tiro da fuori di Essien terminato di poco a lato. Insomma troppo poco per far male alla solidissima macchina dei Red Devils che ha sempre dato dimostrazione di avere in pugno la gara. E ora ai Blus servirà davvero un miracolo per riuscire a centrare la qualificazione all'Old Trafford. CHELSEA-MANCHESTER UTD 0-1 (0-1) Chelsea (4-4-2): Cech 6,5 - Bosingwa 5,5 (78' Mikel sv), Ivanovic 6,5, Terry 5,5, A. Cole 5,5  -  Ramires 6, Essien 6,5, Lampard 6, Zhirkov 5,5 (70' Malouda sv)  -  Torres 6, Drogba 5,5 (70' Anelka 6). All.: Ancelotti Manchester United : Van der Sar 6,5 - Rafael 6 (51' Nani 6,5), R. Ferdinand 6,5, Vidic 7, Evra 6,5  -  Valencia 6,5, Carrick 6,5, Park 7 (94' Smalling sv), Giggs 7  -  Rooney 7,5, Hernandez 6 (78' Berbatov sv). All.: Ferguson Arbitro : Undiano Mallenco (Spa) 4,5. Rete : 24' Rooney. Ammoniti : Zhirkov (36'), Ramires (60'), Essien (66'), Vidic (74' - M), Van der Sar (80' - M), Torres (93') Recupero : 1' e 4'. Spettatori : 37.915 Leggi i commenti I commenti dei lettori 
ROMA - A larga maggioranza il plenum del Csm (21 voti a favore) ha approvato il documento che definisce la prescrizione breve una "sostanziale amnistia". Hanno votato no i laici del Pdl, contestando che il Csm possa pronunciarsi su proposte di legge all'esame del Parlamento e senza richiesta del ministro della Giustizia. Non ha partecipato al voto il laico della Lega Matteo Brigandì per non avallare una procedura "illegittima". E immediata è arrivata la nota di stigmatizzazione dei vertici del Popoli della libertà. "Nel momento in cui - scivono Maurizio Gasparri e Gaetano Quagliarello - dai massimi vertici dello Stato provengono appelli alla leale collaborazione fra le istituzioni e al rispetto della distinzione fra i poteri, sorprende l'ostinazione del Csm nel conformare l'oggetto e la tempistica dei propri lavori al calendario dell'attività delle camere, interferendo nel confronto parlamentare già in atto sul contenuto di determinati provvedimenti". Ma il vicepresidente dell'organo di autogoverno non si scompone. "Il Csm - ha detto ai giornalisti - a larga maggioranza ha espresso la sua preoccupazione sulla misura di legge che prevede la riduzione dei termini di prescrizione. Lo ha fatto attenendosi rigorosamente alle proprie competenze senza toccare profili di valutazione di costituzionalità e indicando le ricadute che avrà sul sistema". Dello stesso avviso il Pd. "Il ministro Alfano - dice Donatella Ferranti capogruppo in commissione Giustizia - non può non tener conto del documento del Csm sul processo breve approvato a larga maggioranza. E le polemiche del Pdl sulla legittimità di questo documento sono inconsistenti, è la legge istitutiva del Csm che legittima questo intervento. Adesso è il ministro che deve esercitare i propri compiti istituzionali ed evitare che si realizzi una vera e propria amnistia. Alfano inviti il relatore a fare un passo indietro di ragionevolezza e presenti un emendamento per ritirare  il provvedimento". Leggi i commenti I commenti dei lettori 
