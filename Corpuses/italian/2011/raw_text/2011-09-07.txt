ROMA - Le parole del deputato leghista Alberto Torazzi sono un caso. Ai microfoni di Radio Padania Libera, l'onorevole ha attaccato i magistrati meridionali, che secondo il capogruppo del Carroccio in Commissione attività produttive, favorirebbero la mafia. "Se, oltre ad avere un ministro dell'Interno padano, avessimo anche i  magistrati padani, probabilmente in Padania la mafia non esisterebbe,  perché la nostra magistratura, che è fatta tutta di ragazzi del sud coi  loro burocrati del sud, è un'autentica groviera di informazioni: come fa  uno a denunciare un mafioso se il mafioso, dopo tre minuti, lo sa  perché viene informato da qualcuno, dagli amici?", ha detto il parlamentare. Dopo l'esternazione di Torazzi, un diluvio di polemiche. Il Csm: "Insulto ignobile". Il vicepresidente del Consiglio Superiore della Magistratura Michele Vietti esprime a nome del Csm "piena solidarietà a tutti i magistrati italiani senza distinzioni territoriali" e "condanna unanime". Dice Vietti: "Ci troviamo di fronte a preconcetti assolutamente inaccettabili. Le espressioni utilizzate potrebbero suscitare solo ilarità ma in realtà non debbono essere sottovalutate". Prima del vicepresidente Vietti sulla vicenda si era espresso in apertura di seduta pomeridiana del plenum, il consigliere togato Alessandro Pepe: "Come magistrato e come magistrato del sud in particolare provo grande preoccupazione per l'ignobile insulto ai magistrati meridionali. Tutti i magistrati italiani senza distinzione esercitano con impegno le proprie funzioni garantendo in questo Paese la legalità e il rispetto delle regole". Serracchiani: "Lega razzista". L'europarlamentare del Pd Deborah Serracchiani commenta così la vicenda: " Le parole di certi esponenti della Lega sono un insulto nei confronti di quanti, da tutta Italia, hanno versato il loro sangue per la difesa delle leggi dello stato". Secondo Serracchiani "a fare il gioco della mafia sono proprio coloro i quali incrinano l'autorevolezza dello stato unitario contrapponendogli un deforme feticcio cui hanno dato il nome di Padania".  E Pina Picierno, collega di partito, aggiunge: "Siamo abituati alle sparate della Lega, ma quella dell'on. Torazzi ha dell'incredibile: affermare che i magistrati provenienti dal Sud favoriscono la presenza mafiosa nel Nord Italia significa dimenticare i nomi di tutti i giudici onesti e meridionalissimi che hanno portato sulle proprie spalle i più grandi processi antimafia, a cominciare da Falcone e Borsellino". Li Gotti (Idv): "Ottusità leghista". "Il deputato Torazzi, ha offeso i magistrati del sud che favorirebbero la mafia, augurandosi che ad occuparsi dei crimini, fossero solo magistrati 'padani', confermando il tasso di ottusità e ignoranza che caratterizza ampie fasce leghiste, dimentica tutti i magistrati meridionali uccisi dalla mafia e l'impegno dei tantissimi magistrati che nel sud esercitano il controllo di legalità, rischiando la vita. E' indecente quanto affermato e non ci sono giustificazioni all'offesa" afferma il senatore Luigi Li Gotti, capogruppo Idv in commissione giustizia e in commissione antimafia. Sel querela. Arturo Scotto, segretario di Sinistra ecologia e libertà della Campania, annuncia iniziative legali. "Ci  sentiamo offesi ed indignati come  meridionali e partigiani della legalità", dice Scotto, "pertanto, abbiamo dato mandato  ai nostri legali di querelare il deputato Torazzi. Nel frattempo,  aspettando di conoscere cosa ne pensa il ministro Maroni, - conclude  Scotto - gli invieremo una copia del libro di Nando Dalla Chiesa "il  giudice ragazzino" dedicato a Rosario Livatino, in modo tale che gli si  rinfreschi la memoria". Leggi i commenti I commenti dei lettori 
ROMA - Il via libera è arrivato, come previsto, alla vigilia del direttivo Bce che dovrà decidere se continuare a comprare titoli italiani. Con 165 sì, 141 no e 3 astenuti il Senato ha dato il via libera al maxiemendamento che riscrive la manovra economica. Un sì arrivato, ancora una volta, su voto di fiducia: la numero 49 del quarto governo Berlusconi. Il testo passa adesso, per la seconda lettura, all'esame della Camera dove il disco verde è atteso entro la fine della settimana. Le cifre. Con le correzioni, la manovra è arrivata a un importo complessivo di 54,2 miliardi. Le novità valgono 4,3 miliardi per l'anno prossimo, gettito che arriverà quasi interamente dall'aumento di un punto dell'iva. Tra le novità dell'ultima versione, anche il contributo di solidarietà del 3% per i redditi oltre i 300mila euro e l'anticipo al 2014 dell'avvio graduale dell'aumento dell'età di pensionamento delle donne nel settore privato. Più morbide invece le misure sul carcere per i grandi evasori. Niente sospensione condizionale della pena se sono stati evasi oltre 3 milioni di euro ma solo a una condizione: che l'evaso sia pari al 30% del fatturato. Una norma che Pd e Idv hanno ribattezzato "salva-premier". Indennità parlamentari - Altra novità è la riduzione dei tagli originariamente previsti alle indennità dei parlamentari: "Ai parlamentari che svolgano qualsiasi attività lavorativa - si legge nel maxiemendamento - per la quale sia percepito un reddito uguale o superiore al 15% dell'indennità parlamentare, la riduzione dell'indennità si applica in misura del 20% per la parte eccedente i 90mila euro e fino a 150 mila euro, in misura del 40% per la parte eccedente i 150 mila euro". La versione originaria prevedeva che l'indennità fosse "ridotta del 50% per i parlamentari che svolgano qualsiasi attività per la quale sia percepito un reddito uguale o superiore al 15% dell'indennità medesima". Le associazioni dei consumatori hanno provato a fare il conto degli effetti per le famiglie. L'aumento dal 20 al 21% dell'Iva, secondo il Codacons, costerà 290 euro l'anno, che salirebbero fino a 385 euro per una famiglia di 4 persone, mentre nel mirino della Federconsumatori c'è, in particolare, il rincaro della benzina. Un esborso aggiuntivo di 32 euro l'anno, che sommati agli aumenti registrati da agosto 2010 (440 euro tra costi diretti e indiretti sui carburanti), portano a superare i 470 euro. Le divisioni nella maggioranza. L'umore degli uomi di governo, comunque, non brilla. La manovra di lacrime e sangue non convince fino in fondo il  centrodestra, dilaniato al suo interno sulle diverse ricette da opporre alla  tempesta perfetta dei mercati. Il sottosegretario alla presidenza del Consiglio, Gianni Letta, ha parlato di "momenti amari" che sta vivendo il Paese. Il capogruppo della Lega, Federico Bricolo, durante le dichiarazioni di voto sulla manovra, ha detto: "Oggi la Padania soffre per colpe non sue e non è piu in grado di reggere".  E l'intervista a Repubblica di Pisanu, che ha invocato una soluzione "tecnica" per il futuro del Paese, ha rotto un tabù dentro il Pdl sull'ipotesi di larghe intese. E di questa possibilità ha parlato, per stroncarla, anche il capogruppo del Pdl al Senato: "Non consegneremo l'italia ad un governo eterodiretto da qualche banchiere che ha messo a rischio i soldi dei risparmiatori". E una prova delle tensioni nel centrodestra è anche l'attacco alla presidenza della Repubblica del senatore leghista Castelli, che ha provocato una dura nota del Quirinale. Le opposizioni. Sul fronte delle opposizioni, il numero due del gruppo Pd a Senato Luigi Zanda, ha contestato la scelta della fiducia. E si è rivolto direttamente al presidente Schifani: "Cosa dice su quest'ennesimo voto di fiducia, visto che nelle ultime settimane tante volte lo aveva escluso, addirittura demonizzandolo?", ha detto. E poi ha attaccato il premier: "I governi europei, le opinioni pubbliche, i mercati, i grandi banchieri internazionali conoscono i comportamenti e la natura di Berlusconi. Sanno che le sue follie sono un pericolo per l'Europa ed hanno deciso di opporsi come possono a questo disastro". "Avete sbagliato tutto - ha detto invece il capogruppo dell'Idv, Felice Belisario, rivolto al governo - volete curare un malato che si trova sotto la tenda a ossigeno con l'aspirina". "Questa manovra serve solo a risolvere i problemi della maggioranza", ha invece detto il numero uno dell'Udc al Senato, Giampiero D'Alia. Le proteste. Alle tensioni della  politica si aggiungono quelle sociali. Il sit-in di protesta, iniziato davanti a piazza Navona, è esploso in contestazioni violente, poco prima del via libero definitiva alla manovra. Ci sono stati lanci di bottiglie e fumogeni nel tentativo di sfondare il cordone di sicurezza delle forze dell'ordine davanti a palazzo Madama. A protestare c'erano diverse realtà romane: aderenti ai sindacati Usb e Cobas, movimenti di lotta per la casa, comitati ambientalisti e studenti  di atenei in rivolta. Dopo i tafferugli al Senato, il gruppo di dimostranti si è spostato davanti a palazzo Grazioli, residenza romana del premier, fino a raggiungere Montecitorio. Lì i dimostranti contano di tornare a partire dal 9 settembre, alle nove del mattino, quando la manovra tornerà alla Camera. Leggi i commenti I commenti dei lettori 
HANNO PORTATO (probabilmente) i mattoni della vita sulla Terra. Ma i meteoriti hanno pensato anche a come renderla più bella. Oro e platino sarebbero infatti piovuti letteralmente dal cielo: frutto di un bombardamento di proiettili cosmici avvenuto circa quattro miliardi di anni fa e durato 200 milioni di anni, che ha ricoperto il pianeta con una “doratura” di metalli preziosi. La tesi è suffragata, oggi su Nature, da uno studio delle università di Bristol in Gran Bretagna e di Munster in Germania. Il dilemma da risolvere era come mai l’oro con cui ci orniamo comunemente sia rimasto così a portata di mano, sulla crosta terrestre, in quantità centinaia di volte superiori rispetto a quanto previsto dalle teorie scientifiche. La maggior parte dei metalli preziosi infatti è precipitata insieme al ferro fuso nel cuore del pianeta quando le sue rocce erano ancora liquide e calde. Se fossimo in grado - scrivono i ricercatori Matthias Willbold e Thorsten Kleine - di scendere a 3mila chilometri di profondità, raggiungere il centro della Terra e recuperare tutto l’oro e il platino che vi sono depositati, potremmo ricoprire la superficie del pianeta con uno strato spesso quattro metri. Dobbiamo invece accontentarci di quel poco che ci è piovuto sulla testa durante la tempesta di meteoriti tardiva (circa 200 milioni di anni dopo la formazione della Terra e 650 milioni di anni dopo la formazione del sistema solare), che ha regalato una patina dorata a un pianeta abbastanza freddo e solido da trattenere in superficie la manna piovuta dal cosmo. Una volta precipitati sulla Terra, i metalli preziosi sarebbero stati catturati dai moti convettivi del pianeta, disegnando quei “filoni” di cui oggi andiamo a caccia. Il fatto che la doratura della Terra sia tutt’altro che uniforme ha permesso ai ricercatori di dimostrare la loro teoria. In Groenlandia, in una regione chiamata Isua, la coppia di scienziati ha prelevato dei frammenti di roccia di 3,8 miliardi di anni fa rimasti immuni dalla tempesta di meteoriti. I due ne hanno analizzato la composizione chimica con una precisione record (utilizzando due isotopi del tungsteno) e hanno messo a confronto la mappa dei suoi elementi con la mappa degli elementi di una roccia “benedetta” dai meteoriti preziosi. La differenza degli ingredienti è stata tanto netta da confermare la tesi della pioggia dorata. Fra i 20 miliardi di miliardi di tonnellate di materiale che piovve sulla Terra con i meteoriti di quattro miliardi di anni fa (compagni di viaggio dei “proiettili” che hanno butterato il viso della Luna) solo una piccola quota sarebbe stata però ricca di platino e oro. Ecco perché la doratura del pianeta oggi non è ben distribuita, e alcuni paesi si ritrovano ad aver ricevuto dal cielo più manna degli altri. 
ROMA - "L'India non smetterà mai di essere vittima del terrorismo. Perché non può rinunciare al suo Dna. Che è quello che ne fa una società aperta, una democrazia porosa, dove il controllo della polizia è basso e la libertà di movimento altissima". A parlarci al telefono dalla sua casa newyorchese è lo scrittore indiano Suketu Mehta che, proprio nel suo romanzo più famoso, Maximum City . Bombay città degli eccessi (Einaudi), un magistrale reportage sulla più caotica metropoli del Subcontinente, ha ben descritto quella porosità della società indiana di cui parla. Tre anni fa, gli attentati di Mumbai . Due mesi fa, bombe nella capitale economica . Oggi, in quella politica . Davvero l'India non può fare nulla? "Purtroppo molto poco, almeno finché il Pakistan continuerà ad essere uno Stato fallito, in guerra civile, in cui varie forze in lotta tra loro per il potere sono accomunate solo dall'odio per l'India. Che viene usata come target dai gruppi terroristici per emergere in questo scontro interno. Colpire l'India li premia. Le bombe indiane sono un effetto collaterale del caos pachistano". Lei, quindi, dà credito alla rivendicazione degli islamisti Harkat-ul-jihad al-islami? "Non si hanno prove certe ancora e non amo fare speculazioni su certi temi. Certo è che molti attacchi sul suolo indiano sono stati quantomeno progettati con l'aiuto di elementi pachistani". Come quello di Mumbai del 2008, 164 vittime, che non sembra aver insegnato all'India una lezione sulla sicurezza. "Assolutamente no, l'attentato dimostra che persistono gravi lacune nella sicurezza del Paese. Lo Stato è incapace di prendersi cura di sé stesso e dei suoi cittadini. Aveva promesso di potenziare l'intelligence, di investire di più per proteggere il suo territorio. Eppure è non stato fatto nulla in questi tre anni. Sul posto dell'ultimo attentato non c'erano neanche telecamere a circuito chiuso, e stiamo parlando dell'Alta corte di Delhi, non di un mercatino". Ma il governo ha preso a stanziare fondi cospicui  per la sicurezza. Che fine fanno? "Il problema sta in quello che gli indiani chiamano "red tape", ovvero le rigidità del sistema burocratico: decine di autorizzazioni da ottenere da altrettante istituzioni che comunicano male tra loro". Non c'è soluzione? "L'unica cosa che l'India può fare è dotarsi di una profonda e seria strategia di sicurezza. Io, ad esempio, proporrei di affidare il suo miglioramento a un'agenzia ad hoc, rapida, svincolata dai lacci della burocrazia, capace di individuare le falle, come la mancanza di telecamere nei luoghi pubblici a rischio e consegnarle in 24 ore". Dopo il secondo attacco in due mesi, il governo di Manmohan Singh verrà bersagliato per le sue colpe? "A parte le prevedibili recriminazioni degli oppositori politici, specie dei nazionalisti del Bharatiya Janata Party, non credo. Non che gli indiani abbiano molta fiducia nell'abilità del governo di proteggere i suoi cittadini. Ma questi, probabilmente grazie alla fede induista, sono dotati di un profondo senso di accettazione per la morte o per altre fatalità. Sono allenati a resistere di fronte alle sciagure e ad accettarle. Non a caso, l'attentato è avvenuto alle 10.15 di mattina e dopo quattro ore il tribunale ha riaperto. Un fatto che dimostra una tenacia sbalorditiva, impossibile in qualsiasi altro Paese al mondo. Persino a New York avrebbero impiegato giorni. E questa è forse la lezione che l'India può offrire al mondo di fronte a un fenomeno difficile da arginare come il terrorismo". 
ROMA - Era considerata una sicura promessa del basket italiano. Purtroppo non potrà più mostrare il suo talento. Un terribile incidente ha portato via oggi il 18enne Mario Delle Cave, uomo di punta e play della Stella Azzurra di Roma, già da alcuni anni nel giro Nazionali Giovanili (aveva già fatto parte dell'under 16 e dell'under 18). TRAVOLTO AL SEMAFORO - Delle Cave, mentre era a bordo di uno scooter SH con un suo coetaneo, è stato investito attorno alle 14 da un Ducato dei carabinieri della caserma Salvo D'Acquisto a Tor Di Quinto, a Roma. Stando alle prime indagini, sembra che il conducente del furgone abbia perso il controllo del veicolo, invadendo la carreggiata opposta ed ha travolto lo scooter, fermo al semaforo. Delle Cave, che era alla guida della moto, è stato trasportato dal 118 al Policlinico Gemelli, dove è morto poco dopo. L'altro ragazzo è stato trasportato in codice rosso a Villa San Pietro. IL CORDOGLIO DI MENEGHIN - "Un terribile dolore", ha dichiarato il predidente della federbasker Dino Meneghin che poi ha voluto esprimere il cordoglio di tutta la Fip al  fratello Gianni, alla famiglia del ragazzo e a tutta la Stella Azzurra. LA STELLA AZZURRA LANCIO' BARGNANI - La Stella Azzurra è una gloriosa società romana che negli anni '60 fece la serie A (con il nome dell'allora sponsor Ramazzotti) e dal cui vivaio è venuto fuori Andrea Bargnani, l'unico italiano ad essere scelto con il numero 1 al 'draft' della Nba. Attualmente ha una prima squadra che gioca nella serie B Dilettanti ed è composta unicamente da ragazzi del vivaio. VIVEVA NELLA FORESTERIA DEL CLUB COL FRATELLO - Mario Delle Cave ne faceva parte assieme al fratello maggiore Gianni, che ha 20 anni ed è considerato anche lui un talento, dal tiro micidiale. Mario Delle Cave faceva parte anche della squadra juniores, in cui giocava con il numero 8. I due fratelli, pur di dedicarsi a tempo pieno al basket, vivevano nella foresteria del club 'nerostellino'. Leggi i commenti I commenti dei lettori 
ROMA - S'è fatto attendere, ne è valsa la pena. Reja ne è certo: Miroslav Klose sarà l'arma in più per il Milan. Lui non pensa ad altro da giorni, persino ieri sera contro la Polonia aveva già la testa a venerdì sera: "Posso giocare molto meglio, ma forse non ero abbastanza concentrato". S'è risparmiato il panzer, era già d'accordo con Reja che avrebbe disputato solo un tempo. Klose aveva rassicurato il tecnico al telefono da Danzica: "Sarò al 100% contro il Milan". La sua luce è pronta a brillare all'esordio, già nel pomeriggio ha illuminato Formello. Il tedesco ha rischiato di perdere la coincidenza che, da Francoforte, doveva riportarlo in Italia. Alla fine è sbarcato a Roma, alle 16.50 è entrato a bordo della sua Porsche nel centro sportivo. Una leggera sgambatura, domani darà tutto se stesso nella rifinitura. Reja non sembra aver dubbi: schiererà la sua punta di diamante nel 4-2-3-1. In porta Bizzarri sostituirà lo squalificato Marchetti: "Che bello tornare a giocare in Serie A", ha ribadito l'argentino. Konko, Biava, Dias e Zauri comporranno il quartetto difensivo. A centrocampo s'è fermato Lorik Cana: stiramento alla coscia destra, sarà out 15 giorni. A Ledesma e Brocchi toccheranno gli straordinari a centrocampo: dovranno fare da diga per consentire ai magnifici quattro lì davanti (Mauri, Hernanes, Cisse e Klose) di sbizzarrirsi. In corso d'opera poi, Reja potrebbe decidere di dare respiro alla mediana inserendo un altro centrocampista come Gonzalez in un'eventuale 4-3-1-2: così giocò l'anno scorso a San Siro. Hernanes promette altre magie: "Voglio ripetere le mie azioni migliori della passata stagione". Leggi i commenti I commenti dei lettori 
GENOVA - Alberto Malesani non vede l'ora di cominciare. Il tecnico del Genoa, in visita al Museo del Genoa nel giorno del 118/mo compleanno della società rossoblù, si prepara all'esordio in campionato contro l'Atalanta: "Sono fiducioso. Vedo che anche ai miei giocatori manca quell'adrenalina da competizione che fa bene". Sull'eventuale sciopero dei tifosi nel primo tempo: "Abbiamo grandi motivazioni e quindi cercheremo di risvegliare il pubblico con una bella prestazione partendo subito a razzo. Magari li faremo cantare già dalla mezz'ora". LE ASSENZE - Il tecnico del Grifone ha fatto poi il punto sulla situazione di alcuni giocatori: "Dainelli è recuperato quasi totalmente, ma sarà disponibile dalla prossima settimana. Caracciolo? La sua è una situazione in evoluzione, parliamo ogni giorno e sabato vedrò se utilizzarlo o meno". PALACIO - L'attaccante argentino è stato a un passo dall'addio negli ultimi giorni di mercato. Su di lui erano piombate in maniera decisa Inter e Roma, ma alla fine è prevalsa la voglia di restare a Genova. La scorsa settimana il giocatore ha anche prolungato il suo contratto con i rossoblu fino al 2014, dimostrando grande attaccamento alla società di Preziosi: "Tenerlo ha significato dare un segnale a tutta la squadra. Ho temuto di perderlo ma il presidente Preziosi alla fine ha ascoltato i tanti suggerimenti, compreso il mio, che gli sono arrivati". IL RIENTRO DEI NAZIONALI - Malesani e il suo staff hanno predisposto una seduta con lavori in palestra sulla reattività muscolare. Si aspettano intanto per domani i rientri di Birsa, Granqvist e Kaladze, impegnati ieri nei match per Euro 2012. Domattina altra sessione a porte chiuse. DAINELLI: "PROVEREMO A VINCERE LA COPPA ITALIA" - Inatnto Dario Dainelli parla del suo legame con Genova. "Mi son trovato subito bene, Genova è una squadra e una città che ti entra addosso. L'atmosfera che si vive a Marassi è bella. Lo stadio è compatto, gli spalti vicini, la tifoseria è appassionata: quando ci entri ti impressiona davvero, è come dovrebbero essere tutti gli stadi". Sono le parole del difensore intervenuto a radio Sportiva. "È passato tanto dall'ultima vittoria, è cambiato il calcio ora vincere qualcosa è come uno scudetto: c'è una forbice troppo importante in termini di entrate tra le società grandi e le altre. Ci sono tante competizioni come la Coppa Italia che sono più raggiungibili, noi ce la metteremo tutta per dare una gioia a dei tifosi unici" SU GILARDINO: "GLI HO DETTO DI RAGGIUNGERMI" - Dainelli parla anche di Alberto Gilardino: "Siamo grandi amici è ovvio che abbiamo scherzato e gli ho detto di raggiungermi al Genoa. Non è andata così, ma abbiamo preso un altro grande attaccante come Caracciolo e domenica non vediamo l'ora di cominciare. Ho avuto un problema fisico in Coppa Italia ma ora sto bene: domani rientro in gruppo e spero di essere a disposizione per domenica, questa sosta dal punto di vista personale mi ha fatto bene". Leggi i commenti I commenti dei lettori 
