RAFAH - C'è un altro gruppo, identificato di recente, in una zona del deserto del Sinai, al confine tra Egitto e Israele, seguito giorno per giorno dall'Agenzia eritrea Habeshia. In un'area e un contesto politico e sociale ormai fuori controllo, dove nell'assenza totale di pubbliche autorità, tutto resta in mano alle bande armate. Secondo le testimonianze che arrivano direttamente a padre Moses Zerai  -  direttore dell'agenzia - il trattamento riservato ai prigionieri è di una barbarie inaudita, addirittura più feroce di quella riservata ad altri gruppi di immigrati dell'Africa sub-sahariana, in cerca di scampo da violenze, guerre, dittature e fame. Ne hanno già uccisi cinque. Già 5 dei 27 giovani profughi sono stati assassinati dai predoni, mentre altri  -  stando sempre alle testimonianze raccolte - sono stati sottoposti a mutilazioni e sevizie, sempre allo scopo di estorcere un riscatto che, questa volta - a quanto pare -  è salito a  20 mila dollari a persona. Alcuni sono riusciti a pagare, sono stati rilasciati e sono riusciti ad arrivare in Israele, dove sono stati soccorsi dai Medici per i Diritti Umani ( MEDU ) ed hanno raccontato la loro esperienza. Traffico d'organi. Tra l'altro, la facilità dimostrata nell'uccidere i propi ostaggi da parte di questo gruppo di predoni, lascia sospettare che si tratti di persone che vogliono chiudere in fretta le trattative per il riscatto e che, una volta intuita l'indisponibilità di denaro da parte delle famiglie delle persone tenute prigioniere, si decide subito di utilizzare l'ostaggio per l'altro grosso business con il quale le bande che agiscono in quella zona si arricchiscono: e cioè il traffico degli organi. 
L'Inter risponde al Milan e lancia la sfida per lo scudetto. Ormai è corsa a due, il tricolore quest'anno sarà un discorso tutto milanese. La vittoria dell'Inter sul Genoa è stata importante perchè è stata una vera dimostrazione di forza e di carattere ed arrivata il giorno dopo la partita del Milan con la juventus che ha portato i tre punti ma non ha convinto pienamente sul piano del gioco. E possiamo indicare anche una data per il giorno scudetto: 3 aprile, dodicesima giornata, stadio Meazza, Milan-Inter. Sarà un derby appassionante e probabilmente decisivo. L'inter vista nel primo tempo contro il Genoa è stata imbarazzante,  poi il gol di Palacio ha svegliato gli uomini di Leonardo. Sono arrivati i cross dal fondo e Pazzini è diventato determinante, poi fenomeno Eto'o ha fatto il resto. Ma l'Inter deve avanzare il suo baricentro di 30 metri per diventare grande come lo scorso anno. Ora Leonardo può anche tentare l'impresa in Champions contro il Bayern: non sarà facile ribaltare quel 0-1 a Monaco, più facile tentare il bis scudetto, ma la crisi dei tedeschi in campionato fa sperare. Van Gaal come Ranieri? *** Il gatto con il topo. Questa è stata Juventus - Milan. La squadra di Allegri con una fisionomia precisa, qualità e tanta voglia di vincere; di fronte una squadra che aspetta succeda qualcosa senza però avere idee e la forza per fare capitare qualcosa. Meritava il gol solo il Milan ed è arrivato da Gattuso che non segnava da tre anni e anche questo è un segnale per la Juventus. La squadra di Delneri ha provato a reggere il campo, ad arginare il Milan, ma non ha mai fatto nulla per vincere la partita e una volta preso il gol è crollata: nessuna reazione, nemmeno nervosa. Niente, da quel momento ha solo guardato giocare i rossoneri. La fotografia del momento della Juventus, la dimostrazione della sua debolezza, delle sue paure. Ma d'altra parte la Juventus come può sperare di vincere? Non c'è un giocatore che cerchi una soluzione. Krasic non ha fatto un cross, Felipe Melo e Marchiso non hanno la qualità per prendere in mano la squadra.Toni e Martinez sono un mistero: come fanno a giocare in una grande squadra? Il mercato di Marotta è in panchina: Pepe e Bonucci sono fuori. Inutile anche tentare di cambiare Delneri: con questi giocatori la Juventus non arriverà mai al quarto posto. Il Milan ha dato un'altra dimostrazione di qualità e personalità, pur non avendo Ibrahimovic al meglio. Thiago Silva, Cassano e van Bommel,  gente che in campo ha voglia di giocare e vincere. Tutti partecipano, è una grande squadra. Poi quando Allegri chiama i cambi ed entrano giocatori come Robinho e Seedorf capisci perchè sono ad un passo dallo scudetto. *** Bastava non litigare con i giocatori, perchè poi la Roma va da sola. La squadra giallorossa ha un potenziale straordinario, come qualità è tra le più forti in Italia: la sorpresa è che non stia con Inter e Milan a giocarsi lo scudetto. Montella è stato bravo, ha dimostrato in queste tre partite di avere idee chiare. Due vittorie in trasferta e un pareggio-beffa, sono un buon bottino per un allenatore all'esordio in serie A. Vincenzo è stato un grande calciatore e questo gli rende il lavoro più facile: sa come parlare con Totti, Vucinic, De Rossi. Conosce le corde giuste da toccare con i fuoriclasse. Non è poco ed era la cosa più importante da fare nello spogliatoio della Roma. Qualità e muscoli non mancano, ora è tornata anche la serenità. Si vede che è cambiata le gestione degli uomini: Doni è tornato in porta, Pizarro finalmente in campo e Totti non ha più la faccia da funerale quando deve andare in panchina. Pizarro che non giocava era il segnale più evidente di come fosse compromessa la situazione. Il cileno è  uno dei centrocampisti più forti in circolazione, non solo in Italia, non poteva non trovare spazio nella Roma. La lunga assenza e l'improvvisa "guarigione" hanno spiegato meglio di tante parole le difficoltà di Ranieri con il gruppo. Ranieri lo scorso anno ha fatto un campionato fantastico, in questa stagione non è stato però capace di ripetersi. E' vero che la questione societaria può aver pesato, ma l'allenatore poteva farla diventare anche un'arma in più. Guardate il Bologna: ha cambiato tre presidenti in pochi mesi eppure erano anni che non andava così bene.  Ma, evidentemente, Ranieri soffre della sindrome del secondo anno: è andato male al Chelsea, è andata malissimo alla Juventus, si è ripetuto con la Roma. Io l'ho avuto come allenatore al Napoli ed è stata la stessa cosa: grandi risultati il primo anno, esonerato a metà stagione l'anno succesivo. E' bravissimo quando c'è da aggiustare le cose, ma non riesce a confermarsi quando ha la responsabilità di ripetersi. La Roma e Montella ora devono tentare di salvare la stagione. Martedì in Champions League hanno un impegno difficile, quasi proibitivo: ribaltare il 2-3 dell'andata sul campo dello Shakhtar. Concedo poche chance ai giallorossi perchè la squadra ucraina sul suo campo è fortissima. Ma sono certo che Totti & c. faranno una grande partita e tenteranno l'impresa. Li vedo molto meglio in campionato dove possono ancora raggiungere il quarto posto e sperare nella Champions per la prossima stagione. Con tutto quello che è successo per Montella sarebbe un piccolo scudetto. 
ROMA - Mentre il consiglio nazionale dei ribelli si autoproclama "il solo rappresentante della Libia", a Zawiya si combatte casa per casa. Da una parte le forze fedeli al leader libico Muammar Gheddafi, dall'altro gli insorti. Oggi le truppe del rais hanno lanciato un doppio attacco contro la città a circa 60 chilometri a ovest di Tripoli e  una colonna di carri armati ha aperto il fuoco contro le abitazioni. A guidare l'assedio erano due battaglioni, uno dei quali sarebbe un corpo d'elite comandato da uno dei figli di Gheddafi, Khamis. L'attacco, sostengono gli insorti, è stato respinto. Ciò che resta sono i segni di proiettili di grosso calibro anche sul minareto della moschea. Nell'incertezza delle notizie le testimonianze degli abitanti della città raccontano di scontri violenti: "Pregate per noi, ci sparano addosso con i cannoni. Non hanno pietà", sono le voci che arrivano dalla città . Difficile capire il numero delle vittime. Che, a seconda delle fonti, oscillano tra qualche decina e centinaia. Al Jazeera ha riferito di 200 morti. Altre fonti, citate dal quotidiano britannico Guardian , parlano di 70 persone uccise e 300 ferite. Prima di quest'ultimo attacco, l'unico bilancio certo era di sette morti, sebbene qualcuno parlasse di una trentina di vittime tra la popolazione civile. In serata il regime si fa sentire: "La situazione a Zawiya è calma e pacifica stasera e speriamo che domani la città torni alla normalità", dice il vice ministro degli Esteri Khalid Kaeb. In una lettera al Consiglio di Sicurezza, il capo della diplomazia libica, Mussa Kussa, scrive di "un modico" utilizzo della forza contro i manifestanti e chiede la sospensione delle sanzioni. DOSSIER VIDEO - LA CRONACA DELLA GIORNATA Sul fronte orientale, l'aviazione militare libica ha lanciato una nuova incursione contro la città portuale di Ras Lanouf, ancora nelle mani dei ribelli, che hanno detto di aver abbattuto un caccia. Nel frattempo la resistenza al regime sostiene di aver raggiunto Ben Jawad, a una novantina di chilometri da Sirte, città natale di Gheddafi. "Potremmo entrare senza problemi - dicono i portavoce - ma vogliamo evitare spargimenti di sangue, per questo stiamo trattando una resa pacifica". Nel frattempo circa 7mila uomini sono partiti da Bengasi per unirsi alle milizie pronte a dirigersi verso Sirte. Aiuti umanitari. Un c130 dell'aeronautica militare italiana è decollato oggi alla volta di Djerba con a bordo il materiale necessario per allestire un centro di coordinamento per le operazioni di assistenza umanitaria. Nel frattempo, da Catania è salpato il pattugliatore "Libra" con il suo carico di generi alimentari e beni di prima necessità donati dalla cooperazione italiana e dalle coop. Un altro c130 dell'aeronautica militare permetterà di rimpatriare a Bamako circa 60 cittadini del Mali attualmente in Tunisia. Della vicenda delle persone ammassate al confine fra Libia e Tunisia ha parlato il leader della Lega, Umberto Bossi, secondo il quale "non bisogna andare a bombardare ma andarli ad aiutare a casa loro, sennò raggiungono il mare e con la prima barca vengono da noi". Da Londra è arrivata la notizia che circa 200 militari britannici pronti a partecipare a "operazioni umanitarie e di sgombero". Mentre la fregata egiziana "Nasser" è salpata dal porto tunisino di Sarzis con a bordo 400 rifugiati. Nello stesso porto è in arrivo la portaelicotteri francese "Mistral" che lunedì imbarcherà 900 rifugiati egiziani. Infine, gli ultimi cittadini cinesi che si trovavano sul territorio libico hanno lasciato il Paese: lo ha reso noto il ministero degli Esteri di Pechino, che sta ora accelerando le operazioni per il loro rimpatrio con l'invio di aerei militari e di voli charter. 
ROMA - Sono stati sospesi dall'impiego per motivi disciplinari i tre carabinieri coinvolti nella presunta violenza sessuale su una donna in stato di fermo nella stazione Roma-Quadraro. Il "provvedimento autonomo" è stato deciso dal comando generale dell'Arma a titolo precauzionale. La donna, 32 anni, era stata fermata per un furto di vestiti. Ha denunciato di essere stata stuprata dai tre militari e da un vigile urbano nella notte tra il 23 e il 24 febbraio. I quattro sono indagati per violenza sessuale e nei prossimi giorni verranno sentiti nuovamente dai magistrati, così come la donna. Gli inquirenti vogliono verificare i dettagli delle ricostruzioni fornite dalle parti in causa. Prima della sospensione dall'impiego i tre carabinieri erano stati trasferiti in reparti lontani da Roma, mentre il vigile è stato spostato dalla "viabilità esterna" a un ufficio interno. Nel corso della giornata alcune donne e attivisti dei centri sociali hanno protestato davanti alla caserma del Quadraro lanciando contro l'edificio uova e bombe carta. Un uomo è stato arrestato: durante una perquisizione all'interno della sua abitazione sono state trovate tre bottiglie incendiarie oltre ad una tanica di benzina. 
ROMA  - Spagna, Argentina e Svezia sono le prime tre squadre a staccare il biglietto per i quarti di finale di Coppa Davis, avendo chiuso la pratica con un giorno di anticipo. TUTTO FACILE PER NADAL & CO. - E' stata un'autentica passeggiata per Rafael Nadal e compagni, che a Charleroi si sono portati sul 3-0 senza cedere alcun set al Belgio. Dopo le facili affermazioni in singolare del mancino di Manacor, numero 1 del mondo, su Ruben Bemelmans e di Fernando Verdasco su Xavier Malisse, a mettere al sicuro il risultato ha pensato la coppia formata dallo stesso Verdasco e Feliciano Lopez, impostasi 7-6 6-4 6-3 su Steve Darcis e Olivier Rochus. Certo, con una formazione così forte, l'Armada può fare paura a chiunque, ma i padroni di casa (ora costretti agli spareggi per rimanere nel World Group) hanno di che rammaricarsi per aver scelto una superficie sintetica piuttosto lenta che ha favorito gli avversari. STATI UNITI IN VANTAGGIO IN CILE - La Spagna nei quarti (8-10 luglio) troverà la vincente del confronto fra Cile e Stati Uniti, portatisi in vantaggio 2-1 a Santiago grazie al successo nel doppio dei gemelli Bob e Mike Bryan sul duo Jorge Aguilar/Nicolas Massu per 6-3 6-3 7-6 (4). E ora il team capitanato da Jim Courier dovrebbe riuscire a farcela contando su Andy Roddick come numero uno. ROMANIA SENZA SCAMPO IN ARGENTINA - Pochi problemi anche per l'Argentina, che ha sfruttato al meglio il fattore campo per superare la Romania a Buenos Aires: dopo le affermazioni individuali di David Nalbandian su Ungur e di Juan Monaco sul gigante Victor Hanescu, entrambe in quattro set, il punto della tranquillità è arrivato dalla coppia Juan Ignacio Chela/Eduardo Schwank, vincitrice su Hanescu/Tecau per 62 76 (8) 61. Sulla strada dei sudamericani si frapporrà chi esce promossa ad Ostrava fra Repubblica Ceca e Kazakhstan, con i padroni di casa favoriti trovandosi sul 2-1 grazie al top ten Tomas Berdych, che dovrebbe spingere i suoi al passaggio del turno nel primo match domenicale contro Golubev, salvo clamorosi colpi di scena. LA SVEZIA TRAVOLGE LA RUSSIA - Dal canto suo anche la Svezia non ha concesso scampo a una Russia, presentatasi a Boraas senza Youzhny e Davydenko. Così Robin Söderling e Joachim Johansson non hanno faticato granché contro Igor Andreev e  Teymuraz Gabashvili, per poi affidare il compito di mettere in cassaforte la vittoria alla coppia Simon Aspelin/Robert Lindstedt, che ha battuto in 4 set Igor Kunitsyn/Dmitry Tursunov. SERBIA, SFIDA THRILLING CON L'INDIA - Gli scandinavi aspettano di conoscere l'esito dell'emozionante confronto di Novi Sad, dove la Serbia campione in carica sta soffrendo non poco per avere ragione dell'India, orfana fra l'altro dei veterani Bhupathi e Paes. Senza il leader Nole Djokovic, i serbi hanno visto Viktor Troicki impiegare cinque set per domare Bopanna, mentre Tipsarevic ha ceduto in tre set a Devvarman, con il duo Bozoljac-Zimonjic a riportare un po' di tranquillità pur dovendo lottare contro i due emergenti indiani, superati solo 4-6 6-3 6-4 7-6 (10). CROAZIA-GERMANIA, CHE BATTAGLIE - Un piccolo vantaggio verso l'approdo ai quarti si è guadagnata anche la Germania, che a Zagabria conduce per 2-1 sulla Croazia in un testa a testa fin qui sempre sul filo dell'equilibrio, con tre partite conclusesi tutte al 5° set. Tanti ne sono occorsi a Marin Cilic per piegare in rimonta Florian Mayer, imitato però da Philipp Kohlschreiber contro Ivan Dodig venerdì, con il doppio tedesco Christopher Kas/Philipp Petzschner a spostare un po' l'ago della bilancia prevalendo su Ivan Dodig/Ivo Karlovic per 6-3 3-6 5-7 6-3 6-4. FRANCIA AVANTI NELL'HANGAR DI VIENNA - Ancora aperto anche il discorso fra Austria e Francia, che si stanno affrontando in una sede curiosa come un hangar di aeroporto, a Vienna (terra rossa indoor). Nonostante le pesanti assenze di Jo-Wilfried Tsonga, Gael Monfils e in extremis anche Richard Gasquet, i transalpini di capitan Forget si sono portati avanti 2-0 nella prima giornata grazie alle affermazioni in tre set di Jeremy Chardy su Jurgen Melzer e Gilles Simon su Stefan Koubek, prima che i padroni di casa accorciassero le distanze con il duo Melzer-Oliver Marach, impostosi 6-4 3-6 6-3 6-4 su Michael Llodra-Julien Benneteau. Melzer nella sfida fra numeri uno potrebbe anche pareggiare i conti, ma la debolezza di Koubek non induce all'ottimismo per gli austriaci. La situazione del tabellone: Serbia-India 2-1 Svezia-Russia 3-0 Rep. Ceca-Kazakhstan 2-1 Argentina-Romania 3-0 Cile-Stati Uniti 1-2 Belgio-Spagna 0-3 Croazia-Germania 1-2 Austria-Francia 1-2 Leggi i commenti I commenti dei lettori 
Due ragazze travolte da un'auto sulle strisce pedonali. Una di 19 anni è morta, l'altra, diciottenne è grave all'ospedale Maggiore; entrambe bolognesi. È successo ieri sera attorno alle 20,30 in via Stalingrado all'altezza del Burger King. A falciarle è stata una Lancia Y10 guidata da un trentenne che arrivava dalla Dozza. La ragazza uccisa è stata sbalzata dalla parte opposta della carreggiata. Il giovane, ora è sotto choc ed è sceso urlando "che cosa è successo...". Un altro incidente mortale è avvenuto sabato notte sulla via San Vitale a Castenaso. Marco Ballardini, 36 anni, di Budrio, alla guida della sua Ford Focus si è scontrato con una Fiat Panda che viaggiava sulla corsia opposta in direzione di Bologna. Ballardini è morto sul colpo. Sull'altra auto, lievemente ferito, c'era uno studente di ingegneria di 21 anni, Francesco Paolo Nanni Costa, figlio del presidente del Centro trapianti, Alessandro Nanni Costa. 
L'AVANA - "Quella motocicletta ci ha permesso di andarcene in fretta. Dalla famiglia, dagli amici, dalle fidanzate. Volevamo conoscere il mondo, avere un contatto con i popoli. Ma poi ci siamo resi conto che il mondo è grande, e quel che volevamo fare era un po' troppo. E siamo rimasti in America Latina". E' cominciato così un viaggio che sarebbe diventato leggendario, ma chi poteva ricordarlo da protagonista non c'è più: è morto a Cuba Alberto Granado, il compagno di Ernesto Guevara nel celebre viaggio in moto attraverso il quale i due amici, all'inizio degli anni Cinquanta, entrambi studenti universitari cominciarono, senza saperlo, la costruzione di un mito. VIDEO "I diari della motocicletta" Granado aveva 88 anni. Nato nel 1922 a Cordoba in Argentina, laureato in Farmacologia e Scienze naturali, viveva dal 1961 a Cuba dove aveva fondato la Scuola medica di Santiago. Abitava in una casa del quartiere Miramar, all'Avana, con la moglie Delia. Gioviale, simpatico, alter ego dissacrante del Che, di Granado resta il ritratto cinematografico tracciato nel film I diari della motocicletta di Walter Salles (Oscar nel 2005), oltre che nel documentario In viaggio con il Che di Gianni Minà. Fu proprio Granado ad annotare nei diari i dettagli di una straordinaria avventura che diventò anche una solida amicizia. In sella a quella Norton del 1939 ribattezzata "La poderosa". "Non mi ha mai dimenticato e io non ha dimenticato lui", disse in un'intervista del 2005 alla Bbc. Granado era stato spesso in Italia e aveva rilasciato numerose interviste. In cui ricordava volentieri l'avventura che cambiò le loro vite. "Prima volevamo conoscere tutto il mondo, dopo volevamo cambiarlo. Il Che - disse - è stato l'uomo di cui avremmo bisogno anche ora per creare un mondo migliore. Era molto esigente con se stesso. Il maggior difetto che aveva era quello di avere troppe virtù". 
Un freno al proliferare di kebab, phone center e centri massaggi. Per evitare che questi esercizi commerciali si concentrino in un'unica zona delle città della Lombardia, dando vita a quartieri ghetto. Per questo motivo Andrea Gibelli (Lega Nord), vicepresidente della Regione Lombardia e assessore all'Industria e artigianato, ha messo a punto il progetto di legge regionale 'Harlem', che sarà presentato lunedì mattina in Comune a Milano. All'appuntamento saranno presenti anche Giancarlo Giorgetti, presidente della commissione Bilancio a Montecitorio, l'europarlamentare Matteo Salvini e il capogruppo della Lega Nord in Regione, Stefano Galli. Il modello a cui si ispira il provvedimento è quello del quartiere Harlem di New York, nel quale è stata attuata una razionalizzazione degli esercizi commerciali analoga. Regole certe, secondo il Carroccio, "aiuteranno le amministrazioni comunali a organizzare al meglio il commercio nelle città. I sindaci potranno così arrivare a vietare l'apertura di alcuni negozi che snaturino il tradizionale tessuto commerciale". Il progetto di legge prevede anche che nei centri massaggi il personale dipendente dovrà avere una qualifica professionale, che oggi non è prevista. 
