ROMA - L'agenzia internazionale di rating Moody's ha tagliato il rating dell'Irlanda a 'junk', spazzatura, con prospettive negative. Il giudizio sull'Irlanda si abbassa di un gradino, a 'Ba1' da 'Baa3'. Moody's ritiene che "c'è una crescente possibilita" che l'Irlanda abbia bisogno di nuovi aiuti finanziari prima di poter tornare sul mercato privato quando l'attuale programma di aiuti dell'Unione Europea e del Fondo Monetario Internazionale (Fmi) terminerà. La decisione di rivedere il rating dipende anche "dalla crescente possibilità di una partecipazione dei creditori del settore privato come precondizione per ulteriori aiuti" dall'Europa. Moody's "è consapevole del forte impegno dell'Irlanda nel risanamento fiscale", ma ritiene che "restino rischi significativi nell'attuazione" del piano, "soprattutto considerando le continue debolezze dell'economia irlandese". "Le prospettive negative riflettono i significativi rischi nell'attuazione del piano di riduzione del deficit e il cambio dei toni in Europa sulle condizioni sotto le quali aiuti ai Paesi in difficoltà saranno resi disponibili". L'analisi conclude che "Nonostante la crescente possibilità di partecipazione del settore privato, Moody's ritiene che l'area euro continuerà a usare la propria considerevole potenza economica e finanziaria negli sforzi per riportare la stabilità finanziaria e dare supporto al governo dell'Irlanda" Negli scorsi giorni, la stessa agenzia aveva declassato il debito garantito dal governo di 4 banche portoghesi. Il 5 luglio aveva operato il downgrade del debito portoghese a Ba2, assegnandogli un outlook negativo. "Ma l'Italia sta meglio" . L'agenzia in serata fa sapere che il nostro paese ha ancora accesso al mercato del debito per cui non può essere considerata nella stessa situazione dell'Irlanda, di cui stasera ha tagliato il rating a livello spazzatura. 
ROMA - Valentino Rossi e la Ducati si preparano al Gp di Germania. Nel weekend del Sachsenring, giro di boa del campionato 2011, il Dottore dovrà fare gli straordinari: "L'anno scorso sono tornato proprio in Germania dopo l'infortunio alla gamba ed è stata una bella gara. Speriamo di trovare bel tempo e una buona temperatura perché abbiamo bisogno di lavorare il più possibile sulla messa a punto prima della gara". La pista tedesca (3,761 chilometri) è la seconda più corta dopo Laguna Seca ed è caratterizzata da una maggioranza di curve a sinistra oltre che da un layout per lo più stretto e tortuoso: "La pista è particolare, insidiosa in alcuni punti ma è un circuito che mi piace" IL MUGELLO - Rossi torna poi sul Gp d'Italia: "Al Mugello abbiamo iniziato a lavorare in una direzione per il set up che non avevamo mai provato prima ma lo abbiamo fatto domenica nel warm-up e quindi non ci abbiamo potuto dedicare molto tempo. In gara la moto andava meglio che in prova ma abbiamo bisogno di sperimentare meglio questi assetti e vedremo se al Sachsenring potranno comunque essere una buona base di partenza". HAYDEN - E' alla ricerca di risultati anche lo statunitense Nicky Hayden: "Il Sachsenring è una pista un po' strana, corta e stretta ma mi piace davvero molto. Il tempo sul giro è il più breve del campionato a parte Laguna Seca ma la gara sembra lunghissima stando sempre piegati sulla parte sinistra delle gomme. Infatti le curve sono quasi tutte in quella direzione, mi ci trovo bene, molto a mio agio". Il compagno di team di Valentino conclude dicendo: "La particolarità più evidente del tracciato è che la prima parte è molto contorta e lenta mentre la seconda è veloce e aperta, specie la sezione che chiamano Waterfall, una curva cieca da quinta in discesa. Non so se ce ne siano di più entusiasmanti in tutto il campionato". Leggi i commenti I commenti dei lettori 
NOVA GORICA - Inaugurato il Casinò "Open Air" al Perla di Nova Gorica. Si evolve il mondo dell'online, con l'introduzione dei casinò games a partire da lunedì,  e di pari passo il settore delle case da gioco terrestri capisce che è il momento di investire. Così il Gruppo Hit, catena che gestisce il grosso dei centri di gioco in Slovenia e in altri nazioni europee, ha puntato forte su una nuova sala del Perla: 300 mq con 60 slot, anche se nessuno ha escluso che presto lo spazio potrebbe ospitare altri giochi, il tutto sotto le stelle. Ben gradita la novità dei 3.000 ospiti che si sono presentati alla presentazione della nuova area all'aperto, che sarà frequentata soprattutto dai player italiani. Il 90% dei clienti del "Perla" viene infatti dal nostro confine, e non è un caso che sempre più gruppi dell'online puntino sulla card room allestita da circa una anno per organizzare i propri eventi live. Tra pochi giorni si gioca il Poker Grand Prix (il torneo di GDpoker che il 21 luglio farà tappa a Nova Gorica), e il "Perla" presenta un nuovo look. Al numero record in Europa di 1138 slot machine già presenti nell'area Casinò, si aggiungono ora 60 nuove slot nella nuova area "Open Air" voluta anche a costo di un investimento complessivo di 850.000€, cifra che si stima di recuperare idealmente in un periodo di tre mesi. Nel dettaglio si tratta di 54 video reel e di 6 video reel con multi layer display. Le puntate partono da un minimo di 1 cent fino ad un massimo di 200€. In occasione della cerimonia inaugurale che ha visto affiancati Vasja Mihelj, Direttore del Casinò Perla e Drago Podobnik, Presidente del Consiglio d'Amministrazione del Gruppo Hit, il Presidente ha dato il via ai discorsi di rito manifestando il suo personale orgoglio "Grazie a questo importante investimento vogliamo rendere l'offerta del Gruppo Hit e più in particolare del nostro Casinò Perla tra le più vaste e competitive in Europa, nel settore del gioco ed intrattenimento. In particolare, oggi sono doppiamente soddisfatto poiché Open Air è frutto delle idee dei nostri dipendenti, ciò dimostra la forte spinta proveniente dall'interno, dalla nostra anima, nell'esaltare e migliorare la nostra offerta.  -  continua il Presidente - Nova Gorica, con il suo clima mite, è il luogo ideale per una struttura all'aperto tutto l'anno. Se il progetto riscuoterà il successo atteso, realizzeremo un Open Air anche al Casinò Park ed anche presso il Korona di Kranjska Gora." Il testimone è poi passato a Vasja Mihelj, direttore del Perla "Non nascondo il mio entusiasmo poiché oggi abbiamo tagliato un ulteriore importante traguardo nel nostro percorso iniziato 18 anni fa, quando il Perla aprì le sue porte al mondo intero. Continueremo su questa strada, ad elevare sempre più i nostri servizi investendo nel nostro parco giochi ma anche in ulteriori servizi per la clientela.  In caso di mal tempo, una parte della struttura verrà chiusa con pareti in policarbonato. Inoltre, come accadrà a breve per tutto il centro Perla, Open Air è alimentato mediante un impianto di cogenerazione a favore delle politiche avviate per la diminuzione delle spese e per la razionalizzazione dei processi di produzione e di gestione, nonché per il risparmio energetico." Leggi i commenti I commenti dei lettori 
ROMA - I punti salienti della legge sul testamento biologico approvata  oggi alla Camera, che per il varo definitivo dovrà tornare al Senato, sono almeno due: le dichiarazioni anticipate di trattamento non sono vincolanti per i medici ed escludono la possibilità di sospendere nutrizione e idratazione, salvo in casi terminali. Inoltre, sono applicabili solo se il paziente ha un'accertata assenza di attività cerebrale. LEGGI: BIOTESTAMENTO APPROVATO, ENGLARO: "INCOSTITUZIONALE" Otto sezioni. Il testo si compone di otto articoli, inizialmente erano nove, ma l'ottavo è stato soppresso da un emendamento del pdl su "autorizzazione giudiziaria". No allo stop alimentazione e idratazione. Il primo "riconosce e tutela la vita umana, quale diritto inviolabile e indisponibile, garantito anche nella fase terminale dell'esistenza e nell'ipotesi in cui la persona non sia più in grado di intendere e di volere, fino alla morte accertata nei modi di legge", e vieta esplicitamente "ogni forma di eutanasia e ogni forma di assistenza o di aiuto al suicidio, considerando l'attività medica e quella di assistenza alle persone esclusivamente finalizzate alla tutela della vita e della salute nonchè all'alleviamento della sofferenza". Il secondo articolo è quello sul 'consenso informato': "Salvo i casi previsti dalla legge, ogni trattamento sanitario è attivato previo consenso informato esplicito ed attuale del paziente prestato in modo libero e consapevole". Modalità delle Dat. L'articolo 3, il cuore della legge, definisce i limiti e le modalità delle dichiarazioni anticipate di trattamento, nelle quali il dichiarante "esprime orientamenti e informazioni utili per il medico, circa l'attivazione di trattamenti terapeutici purchè in conformità a quanto prescritto dalla presente legge". E' una delle modifiche dell'ultim'ora: la legge prevede in sostanza che il paziente possa dichiarare esplicitamente quali trattamenti ricevere, ma non escludere quelli a cui non desidera essere sottoposto. In ogni caso il testo ribadisce che alimentazione e idratazione "devono essere mantenute fino al termine della vita, ad eccezione del caso in cui le medesime risultino non più efficaci nel fornire al paziente i fattori nutrizionali necessari alle funzioni fisiologiche essenziali del corpo. Esse non possono formare oggetto di dichiarazione anticipata di trattamento". Altra modifica di oggi, tra le polemiche dell'opposizione, la riduzione di fatto della "platea": l'applicazione dei biotestamento scatta solo per chi è "nell'incapacità permanente di comprendere le informazioni circa il trattamento sanitario e le sue conseguenze per accertata assenza di attività cerebrale integrativa cortico-sottocorticale e, pertanto, non può assumere decisioni che lo riguardano". Il quarto articolo stabilisce che le DAT hanno valore per 5 anni e sono rinnovabili. Assistenza agli stati vegetativi . Il quinto articolo prevede che entro 2 mesi dal varo dela legge vengano istituite dal ministero della Salute "linee guida cui le regioni si conformano" per "assicurare l'assistenza ospedaliera, residenziale e domiciliare per i soggetti in stato vegetativo". Familiari. Il sesto articolo fissa la figura del fiduciario nominato dal dichiarante, "l'unico soggetto legalmente autorizzato ad interagire con il medico". Se un paziente non dovesse nominare un fiduciario (che può essere sostituito in qualsiasi momento e, se nominato, è l'unico legalmente autorizzato a interagire con il medico sulla dat) i suoi compiti saranno adempiuti dai familiari nell'ordine previsto dal codice civile. Dat non vincolanti. Il settimo sancisce che il biotestamento non sarà vincolante per il medico: "Gli orientamenti espressi dal soggetto nella sua dichiarazione anticipata di trattamento - si legge infatti nel testo - sono presi in considerazione dal medico curante che, sentito il fiduciario, annota nella cartella clinica le motivazioni per le quali ritiene di seguirle o meno". Soppresso invece il collegio dei medici, inizialmente previsto per dirimere eventuali controversie tra medico e fiduciario. Registro nazionale. Infine, l'articolo 8 istituisce il registro delle DAT "nell'ambito di un archivio unico nazionale informatico. Il titolare del trattamento dei dati contenuti nel predetto archivio è il Ministero della Salute". Leggi i commenti I commenti dei lettori 
NAPOLI - Luigi Bisignani, coinvolto nell'inchiesta sulla P4, disponeva di un sistema informatico pirata che gli consentiva di intercettare conversazioni su Skype e di funzionare come microspia ambientale, in grado di captare le conversazioni tra persone presenti nelle vicinanze. E' quanto emerge dai nuovi atti presentati dai pm della Procura di Napoli davanti al giudice per le indagini preliminare. I dati raccolti in questo modo vengono spediti verso account di posta elettronica appositamente creati che interessano il dominio @googlemail.com del provider Google. Per questo motivo i pm che indagano sulla P4 hanno inoltrato alla sede della Google in California, tramite Google Italy srl di Milano, una richiesta urgente di congelamento del contenuto di tre caselle di posta. E' stato dunque attivato il procedimento di rogatoria previsto dagli accordi bilaterali con gli Usa per estrapolare una copia dei dati presenti in quegli account. Intanto si sono appresi altri particolari sull'interrogatorio/confronto di Milanese sui rapporti con il generale della Finanza, Michele Adinolfi. "Ricordo di essere stato a cena del qui presente Adinolfi a settembre, quando era presente anche la Gelmini (ministro dell'Istruzione, ndr)". Milanese racconta ai magistrati la cena in cui, secondo la sua ricostruzione, il generale disse a Pippo Marra di avvertire Bisignani delle indagini in corso. Quando Adinolfi sostiene che Milanese si sbaglia sulle date, collocando la cena a fine estate 2010 anzichè a dicembre 2009, Milanese insiste: "In ogni caso il qui presente Adinolfi mi ha detto, e questo è un particolare che non potrò mai scordare, che lui Bisignani non lo conosceva e non aveva motivo di dirmi questo particolare se non con riferimento alle indagini del 2010 condotte dalla procura di Napoli. Ricordo di essere anche stato a casa del qui presente Adinolfi a settembre quando era presente anche la Gelmini". Il capo di Stato Maggiore della Gdf, nel corso del confronto, conferma la circostanza: era la cena, dice, in occasione dell'incontro Milan-Lazio. Ma poi rimprovera a Milanse di essersi improvvisamente allontanato da lui, tanto da non fargli più neppure gli auguri per l'onomastico. Il consigliere di Tremonti replica così: "Adinolfi si sbaglia, perchè io non è che ce l'ho con lui o con la Gdf. Semplicemente, dopo le mie vicissitudini, ho smesso di frequentare praticamente tutti, sono andato via anche dal ministero. Lavoro alla Camera e basta. Ricordo anche che qualche giorno prima di questa cena del settembre 2010 a casa dell'Adinolfi, uscì un articolo a firma 'Geronimo' nel quale si affermava che il sottoscritto era un uomo di potere che aveva piazzato due sue pedine, il dottor Grassi ed il dottor Lasco, uno alle Poste ed uno a Terna. Ricordo che sia Grassi che Lasco erano presenti a casa dell'Adinolfi e dissi loro, anche, di sedersi vicino a me, visto che ero il loro protettore". Leggi i commenti I commenti dei lettori 
Hanno vinto le mamme con il pancione. Il punto nascite di Domodossola riaprirà, forse già nei primi quindici giorni di settembre. Dopo aver ascoltato le ragioni della delegazione di Domodossola, il direttore regionale della salute Paolo Monferino ha ingranato la retromarcia e ha promesso che le mamme con il pancione riavranno il loro servizio. Non solo. Nei primi giorni di agosto, ha annunciato una sua visita a Domodossola per verificare personalmente le condizioni della struttura e dei suoi bisogni. Terzo punto dell’accordo, una videoconferenza che si svolgerà lunedì o martedì, in cui sarà discusso il piano di emergenza messo a punto per affrontare i parti difficili. Saranno mantenuti a Domodossola, mentre quelli ordinari saranno dirottati a Verbania durante il periodo di chiusura. Il sindaco di Domodossola, che ha partecipato al lungo incontro con il sindaco di Crevoladssola Giovanni Rondinelli e il vicesindaco di Villadossola Marcello Perugini, è soddisfatto: «L’ingegner Monferino ha dimostrato grande concretezza, ha preso in considerazione distanze e chilometri e ha capito che il nostro punto nascite è importante per il territorio». Tiziana Zazzari del comitato di mamme tira un sospiro di sollievo: «Siamo state rassicurate e siamo contente di aver avuto risposte che ci lasciano più tranquille per il futuro del Punto nascite». 
Pensateci: una rubrica su Repubblica.it dà la possibilità di contare su un pubblico vastissimo (il nostro è di gran lunga il sito di news più seguito in Italia) e di poter scrivere senza limiti di spazio e di tempo se non quelli della pazienza di chi legge. Mica poco. Di Rep-Lay a me piace ancora di più  l'interazione con i lettori. Via mail, perché preferisco il dialogo diretto al dibattito talvolta cacofonico dei blog. Dico subito che le critiche sono più frequenti degli elogi, ma il tono è sempre educato e collaborativo. Con alcuni di voi, poi, si crea un feeling speciale, che sta diventando una componente essenziale del mio divertentissimo (anche questo non è poco) lavoro. Con E., per esempio, che mi manda le sue mail dagli Stati Uniti, dove vive e lavora da 15 anni, sufficienti per poter  esprimere "opinioni forse più obiettive" sul nostro sport. Racconta anche qualcosa di sè: "Mi trovo ora in Michigan, faccio da capitano (gratis) per squadre di donne di 45-50 anni. Qui non ho mai sentito un commento salace sul fisico delle giocatrici, si parla piuttosto di TS, il rovescio slice, di un primo servizio che non entra, di come battere quel pusher che rimanda la palla come un muro. L'atmosfera, anche a livelli così bassi, è di seria competizione". E. è l'artefice di un curioso esperimento: "Ho inviato la stessa mail alla USTA (United States Tennis Association) e alla FIT facendo finta di essere un principiante che vuole iscriversi e giocare in doppio. In America mi hanno risposto il giorno dopo, dandomi tutte le informazioni, i numeri e gli indirizzi dei contatti locali, addirittura i nomi dei coordinatori di squadre e i circoli dove prepararsi atleticamente. In Italia? Sono sei mesi ed ancora attendo una risposta qualsiasi". Intendiamoci: la FIT negli ultimi anni ha segnato significativi passi avanti, creando le condizioni per far ripartire un movimento sportivo che aveva smesso di crescere anche per le scelte errate delle precedenti gestioni. Tuttavia, come mi scrive E., "lo sport è forte solo se la base è forte. Il calcio è dovunque, il tennis?". Giusta la considerazione e corretta la domanda. Il punto di partenza, per dare un futuro di qualità al tennis è costruire e mettere a disposizione campi pubblici ovunque "aperti a tutti, anche agli anziani", suggerisce E., che spiega come "negli USA le squadre di giocatori 50, 60, 70 anni sono molto agevolate,  perché saranno i veterani a creare nei bambini/giovani il desiderio di praticare questo sport". È questo della formazione il centro delle considerazioni di E.: "Solo genitori/adulti tennisti creano il desiderio matto nei ragazzi di fare del tennis una carriera". Infatti i danni peggiori si creano quando più forte è la pressione sui ragazzi da parte di genitori che conoscono poco il tennis. Chi frequenta i circoli lo sa bene per esperienza diretta. Assicura E.: "Se si riesce a far crescere l'educazione della base si può, dopo, parlare di centri super-specializzati, con video-analisi etc. alla Sanchez-Casal, di scuole di alta qualitá, della creazione di campioni". Il mammismo e il babbismo italici - mi permetto di aggiungere - fanno più danni ai ragazzi che alle femmine. Le racchette sbattute a terra fino a fracassarle, come capita di vedere nei tornei soprattutto maschili (Davis compresa...) non portano lontano (e costano soldi e simpatia).  Dalle ragazze vengono invece di frequente lezioni che dovrebbero trovare più spazio sui giornali e in tv. È il caso di Roberta Vinci, che sta portando avanti la migliore stagione della carriera ed è a un passo dall'entrare nelle top 20 del mondo. Dopo aver vinto pochi giorni fa il Gran Prix di Budapest (terzo successo dell'anno, sesto della carriera), è a soli 260 punti dalla Cibulkova, numero 20 del ranking ATP. Un obbiettivo - raggiunto, in misura rilevante, grazie alla serietà e alla forza di volontà - che farà della tarantina una delle migliori giocatrici della storia del tennis  italiano. c. giua@kataweb. it 
L'arte contemporanea e la creatività incontrano il digitale e le tecnologie all'avanguardia. Dove? A Digitalife2, seconda edizione del Festival organizzato dalla Fondazione Romaeuropa in partnership con Telecom Italia e la collaborazione della Regione, della società Filas, dell'agenzie Invitalia, dell'università La Sapienza e di Bic Lazio. Digitalife2 sarà un grande percorso espositivo affiancato da incontri e dibattiti sullo sviluppo informatico e le nuove modalità di comunicazione, e da esibizioni live. L'evento principale, che ben sintetizza l'intero progetto, è la mostra "il reale, il meraviglioso, il fantastico" che verrà allestita dal 26 ottobre all'11 dicembre negli spazi dell'ex Gil nel cuore di Trastevere. Qui verranno esposte 13 installazioni ad alto contenuto tecnologico e ad alto tasso di visionarietà. Opere create facendo fuoriuscire dall'ordinario e dal quotidiano immagini fantastiche, tirando fuori dai fatti reali il loro potenziale artistico, in maniera tutt'altro che improvvisata o dilettantistica. Dietro i lavori vi è infatti la creatività di ingegneri, ricercatori, professionisti. "Digitalife  -  come hanno scritto Monique Veaute e Fabrizio Grifasi, rispettivamente presidente e direttore di RomaEuropa  -  vuole fare da specchio a "un periodo di transizione dove la realtà si mescola con l'irreale ad ogni passo"". Nell'edificio di Largo Ascianghi costruito nel 1933 dall'architetto Luigi Moretti si potranno apprezzare le installazioni del coreografo giapponese Saburo Teshigawara che con "Double District" ha voluto annullare la distanza ta palcoscenico e spettatore; l'opera "Rheo: 5 Horizons" in cui Ryoichi Kurokawa sfuma i confini della percezione fisica di un paesaggio; il lavoro "Strata #4" in cu Quayola abbatte le barriere temporali tra classicità e modernità destrutturando le tecniche pittoriche di Rubens e Van Dick. E ancora ci sarà Giuseppe La Spada che in "Afleur" si interroga sulla natura dell'amore; Masbedo che si interroga sul paradosso della bellezza naturale delle scogliere britanniche e il disagio esistenziale. La vita quotidiana di una coppia è invece analizzata da Christian Marclay che sulla scia di Marcel Duchamp pone il visitatore dietro una porta sonora e da Marina Abramovi? nella sua "Biography Remix". La tecnologia mima gli oggetti matematici di Man Ray nell'opera di Carsten Nicolai; una partitura organizzata da un computer fa suonare le sculture musicali di Felix Thorn; la danza sincopata tra uomo e armi è in "Lezioni di tiro" di Denis Venturelli. All'opificio Telecom in via dei Magazzini Generali si terranno invece workshop e seminari sulle strategie dello sviluppo tecnologico, delle nuove frontiere, dello sviluppo possibile. Ma anche lo spettacolo dal vivo conquista Digitalife con esibizioni live di Uri Caine e Fabio Cifariello Ciardi che presenteranno "Nasdaq: Match2" per far "ballare", per una volta senza conseguenze sui mercati, i titoli di borsa; Selma e Sofiane Oussi che attraverso skype si incontreranno per una coreografia danzata a distanza; Ryoji Ikeda che presenterà con "Dissonanze Lab" il suo nuovo live set multimediale sabato 4 dicembre al teatro Palladium. "Telecom non ha ridotto l'attività di sostegno già avviata da tre anni con la webfactory alla Fondazione RomaEuropa e quindi a Digitalife perché va incoraggiato un mondo che ha ancora pochi spazi di espressione  -  ha spiegato il residente esecutivo di Telecom Italia Franco Bernabè  -  Questo è un canale originale, libero e aperto per diffondere la cultura digitale e tirare fuori la propria creatività. Spero  -  ha concluso  -  che l'Italia possa creare tante opportunità in questo campo per i giovani senza che siano costretti a fuggire all'estero". Appoggio e sostegno economico all'iniziativa sono arrivati anche dalla Regione Lazio. Fabiana Santini, assessore alla Cultura, Arte e Sport, ha detto: "Romaeuropa Festival è un'imperdibile occasione per affermare il ruolo del Lazio in ambito culturale a livello internazionale, capace di coniugare in una manifestazione unica opere di importanti artisti internazionali accanto a creazioni affascinanti di talenti emergenti. Ed è con orgoglio che posso sottolineare che proprio da una richiesta della Regione è nata l'idea di affiancare a importanti opere internazionali, nuove opere scaturite dall'incontro fra talenti di casa nostra e giovani imprese attente alle nuove frontiere della innovazione tecnologica e alla sua capacità di incontro con l'arte visiva e l'entertainement". 
Spendacciona, indebitata e in deficit, la sanità pubblica del Lazio non soddisfa neanche il fabbisogno di salute. È inadeguata e insufficiente per il 57,4% dei cittadini (quasi 6 su 10). Parola dell'istituto di ricerche Eures e della onlus Il diritto alla salute che in giugno, intervistati al telefono 2.009 laziali, hanno redatto un rapporto. L'indagine via telefono, "Qualità e sostenibilità economica della sanità del Lazio: esperienze e valutazione dei cittadini", segnala l'insoddisfazione più alta a Frosinone (72,3%). Seguono Viterbo (57,6) e Roma (57,2). Critiche più contenute arrivano da Rieti, con il 41% degli intervistati che si dichiara soddisfatto, e da Latina (53), dove pure si aspetta per più di tre anni un ecocolordoppler alle carotidi. Proprio i tempi di attesa, invece, sono il pomo della discordia tra i laziali e il Servizio sanitario regionale con il 75,5% di delusi. Seguono i ticket (62,8). "Tiene", invece, il giudizio sui medici, con il 60,3% di apprezzamenti, mentre barcolla quello sugli infermieri (è insoddisfatto il 51,2% degli intervistati). Così nel Lazio un assistito su tre bussa alla porta dei privati, pagando per un esame diagnostico o una visita specialistica. In quattro su dieci lo fanno su indicazione del proprio medico. A rivolgersi a un centro sanitario pubblico, segnalano gli intervistati, è il 54,2% del campione; il 12,7% sceglie l'intramoenia, le prestazioni libero-professionali in ospedale, e il 33,1% le case di cura e i centri privati. "Emergono gravi inadempienze", attacca il segretario della Cgil Lazio, Claudio Di Berardino, "per effetto anche dell'assenza di un confronto sulle grandi scelte con le parti sociali". E invoca l'uscita dal commissariamento che, come si sa, è legata al rientro dal deficit sanitario. "Solo il lavoro dei medici", aggiunge il capogruppo del Pd alla Pisana, Esterino Montino, "salva il Servizio sanitario regionale dal baratro". "Il rapporto sulla sanità del Lazio", per Montino, "è un atto d'accusa al Piano di rientro dal deficit e a quello per il riordino della rete ospedaliera: sono squilibrati e profondamente ingiusti". 
