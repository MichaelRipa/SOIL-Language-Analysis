PALERMO - Rapina sventata questa sera in una tabaccheria di viale Strasburgo nei pressi dell'abitazione del procuratore capo Francesco Messineo. La scorta del magistrato, che si trovava di passaggio sulla strada, ha notato il trambusto ed è intervenuta riuscendo a bloccare i cinque rapinatori che stavano tentando di svaligiare il punto vendita. Intervenute sul posto anche alcune gazzelle dei carabinieri che hanno trasferito i malviventi nelle camere di sicurezza. I titolari della tabaccheria, ancora sotto choc, hanno ringraziato gli "angeli custodi" del procuratore. 
ROMA - Voglio che ci sia un sostegno unitario al governo. Il partito non deve spaccarsi, nemmeno pubblicamente avanzando delle critiche perché la forza del gruppo è anche nella coesione con cui sosteniamo l'esecutivo. E' questo l'appello rivolto da Silvio Berlusconi ai deputati del Pdl, brindando per gli auguri di Natale, in merito all'atteggiamento da tenere con il governo. "Abbiamo fatto la cosa necessaria, l'alternativa erano le elezioni e tutte le colpe sarebbero ricadute ingiustamente su di noi". L'ex premier ha quindi ringraziato i deputati "per tutto quanto avete fatto in questi 3 anni e mezzo. Sono molto orgoglioso di voi, non ho nessun rilievo da farvi anche perché - ha aggiunto - so quanto sia duro stare in Parlamento con gli attuali regolamenti e quanto tempo si butti al vento". Berlusconi aveva toccato prima altri temi, dell'atteggiamento e dell'alleanza con la Lega, dei sondaggi che darebbero il Pdl in ripresa, ha ironizzato su sulla mancanza di una sua stanza al Tribunale di Milano, considerando i tanti processi nei quali è coinvolto, e si è scusato con i parlamentari per la mancanza di regali ("c'è la crisi") attribuendo la stretta al "prelievo" di De Benedetti ordinato dai giudici a chiusura del processo per il lodo Mondadori. Il Carroccio . "La lega sta portando avanti la contestazione, invece noi abbiamo intrapreso un percorso di responsabilità per quello che abbiamo fatto e per quello che dovremo fare, trovando anche la condivisione del Pd", ha detto Berlusconi ricordando che "la Lega è stato un alleato leale e penso che alle prossime elezioni potremo tornare insieme". L'ex premier ha poi spiegato che "i sondaggi sono positivi, ci danno in crescita. Alle prossime elezioni si può vincere". Avviso all'Udc .  "Siamo già in campagna elettorale, anche se non possiamo sapere quando si voterà. Se l'Udc fosse coerente con la posizione che ha nel Ppe si alleerebbe con noi e vinceremo ancora. Credo che l'Udc dovrà fare questa scelta perchè quando è con noi aumenta i consensi e la sinistra perde". Una stanza in tribunale . "Mi hanno dato una stanza a Montecitorio, invece  non me l'hanno data al tribunale di Milano, dove da qui a fine gennaio  mi aspettano per 38 udienze", ironizza il Silvio Berlusconi parlando alla cena con i deputati del Pdl, e ricordando il calendario  delle udienze fissato per l'inizio dell'anno al tribunale di  Milano. Niente regali . Nel corso della cena l'ex premier ha spiegato di aver fatto i regali solo alle deputate  attribuendo la colpa di ciò "alla crisi" chiedendo quindi scusa agli  uomini. L'ex capo del governo ha poi aggiunto che dopo i soldi dati a  Carlo De Benedetti, in seguito alla sentenza di risarcimento sul lodo  Mondadori, gli rimangono pochi soldi per fare dei doni. "Dopo il  prelievo di De Benedetti ho pochi soldi, non ho cassa per poter fare i  consueti regali...". Poi, l'ex premier rivolgendosi agli uomini, si è  scusato con loro perchè "poiché c'è la crisi ho fatto un omaggio solo  alle deputate". Leggi i commenti I commenti dei lettori 
CREMONA - Un'ora e venti minuti di interrogatorio per Alessandro Zamparini, due ore circa per Filippo Carobbio. Il secondo filone dell'inchiesta 'Last bet' è proseguito oggi con il racconto di due dei sette italiani arrestati lunedì all'alba. Interrogatori giudicati soddisfacenti dal magistrato, che ha riscontrato la massima collaborazione, specialmente da parte di Carobbio. Zamperini avrebbe ammesso di aver partecipato al tentativo di combine della partita di Coppa Italia Cesena-Gubbio del 30 novembre scorso: l'ex calciatore di Lega Pro e serie B di fronte al gip di Cremona, Guido Salvini, ha confermato di avere avuto contatti diretti con il gruppo degli slavi, in particolare con il macedone Hristyan Ilievski, colpito a sua volta da un'ordinanza di custodia cautelare. Il contatto sarebbe avvenuto ancor prima che scattasse la prima ondata di arresti nell'inchiesta cremonese nel giugno scorso e, nei mesi seguenti, sarebbero state frequenti le pressioni del macedone sul calciatore affinché si desse da fare per combinare le partite. Zamperini quindi avrebbe contattato il giocatore del Gubbio, Simone Farina, che però dopo aver rifiutato l'offerta si è rivolto sia alle autorità sportive sia a quelle giudiziarie per denunciare il fatto. Zamperini ha invece escluso qualsiasi coinvolgimento con la gara di serie A Lazio-Lecce affermando che era nello stesso hotel del Lecce solo per pura coincidenza. Filippo Carobbio, oltre ad aver fatto anche lui alcune ammissioni, sarebbe andato anche oltre. Il giocatore, attualmente in forza allo Spezia, dopo aver escluso qualsiasi comportamento illecito che possa coinvolgere la società ligure, avrebbe confermato l'accusa che lo vede coinvolto in cinque partite di serie B del campionato 2009/2010 quando indossava la maglia del Grosseto. Carobbio inoltre avrebbe allargato il proprio coinvolgimento anche ad altre partite, quando giocava con un'altra squadra. Domani pomeriggio alle ore 15, toccherà a Nicola Santoni essere interrogato. All'appello mancano ancora Carlo Gervasoni, Luigi Sartor e soprattutto Cristiano Doni che verranno ascoltati tra giovedì e venerdì. Leggi i commenti I commenti dei lettori 
MACERATA - La Lube Macerata fa il suo dovere: conquista tre punti contro il Tirol Innsbruck e resta al comando del girone di Champions League di volley. I marchigiani vincono 3-1 (23-25, 25-23, 25-21, 25-21) ma non giocano la loro migliore gara. Anzi nella serata europea da salvare c'è solo il risultato: per il resto tanti errori, troppa sofferenza e poca continuità. Partita simile al match di andata con il primo set da dimenticare da parte degli uomini guidati da Alberto Giuliani e la reazione nei successivi parziali. Un altro momento di buio totale in avvio della quarta fase per fortuna arginato dal carattere e dalla maggiora capacità tecnica del sestetto biancorosso. A far riflettere sulla difficile serata i ventidue errori in battuta, contro i quindici del Tirol Innsbruck e il muro punto di forza austriaco e quasi assente in casa Lube. In attacco i padroni di casa pagano la cattiva vena del capitano Igor Omrcen, rimasto a lungo in panchina, e le giocate a sprazzi del resto della truppa. A trascinare il gruppo un buon Simone Parodi (17 punti) e il top scorer con 21 punti Cristian Savani. Le cattive abitudini sono difficili da cancellare. E proprio come successo appena pochi giorni fa in Austria, la Lube Macerata comincia male e ci rimette il primo set. La squadra allenata da Giuliani gioca sotto tono in tutti i fondamentali: dalla battuta, agli errori in attacco fino alla ricezione. I tirolesi, che non hanno niente da perdere, addirittura scavano un solco, tra loro e i padroni di casa, grazie a una serie impressionanti di muri. Allora il coach italiano mette mano alla panchina con l'ingresso in campo, tra gli altri, di Monopoli in regia e dell'opposto Van Walle. Una parziale rimonta parte proprio da un turno al servizio del giocatore belga. Nel finale Macerata cresce ma non basta per arginare la voragine e il Tirol Innsbruck vince 25-23. Con il rientro dei cosiddetti titolari sotto rete non migliora l'inizio del secondo parziale. Gli errori da entrambe le parte si susseguono e i tirolesi ci credono. La situazione si complica, ma è Simone Parodi a prendere i compagni per mano e tenerli attaccati alla partita. Il resto lo fanno gli avversari che aumentano i loro errori. Macerata comincia a ragionare e non si fa prendere dall'ansia di dover fare punto in fretta e diventa una partita più accorta. La nota stonata rimane Omrcen, in serata davvero storta, murato e fermato con facilità dagli austriaci. Comunque Macerata mette ordine alle sue idee e i risultati non tardano ad arrivare: 25-23 e situazione di parità. Una volta messo nel carniere il pari, la partita cambia fisionomia. La Lube domina il terzo set anche se non si esprime ai suoi livelli. I marchigiani sfruttano meglio gli errori degli avversari e, nonostante un muro inesistente, riescono a condurre in porto il parziale con facilità 25-21. Incredibile partenza del club italiano nel quarto parziale: Innsbruck scappa via con facilità e Travica e soci sono costretti di nuovo a inseguire. Torna la paura nel sestetto marchigiano. Servono un paio di colpi da parte dei soliti campioni per sbloccare la squadra. Coach Giuliani continua ad alternare gli uomini a disposizione e trova l'assetto tattico che gli permette prima la rimonta e poi un finale in crescendo. Si chiude sul 25-21. Simone Parodi fa autocritica: "Non è un'attenuante, ma siamo davvero molto stanchi e ci capita di sbagliare in avvio di gara. Dobbiamo essere più aggressivi, e quando entriamo in campo ci vuole più cattiveria agonistica. Per quanto riguarda gli errori al servizio dipende dal nostro tipo di gioco. Siamo una squadra con battitori forti e su questo fondamentale ci lavoriamo con costanza. A volte capita che non gira, però nel corso della stagione miglioreremo sicuramente". Mercoledì tocca a Cuneo alle ore 20.30 (diretta Sportitalia 24) al PalaBreBanca contro i francesi del Poitevin Poitiers, campione in carica e in testa alla classifica del campionato transalpino. Chiude la tre giorni giovedì la Planetwin 365 Trento in Polonia contro lo Kaksa Kole, un sestetto insidioso che una settimana fa ha espugnato il PalaTrento. Leggi i commenti I commenti dei lettori 
Classica CASTEL SANT'ELMO Dalle 21 nell'duditorium di Castel Sant'Elmo, per l'associazione Alessandro Scarlatti, i Turchini di Antonio Florio, con  le voci di Valentina Varriale, Silvia Frigato, Filippo Mineccia, Pino De Vittorio, Rosario Totaro e Giuseppe Naviglio, presenteranno "L'Adorazione dè Maggi", di Cristoforo Caresana, disco inciso nel 2010 dalla casa discografica Glossa. Biglietti da 25 a 15 euro, ridotto giovani 8 euro, last minute fino a 31 anni 3 euro. Info 081 406 011. SAN PIETRO A MAJELLA Al Conservatorio di Musica San Pietro a Majella, via San Pietro a Majella 35, per "Napoli per Nino Rota, nel centenario della nascita": dalle 18 l'Orchestra da Camera "San Pietro a Majella", musiche di Corelli, Bach e Vivaldi. Musica ACACIA Da mezzogiorno al teatro Acacia, via Tarantino 10, Sal da Vinci presenta la nuova edizione dello spettacolo-concerto "Il mercante di stelle...". Interverrà il coreografo e regista Gino Landi con il cast al completo.. Lo spettacolo andrà in scena dal 25 dicembre all'8 gennaio , oltre a una replica per la notte di Capodanno alle 2. Info 081 558 6659. DOMUS ARS Dalle 18 al Domus Ars, centro di arte e cultura popolare nella chiesa di origine medioevale San Francesco delle Monache, via Santa Chiara 10/c, per la rassegna "I Giorni delle Calende", "La meglio Gioventù" a cura di Tommaso Primo, concerto con Enrico Rispoli, Sabrina Sadile, Andrea De Rosa, Adailysong. Info 081 342 5603. M. I. A. Dalle 18 al M. I. A., Movimento Indipendente Artisti Start over Art presenta, via Pallonetto a Santa Chiara 7, "Napoletani Bad Boys", happenings di letteratura, arte, teatro e musica. Un racconto fatto di parole, musica e performance teatrali scandito da incontri anche il 28 dicembre e il 4 gennaio. CAMPI FLEGREI Dalle 19.30 alle  Rampe Raffaello Causa di Pozzuoli, chiesa del Purgatorio, l'associazione Jazz and Conversation presenta: "musica, castagne, vino... e la musica del Pozzuoli Jazz Festival". Dalle 21.30 al Batis di Bacoli, Slow Tour Campi Flegrei presenta Vocincampi: Voices Box Coro Gospel. Info 339 792 6749. BATTIPAGLIA Dalle 22 al Capri Jazz Bar di Battipaglia, via Pastore 42, i Pink Bricks renderanno omaggio ai Pink Floyd. La tribute band napoletana della leggendaria band britannica è formata da cinque musicisti, una voce solista e due coriste che, con l'ausilio di un campionatore, rievocheranno le atmosfere oniriche dei Floyd. Selezionando brani da "Animals", "Wish You Were Here" e "Dark Side of the Moon". Ingresso libero. Info 0828 300 124. Teatro DIANA Dalle 21.30 al  Diana, via Luca Giordano 64, appuntamento dello Zelig Lab. Ospite della serata Carmine Faraco. Lo spettacolo è diviso in due parti: la prima prevede l'esibizione di un comico professionista, la seconda l' esibizione di otto  aspiranti comici sempre diversi. Info 081 556 7527. NUOVO Dalle 21 al teatro Nuovo, via Montecalvario 16, Gli Ipocriti in "Gomorra", di Roberto Saviano e Mario Gelardi, con Ivan Castiglione, Francesco Di Leva, Giuseppe Gaudino, Giuseppe Miale di Mauro, Adriano Pantaleo e la partecipazione di Ernesto Mahieux. Regia Mario Gelardi. Info 081 425 958. Dalle 20.30 nella sala Assoli  "Romeo e  Giulietta non sono morti". Che fine avrebbero fatto e che tipo di coppia  sarebbero stati Romeo e Giulietta se non fossero morti? E' proprio intorno a questa domanda che nasce lo spettacolo di e con Tonia Garante e Salvatore Caruso. Info 081 497 6267. GALLERIA TOLEDO Dalle 21 alla Galleria Toledo, via Concezione a Montecalvario 34, per il Gran Galà di Natale, lo spettacolo "Priscilla Show", di e con Mariano Gallo (Miss Priscilla) e le Dragstickqueen Fabio Falsarone (Zia Tiffany) e Antonio Caruso (Jasmine). Corpo di ballo Priscilla dancers. L'incasso dello spettacolo sarà devoluto all'Anlaids. Info 081 425 037. Cinema CERVANTES Dalle 17 nell'auditorium dell'Instituto di cultura Cervantes, via Nazario Sauro 23, per la rassegna "Recorrido por los premios Goya - Percorso ai Goya", il film "Siete mesas de billar francés", di Gracia Querejeta, 2008. Ingresso libero. Info 081 195 633 11. PIERROT Alle 18 e alle 21 al Pierrot di Ponticelli, via De Meis 58, per il cineforum dell'Arcimovie, proiezione del film "This Must Be the Place" di Paolo Sorrentino con Sean Penn. Info 081 596 7493. Agenda MADRE Dalle 10.30 nella sala polifunzionale del museo Madre, via Luigi Settembrini 79, chiusura della terza edizione de "I Rioni dell'arte", progetto realizzato da Aporema con il contributo della Fondazione Banco di Napoli per l'Assistenza all'Infanzia. Protagonisti, gli allievi delle cinque scuole selezionate: 19° Circolo "Vincenzo Russo", l'Istituto Comprensivo Della Valle, la Scuola Media Santa Maria di Costantinopoli, il 70° Circolo Didattico di Napoli e il 3° Circolo di Pozzuoli. In programma la proiezione video delle opere, gli interventi degli artisti visivi, reading degli scrittori e concerto a più voci degli alunni e dei musicisti che hanno lavorato con i ragazzi. FLORIDIANA Dalle 11 al Museo Duca di Martina, Villa Floridiana, inaugurazione della mostra "Un Museo... tutto da bere. Calici antichi e vini campani in Floridiana". La mostra (da domani), dedicata al vino nei suoi differenti contesti d'uso (profano, mitologico e liturgico), sarà affiancata fino al 15 aprile da conferenze, seminari, concerti a tema e laboratori di degustazione. Info 081 578 8418. SANTA CHIARA Dalle 19.30 a Santa Chiara, chiesa delle francescane, mostra dei libri d'artista de "Il Laboratorio/le edizioni". I libri esposti sono a tiratura limitata e abbinano immagini e parole. Gli incisori Avella e Sgambati sono noti agli addetti ai lavori in tutto il mondo e hanno, tra l'altro, trasferito le proprie competenze di stampa anche all'Università di Pechino. Durante la mostra, reading di letture di alcuni poeti: Lindo Fiore, Mimmo Grasso, Beppe Sebaste, Sergio Zuccaro. ACCADEMIA Dalle 16 al teatro Antonio Niccolini dell'Accademia di Belle Arti (via Bellini 36, via Costantinopoli 107), "Festa dell'Arte per il Duemila12" con installazioni site specific, macchine da festa e il nuovo Gabinetto delle stampe. Info 081 441 900. EVALUNA Dalle 19 nella libreria Evaluna, piazza Bellini 72, presentazione del romanzo "La vita astratta" di Andrea Pitasi. Ne discuteranno con l'autore e con l'editore, Chiara Trofino, Paola Villani ed Ernesto Paolozzi. CITTA' DELLA SCIENZA Dalle 17.30 a Città della Scienza, via Coroglio 104, il convegno "Natale Letterario", con il patrocinio della Ambasciata di Svezia e del Consolato del Belgio, in collaborazione con Unicef, Caritas, Associazione Amici del Presepio. MAIORI WINTER Dalle 16 a Maiori, nei giardini di palazzo Mezzacapo, "Caccia al tesoro", a cura dell'associazione Reghinna Animation. Dalle 19 e dalle 21 al PalaVillage, il film "Anche se è amore non si vede", con Ficarra e Picone. VATOLLA Dalle 19 nel borgo antico di Vatolla (Salerno), "Natale... nel Vico", una rievocazione storica del Natale barocco in abiti d'epoca. Intorno al Presepe allestito nella piazza antistante il castello vichiano si alterneranno dame, cavalieri, attori, musici, ballerini, giullari e saltimbanchi, mentre mercanti ed artigiani esporranno nei vicoli, così come nelle locande si potranno gustare antiche pietanze della cucina cilentana. Info 320 403 1900. 
ROMA - "Un altro tavolo della pace? Lasceremo decidere Petrucci". Il presidente della Federcalcio Giancarlo Abete tende la mano al presidente del coni e si dice pronto a un nuovo confronto con le parti in causa per togliere le scorie lasciate da Calciopoli. "Noi lo seguiremo e, se ci sono le condizioni, saremo al suo fianco. Non facciamo il tifo per nessuno. Porteremo poi avanti le nostre tesi e contrasteremo serenamente quelle dei dirigenti e delle società che non riteniamo valide". Abete dissente con chi ha ritenuto inutile la riunione della scorsa settimana. "Credo che sia innegabile che il tavolo abbia comunque portato ad un momento di confronto sereno e costruttivo tra soggetti che avevano perso l'abitudine a confrontarsi tra loro. Vedremo ora se ci saranno sviluppi". PETRUCCI HA RAGIONE SULLA LEGA A - Abete concorda con lo sfogo di Petrucci che ha accusato la Lega di A di pensare solo alla divisione dei soldi, disinteressandosi al problema delle scommesse. "Tutti quanti dobbiamo fare sforzo per dare una giusta priorità alle cose", sottolinea. "E' naturale che i club di A si concentrino maggiormente sull'area economica rispetto ad altri mondi, ma è importante capire che bisogna stare attenti agli equilibri per non determinare un danno d'immagine al calcio italiano. Le priorità sono quelle di intercettare i fenomeni negativi, dalla lotta alle scommesse illecite, a quella contro ogni forma di violenza, e di rendersi conto che lo scenario economico è tale che ognuno di noi deve fare dei sacrifici". EVENTUALI SANZIONI SPORTIVE IN TEMPI BREVI - Sulle nuove vicende dell'inchiesta Abete si mostra cauto nei confronti di chi ipotizza nuove sanzioni: "E' troppo presto per prevedere i tempi e capire se ci potranno essere eventuali condanne a campionato in corso", dice. "Non è una situazione autogestita e ci sono variabili legate alle azioni della Procura di Cremona. C'è comunque un precedente importante che dimostra la stretta collaborazione tra Procura federale e procura della Repubblica, quello della prima fase dell'inchiesta, che ha dato la possibilità a Palazzi di fare i deferimenti e che ha permesso lo svolgimento dei processi sportivi. In pochi giorni si saprà di più". UN PLAUSO A FARINA DEL GUBBIO - Piuttosto il presidente della Figc tiene ad elogiare il giocatore del Gubbio Farina per la sua denuncia, sottolineando però che ha fatto il suo dovere. "C'è la soddisfazione per una situazione di trasparenza e immediatezza nel rapporto con la giustizia sportiva, però c'è l'obbligo della denuncia. Non è un gesto di buona volontà ma un dovere. E poi, chi non denuncia viene sanzionato". GIUSTO IL TAGLIO DEI CONTRIBUTI CONI A FIGC - Abete chiude commentando la variazione del budget 2011 approvato dal Consiglio Federale, che si chiude con un avanzo di 2,8 milioni di euro, e soprattutto la previsione per quello del 2012, che deve invece tener conto dei tagli del Coni (-16 milioni di euro alla Figc). "Del budget 2012 si tornerà a parlare entro marzo per un'analisi in progress delle situazioni che andranno a maturare. Il Coni, comunque, ha fatto bene a tagliare il contributo alle federazioni (obbligatorio dopo il taglio del Governo al comitato nazionale olimpico ndr), e a dare maggiori supporti a quelle discipline che sono impegnate nella preparazione olimpica. E' giusto fare dei sacrifici". Leggi i commenti I commenti dei lettori 
CAGLIARI - Il Cagliari esce dal Sant'Elia ancora una volta senza vittoria, ma punti a parte Davide Ballardini non ha nulla da recriminare ai suoi, autori di un'ottima partita contro un Milan che viaggia a ritmi impressionanti. "Sarà un Natale sereno, ma a livello professionale siamo un po' arrabbiati". Il suo Cagliari soffre soprattutto per la carenza di attaccanti, ma Ballardini rimanda tutti i discorsi di mercato al rientro dopo le ferie. "Adesso pensiamo a passare un Natale sereno, poi si vedrà. D'altra parte abbiamo dei giocatori interessanti che però vengono da altri campionati ed hanno bisogno di tempo. Nenè si è fatto male, adesso ci troviamo con questi che hanno responsabilità che magari non dovevano avere". CENTROCAMPO RIMANEGGIATO - Il tecnico del Cagliari ha poi spiegato la scelta di Cossu regista al posto di Conti. "Cossu con me ha giocato da regista altre volte, mi piacciono quelli che sanno verticalizzare il gioco e lui lo sa fare e poi al momento non ho tanti giocatori a disposizione, quindi sono costretto a fare scelte obbligate. Con il rientro di Conti può giocare da trequartista, ma Cossu ha tanta qualità che può fare diversi ruoli, è un giocatore che unisce la qualità alla quantità". Il mancato cambio di rotta rispetto alla gestioni Ficcadenti potrebbe creare qualche malumore con Cellino. "Il presidente è il capo della società, ha il diritto di dire ciò che pensa, poi l'allenatore deve fare delle scelte anche per rispetto del presidente". Leggi i commenti I commenti dei lettori 
CAGLIARI - Il 2-0 al Cagliari è la nona vittoria in undici partite per il Milan di Massimiliano Allegri. Numeri da capogiro che permettono ai rossoneri di tornare in testa al campionato almeno fino al big match tra Udinese e Juventus. Il tecnico spera di godersi il primato anche a Natale. "Per noi era importante vincere, domani vediamo cosa fanno gli altri, il campionato è lungo, nelle ultime 11 partite abbiamo fatto 29 punti, credo che siano abbastanza". AVVERSARIO TOSTO - 2-0 a parte, quella contro il Cagliari è stata una gara complicata. "La partita è risultata difficile come ce l'aspettavamo -  spiega il tecnico rossonero - abbiamo fatto una rincorsa importante e già da domenica la squadra sembrava stanca fisicamente e mentalmente, poi siamo andati in vantaggio. Mettiamoci la pioggia, il fatto che il Cagliari era bravo a salire e noi siamo andati in difficoltà. Nel secondo tempo abbiamo fatto meglio del primo, non è stata una bella partita ma era importante fare tre punti e chiudere l'anno nel migliore dei modi. In Italia vincere non è mai facile - continua - oggi la squadra ha capito che era difficile, che bisognava lottare e i ragazzi si sono comportati nel migliore dei modi. E' mancata la spinta sugli esterni, perché non potevo chiedergliela". BOATENG IL TREQUARTISTA - Inevitabile la domanda sulle esternazioni di Berlusconi che vorrebbe vedere un Milan con Boateng a centrocampo e con Robinho dietro le punte. "Non è questione di dire chi ha ragione, c'è un confronto, lui giustamente ha le sue idee, gli piacerebbe vedere la squadra come ha giocato più volte, ma io devo fare delle scelte per il bene del Milan, mi fa piacere quando parliamo perché anche dalle sue esternazioni posso ricavare spunti importanti. Non c'è assolutamente alcun problema tra me e il presidente. Io ho il metro giornaliero della squadra e in questo momento Boateng mi serve in quella posizione, poi magari lo farò anche giocare da mezzala. Ibra? E' un generoso, uno che non si tira mai indietro, anche sabato ha fatto tre volte avanti e indietro. Sta bene, segna, oggi è tornato a farlo su azione". IBRA, 'LA SQUADRA MI AIUTA' - Lui, Ibrahimovic, si dice sereno. Sto bene e la squadra mi aiuta tanto - afferma l'attaccante svedese - l'importante è vincere alla fine, anche se non faccio gol io. Adesso una settimana di riposo e poi torniamo ancora più forti. Il mio malessere nel finale? Tutto a posto, state tranquilli". Un Milan già fortissimo in attacco e che a gennaio si rinforzerà ulteriormente: "Abbiamo 3-4 attaccanti tra i più forti in Europa. Per adesso cassano è fuori e c'è anche Inzaghi. L'allenatore deve decidere chi deve giocare, siamo tutti forti". E domani Udinese-Juventus. "Se speriamo in un regalo dell'Udinese? Noi abbiamo fatto il nostro lavoro, quello che fanno gli altri è relativo". NOCERINO: "GOL MIO, ANZI NO" - Antonio Nocerino prima reclama la paternità del primo gol rossonero ma poi davanti alle immagini televisive ammette: "Era talmente veloce l'azione che forse lui l'ha presa prima di me, ma dalle immagini devo dire che l'ha toccata lui. E' un buon momento sia mio che per la squadra. Quest'anno sto concretizzando un po' di più perché al mio fianco ho giocatori che mi mettono in condizione di segnare". Leggi i commenti I commenti dei lettori 
Due torri alte novanta metri, un'altra di settanta e poi un mare di cemento in palazzine, servizi, commerciale e direzionale. Ma il progetto dell'Ente Eur per l'ex Velodromo, fatto saltare da cariche di dinamite in una nuvola di polvere che forse ha disperso nell'aria anche il pericolosissimo amianto, adesso riceve un altolà: la verifica di impatto ambientale richiesta alla Provincia non ottiene l'ok, ma solo una richiesta di ulteriori documenti. E anche se il parere non può fermare il piano, lo mette in difficoltà. Vediamo. Le aree a rischio cemento sono due. La cosiddetta zona "A" dell'ex Velodromo, e quella "B", dell'Oceano Pacifico, circondata da viale della Grande Muraglia e viale dell'Oceano Pacifico. I progetti cambiano. Ce ne era uno del 2007, ma nel 2008, la società Newco Aquadrome, partecipata al 49% dall'Ente Eur e al 51% dalla Soc. Condotte Velodromo s. r. l., comunica al Comune che il Programma di Interventi approvato non consente più: "l'equilibrio economicofinanziario che una società per azioni ha come obiettivo istituzionale" e presenta una nuova proposta per la trasformazione delle aree. Il comparto A si allarga e comprende anche parte delle aree di quello B. Si materializzano su viale della Tecnica quattro palazzine alte venti metri l'una, per 10 mila metri quadrati, e due torri di 92 metri tra viale della Grande Muraglia e viale Oceano Pacifico, per 43 mila metri quadrati. Ancora: 500 metri quadrati di commerciale tra via dei Primati Sportivi e viale Oceano Pacifico. Di più, oltre ai servizi pubblici, dall'asilo alla scuola materna, nel comparto B, ecco spuntare un edificio a torre per uffici di 70 metri. Il materiale, arrivato in Provincia per la valutazione ambientale, è stato esaminato, ma molti sono stati i dubbi sollevati. Tanto che alla fine, una lettera è tornata in Campidoglio con una richiesta di precisazioni, mai pervenute. Anche perché è ancora in corso un procedimento giudiziario che riguarda l'abbattimento del Velodromo, considerato un'architettura di pregio storico e artistico. Dunque c'è il nodo dei vincoli. Ma ancor più è da calcolare l'impatto dei nuovi abitanti in una zona già gravata dal peso urbanistico di un grande ipermercato e delle due torri firmate da Purini che stanno nascendo. E d'altronde il via libera del progetto, pronto per essere votato dal Consiglio insieme ad altre 36 delibere urbanistiche, servirebbe all'Ente Eur per finire di costruire, con Condotte, la celebre Nuvola di Fuksas, il nuovo centro congressi della città. "Siamo preoccupati" afferma l'assessore all'Urbanistica della Provincia Michele Civita "Si deve chiarire in primo luogo se in questo nuovo piano prevalga l'interesse pubblico e si giustifichi lo strumento dell'accordo di programma". "Inoltre, nel merito urbanistico  -  spiega Civita  -  si prevedono nuove cubature residenziali, invece dei previsti servizi sportivi". 
