BARCELLONA - Ha ritrovato il gusto di sentirsi un calciatore nella Capitale e quindi la felicità per un giovane che fa del pallone la sua vita. Bojan Krkic è sempre più innamorato di Roma e convinto di aver fatto la scelta giusta. Anzi, dovrà sfruttare la sua avventura in giallorosso per puntare alla Nazionale maggiore iberica viste le notizie che arrivano dal suo Paese. ESCLUSO DAL NUOVO CORSO DELL'U.21 SPAGNOLA - Il madrileno "Marca" riporta infatti un'indiscrezione sul suo futuro in maglia "roca". Il 21enne attaccante di Luis Enrique ha già giocato due Europei Under 21 (nel 2009 e nel 2011, vinto quest'ultimo) e sarebbe in età anche per il terzo, ma i tecnici federali hanno deciso di escluderlo dal nuovo corso, ritenendo che un giocatore del suo livello ormai non possa più avere le motivazioni necessarie per far bene con l'Under. BOJAN: "A ROMA OGNI GIORNO PIU' FELICE" - Intanto lui confessa tutta la sua nuova passione romanista raccontandosi in una lunga intervista al sito del quotidiano catalano 'Sport. es'. "Ogni giorno va meglio, mi sento sempre più a mio agio  -  sottolinea l'attaccante ex Barcellona -. Io sono una persona che sento molto la mia terra, sono sempre stato in Catalogna e sono sensibile più degli altri a certi cambiamenti, ma sono venuto qui a Roma per giocare a calcio e le cose vanno sempre meglio. Sta andando tutto bene, non tanto perché ho segnato il mio primo gol contro l'Atalanta o perché gioco sempre di più, ma più che altro perché sto recuperando la sensazione di sentirmi importante, è questo ciò che mi rende felice e che mi ha spinto a scegliere la Roma. Ogni giorno mi sveglio con una gran voglia di allenarmi, sapendo che il lavoro mi servirà per giocare di più. Sono sempre stato un tifoso del Barcellona e lo sarò sempre, questo club è nel mio cuore, ho imparato tanto nel club e considero un privilegio averci giocato, ma qui mi sento di nuovo un calciatore". "POCHE OPPORTUNITA' AL BARCELLONA" - Bojan non vuole comunque cancellare nulla della sua esperienza azulgrana. "E' stato straordinario giocare nel Barca, lì era tutto meraviglioso per me  -  spiega  -  ma nell'ultimo periodo giocavo poco e per un calciatore è importante giocare. Non ho nulla contro Guardiola, è il più grande allenatore di sempre, però è chiaro che lo scorso anno non potevo essere contento perché ritengo di non aver avuto le opportunità che meritavo". UN FUTURO DI NUOVO A TINTE AZULGRANA? - Il giovane attaccante ricorda il giorno in cui è stata chiusa la trattativa con la Roma. "Ero felice, ma anche un po' triste, mi sono venuti in mente i 12 anni di Barcellona, sapevo di andare in un grande club, ma non mi ero mai immaginato con una maglia diversa da quella del Barca, ma adesso va tutto bene e devo ringraziare il club e i tifosi della Roma perché qui mi sento ogni giorno meglio. Un ritorno al Barcellona? Adesso penso soltanto a ritrovare la felicità come calciatore e qui le cose vanno bene da questo punto di vista. Per il resto un eventuale ritorno dipende da me, ma anche da come vanno le cose nel calcio, può succedere che torni, che resti qui a Roma o che vada da qualche altra parte. Nella vita non si può mai sapere  -  conclude Bojan  -  e una situazione che può sembrare brutta può diventare il più bel regalo della tua vita". Leggi i commenti I commenti dei lettori 
ROMA - È finita nel sangue la manifestazione promossa al Cairo dai cristiani copti, la maggiore fra le minoranze religiose del Paese, che rappresenta il 10% della popolazione. Nello scontro tra esercito e manifestanti i morti, secondo l'ultimo bilancio, sarebbero 24 e 174 i feriti. Il governo ha stabilito nella notte il coprifuoco nei quartieri centrali del Cairo. Le violenze sarebbero scoppiate quando da un gruppo di manifestanti sono iniziati lanci di pietre contro i militari schierati in assetto antisommossa davanti alla sede della tv di stato. Ma le notizie sull'origine dello scontro sono contrastanti. Secondo alcuni testimoni oculari, infatti, il corteo dei cristiani copti all'uscita dal quartiere Shubra sarebbe stato  attaccato con bottiglie molotov, lanci di pietre e forse armi da fuoco da teppisti e uomini che vengono indicati come 'baltageya', cioè teppaglia al soldo dei controrivoluzionari. I copti avrebbero reagito e a quel punto, circondati dalle forze di polizia, sarebbe iniziato lo scontro con cariche e lancio di lacrimogeni. La situazione è peggiorata quando centinaia di persone hanno assalito e incendiato alcuni blindati militari. Altri scontri,stavolta fra cristiani e musulmani, sono scoppiati in pieno centro davanti all'ospedale dove sono stati portati i corpi dei manifestanti uccisi. Secondo fonti d'agenzia, centinaia di persone si sono affrontate sui fronti contrapposti, a colpi di bastoni e lanci di pietre. "La nazione è in pericolo a seguito di questi eventi", ha detto il primo ministro egiziano Essam Charaf in un discorso trasmesso dalla televisione pubblica. "Questi eventi ci  hanno riportato indietro invece di andare avanti per costruire uno  Stato moderno su delle sane basi democratiche. La cosa più pericolosa  che possa minacciare la sicurezza della nazione è di  giocare con la questione dell'unità nazionale e di provocare la  sedizione tra cristiani e musulmani...e anche tra il popolo e  l'esercito. È questo lo scopo di queste violenze, ma noi non  cederemo a questi complotti perniciosi e non accetteremo un ritorno  indietro". Charaf ha concluso esortando gli egiziani "alla coesione e  all'unione". La manifestazione dei copti era stata promossa per protestare dopo l'incendio di una chiesa avvenuto nella provincia di Assuan e per chiedere la rimozione del governatore della regione, Mostafa el-Sayyed, il quale aveva affermato che la chiesa era stata costruita senza il permesso delle autorità, suscitando così la collera di gruppi integralisti musulmani che hanno poi dato alle fiamme l'edificio sacro. Ma la protesta dei copti era rivolta anche contro il capo del Consiglio supremo della Difesa, maresciallo Hussein Tantaui, accusato di non impegnarsi per far rispettare i diritti dei cristiani egiziani da parte della maggioranza musulmana. L'esercito egiziano - che ha assunto temporaneamente la guida del paese dopo le dimissioni del presidente Hosni Mubarak - aveva avvertito di voler usare il "pugno di ferro" contro coloro che incitino alle violenze interconfessionali, dopo che nel maggio scorso violenti scontri fra copti e musulmani avevano causato decine di morti. Il governo del Cairo, inoltre, ha annunciato di voler varare una legge di revoca delle restrizioni in vigore per la costruzione di nuove chiese, proibendo inoltre di tenere manifestazioni davanti ai luoghi di culto. La legge attuale risale di fatto all'impero ottomano, quando i cristiani dovevano ottenere un'autorizzazione per la costruzione, riparazione o restauro di una chiesa, al contrario di quanto accadeva per le moschee. A poca distanza dal centro delle violenze e degli scontri, invece, circa tremila musulmani e copti si sono radunati insieme in piazza Abdel Moein Ryad, all'ingresso di piazza Tahrir dalla parte del Museo Egizio. La folla ha gridato slogan sull'unità tra i fedeli delle due religioni. "Musulmani e copti, una sola mano" è uno degli slogan ripresi dai primi giorni della rivoluzione del 25 gennaio e scandito a gran voce dai partecipanti all'iniziativa. 
La Reggina fa suo il posticipo della 9^ giornata di serie BWin battendo per 3-1 il Bari, che interrompe la serie di tre vittorie consecutive: decisivi i gol di Rizzato e Ragusa (doppietta), momentaneo pareggio ospite firmato Marotta. Partita subito ricca di emozioni: al 5' un cross all'apparenza innocuo di Rizzato manda in confusione Lamanna, la Reggina ringrazia e passa in vantaggio. Dura poco la gioia del "Granillo", perché all'11' Marotta indovina un gran diagonale sul quale Marino può ben poco: 1-1. La Reggina si fa preferire sul piano della manovra, reclama per un rigore non fischiato a Bonazzoli e sfiora il 2-1 con Viola (bene questa volta Lamanna). E al 40' torna avanti: Rizzato questa volta ispira, preciso il cross per Ragusa e Lamanna è di nuovo ko. Ritmi più bassi a inizio ripresa, ma la Reggina tiene il pallino. E al 17' arriva il tris. Missiroli taglia a fette la difesa pugliese e scarica per Ragusa, freddissimo nel saltare Borghese e battere nuovamente Lamanna per la doppietta personale. Il Bari prova nel finale a riaprire il match, ma la Reggina si chiude, Marino non corre rischi e senza grosse difficoltà porta a casa i tre punti, grazie ai quali aggancia i pugliesi, la Sampdoria e il Grosseto a quota 14, alle spalle delle primissime delle classe. 
ROMA - Vasco Rossi riattizza il fuoco della polemica con Nonciclopedia, dopo i fatti della scorsa settimana , che avevano portato il sito satirico all'auto-oscuramento e successivamente alla riapertura . E sui quali l'addetto stampa del rocker di Zocca ha dichiarato: "Vasco non ha mai chiesto la chiusura di alcun sito". Rossi affida il suo pensiero a un post su Facebook in cui scrive: "Andatevela a vedere, prima di parlare, questa Nonciclopedia! E piantatela di fare commenti superficiali senza conoscere direttamente quello di cui parlate! Non sopporto i pressapochismi! Nonciclopedia è una idea 'stupida volgare vergognosa ignorante e ipocrita'! Non si può scrivere che Anna Frank se l'è voluta perchè ebrea! Questa non è ironia! questa è porcheria da due soldi volgare e vergognosa! ....altro ke ridere". In Rete la polemica si è nuovamente infiammata. Effettivamente la voce su Anna Frank contenuta nel sito è quella, ed è difficile trovarci alcunché di divertente o "satirico". Nei commenti al post, le fazioni si dividono tra chi appoggia il "Komandante" Vasco e chi dice semplicemente di lasciar perdere Nonciclopedia, perché "se ci vai, sai quello che trovi". Ma ci sono anche molti Voltairiani, che scrivono pensieri come "Non mi piace Nonciclopedia, ma credo che abbiano il diritto di scrivere quello che vogliono", e qualcun altro taglia corto: "Vasco, ci stai pensando pure troppo". Resta il fatto che per la sua querela, Vasco era stato accusato di voler censurare "il pensiero libero del web". (T.T.) 
PARIGI - I pronostici sono stati rispettati: secondo i primi risultati, François Hollande con il 39% si è aggiudicato il primo turno delle primarie socialiste a cui hanno partecipato oltre due milioni di persone. Ma l'ex segretario non ha superato la soglia del 50% dei voti, per cui si dovrà attendere il ballottaggio di domenica prossima, 16 ottobre, quando sfiderà Martine Aubry (31%). Terzo con il 17% il no-global Arnaud Montebourg, la vera novità di queste primarie, e i cui consensi potrebbero diventare decisivi nel secondo turno. AUDIOCOMMENTO MARTINOTTI "LA AUBRY POTREBBE SUPERARLO" Solo quarta a sorpresa Segolene Royal, ex compagna di Hollande, già sconfitta da Sarkozy alle presidenziali del 2007: la Royal si è detta "molto delusa". "Deciderò - ha detto - nei prossimi giorni a chi affidare i voti che ho ricevuto". Valls, candidato della destra del partito che ha avuto circa il 6% dei voti, ha già annunciato che appoggerà Hollande. Montebourg vuole invece mettere la campagna anti-globalizzazione "al centro della campagna presidenziale" del 2012. Da anni propone una nuova Costituzione che limiti i poteri del presidente e rafforzi quelli del Parlamento. Il personaggio. Hollande, l'uomo che gira per Parigi in motorino e che promette di essere un 'presidente normale', è l'opposto di Nicolas Sarkozy, il cosiddetto 'iper-presidente' accusato di concentrare tutti i poteri su di sé. Leader del Ps dal 1997 al 2008, Hollande, senza esperienze governative alle spalle - ma che è riuscito a dimagrire di 10 chili in pochi mesi, svecchiando la sua immagine considerata un po' triste e vetusta - è percepito oggi come un uomo serio e rassicurante, calmo, metodico e organizzato. 'Voglio essere il candidato che consentirà il cambiamento e che farà vincere la sinistra, per una presidenza della Repubblica più rispettosa, più forte e più giusta. Oggi sono arrivato più vicino a questo obiettivo": queste le sue prime parole dopo lo spoglio dei voti. "Sono contento di questo risultato - ha aggiunto Hollande - anzitutto  perché c'è stata una grande partecipazione, al di là di quanto  immaginavo, e poi perché arrivo nettamente in testa. Ora devo riunire i socialisti senza perdere la mia coerenza". Prima del ballottaggio, è probabile che si svolgerà un confronto televisivo tra Hollande e Aubry. Per votare, i simpatizzanti dovevano pagare una somma simbolica di almeno un euro. Polemiche per la possibile concomitanza delle primarie con la nascita del primo figlio della coppia Carla Bruni-Nicolas Sarkozy. Secondo alcuni analisti, la data del parto sarebbe stata scelta proprio per oscurare le primarie della gauche. 
VARSAVIA - La Polonia non è ancora morta, come recita la prima strofa dell'inno nazionale. Il premier liberal Donald Tusk, al potere da quattro anni e protagonista di un forte boom economico agganciato a quello tedesco, esce vincente dalle elezioni politiche tenutesi oggi nel più importante paese della 'nuova Europa'. La destra euroscettica, omofoba e clericale di Jaroslaw Kaczynski è invece sconfitta. Lo avevano detto le prime proiezioni diffuse dalla tv, lo confermano i dati ufficiali dello scrutinio. L'ondata della nuova destra nazionalpopulista che agita l'Est e l'intero vecchio continente si ferma dunque a Varsavia. Dopo lo spoglio nel 15% dei seggi, PO, la Piattaforma dei cittadini, cioè il partito del premier Tusk al potere dall'autunno 2007, otterrebbe il 37,5 per cento dei voti. Pis, Legge e Giustizia, la formazione di Kaczynski, sono il 29,9. Terzo partito, con il 10,2%, è la forza nuova a sorpresa Rp, fondata dal transfuga di PO Janusz Palikot, anticlericale fautore di uno Stato laico e di libertà per gay e droghe leggere in sfida alla Chiesa. Seguono il partito contadino Psl finora alleato di Tusk con il 9,5 per cento e la sinistra democratica (ex comunisti) con il 8,6 per cento. Con questi risultati, la coalizione di governo composta da PO e Psl dovrebbe avere 233 seggi in Parlamento, con una strettissima maggioranza di tre seggi. E' un risultato che fa tirare un sospiro di sollievo all'Europa intera a poche ore dalla riapertura dei mercati, in contemporanea coi segnali rassicuranti del vertice francotedesco a Berlino: la locomotiva dell'Est, la "seconda Germania", proseguirà nel suo corso europeista, liberal, tollerante e riformatore. Una linea di confronto con Berlino e Mosca come Kaczynski aveva minacciato e misure populiste che avrebbero appesantito i conti pubblici minacciando un declassamento del rating polacco sono allontanate. Tusk deve ora scegliere un partner di governo: i contadini, Palikot o la sinistra. Sollievo a Berlino, Bruxelles e nelle altre capitali-chiave d'Europa. Kaczynski, scuro in volto per la sconfitta, si è lasciato scappare davanti ai microfoni tv una pesante frase: "Sono certo che un giorno vinceremo e porteremo Budapest a Varsavia". Un riferimento alla destra nazionalista-autoritaria del premier magiaro Viktor Orban che in Ungheria sta distruggendo democrazia ed economia di mercato con la svolta autoritaria e le leggi bavaglio. La vera sorpresa delle elezioni nella cattolicissima Polonia è però il trionfo, al suo esordio sulla scena politica, della formazione anticlericale Palikot, terzo partito con oltre il 10% su un programma che punta alla legalizzazione dell'aborto, delle droghe leggere e dei matrimoni gay. Il fondatore, il magnate Janusz Palikot, è entusiasta del risultato: "Abbiamo dimostrato che tutto è possibile in Polonia dove milioni di persone che vogliono uno stato laico in cui la fede è una questione privata sono uscite allo scoperto". 
ROMA - C'è Gallinari ma c'è soprattutto tanta Milano. Forum pieno (8500), applausi per il ritorno del Gallo e per la nuova Armani (da quest'anno EA7), che fa suo il derby con Varese (89-75) risolvendo la pratica nel terzo quarto. La Cimberio di Recalcati resiste un tempo, trascinata da un superbo Diawara (21 punti nei primi 20', solo 5' nella ripresa). Il 14-0 che Milano (sei in doppia cifra) piazza nei primi 4' del secondo tempo , firmato da Bourousis, Nicholas, Fotsis e Mancinelli, indirizza e fa scorrere con largo anticipo i titoli di coda. Gallinari chiude con 12 punti in 12 minuti, due triple e tre stoppate. Come esordio Scariolo può essere contento. Aspettando Bryant (arriva o no?), la Virtus Bologna inizia il campionato con il piede giusto superando all'overtime Roma (93-91). Bella partita, con la Virtus giallorossa che risponde colpo su colpo mettendo in mostra un ottimo Dasic (22) e un Tucker che fa punti (20 punti ma 2/10 da tre) ma anche tanto altro (6 rimbalzi, 4 recuperi e 2 assist). Bologna è tanto Homan (23 punti e 16 rimbalzi) mentre Douglas-Roberts va a sprazzi (13+7 ma soprattutto la tripla del pari 71 che porta al supplementare con Roma che protesta per un fallo su Tucker non visto dagli arbitri). L'ex Gigli mette un canestro chiave nell'overtime (82-77), Roma (male Maestranzi) non muore mai, ma la freddezza dalla lunetta di Koponen (10/10) e McIntyre (7/8) la condanna ad un inizio in salita. Tutto facile per Cantù. La Bennet passa a Cremona (72-60) dominando fin dalla palla a due. La squadra di Trinchieri concede pochissimo (8 punti nel primo quarto), va a +14 dopo 10' (22-8), tiene bene sul ritorno della Vanoli (25-22) e poi scappa via (40-29 a metà gara) toccando il massimo vantaggio sul +21 (68-47). Cinque in doppia cifra per Cantù (Leunen 15, Mazzarino 14), unica nota stonato lo 0 (in 8') di Lighty. Vince netto anche Sassari (78-58), che trascinata da Trevis Diener (25 punti e 6 assist) rende amarissima la prima in A di Casale Monferrato, si risolve in volata la sfida tra Caserta e Treviso. La spunta la Pepsi (85-84) grazie a due liberi di Rose a 2'' dalla sirena che fanno esplodere un Palamaggiò ammutolito qualche istante prima dalla tripla del sorpasso di Becirovic (20 punti e 5 assist). Bella anche la partita tra Montegranaro (che da quest'anno gioca le partite casalinghe ad Ancona) e Avellino. Equilibrio per 38' contrassegnato dai lampi di Dean (25) e Troutman (8+9) da parte irpina e dal gioco di squadra della Fabi. Quando Vitucci perde per falli i suoi principali terminali offensivi, Montegranaro piazza l'allungo decisivo e chiude 85-76. Buona la prima per Biella, che con il nuovo Pullen (22) e il 'vecchio' Coleman (16) batte 76-65 una Pesaro (out White) a lungo avanti grazie ai nostri Cusin (18) e Hackett (16) ma tradita da Jumaine Jones (0/6 al tiro). EA7 Milano - Cimberio Varese 89-75 (21-18, 44-40, 73-55) EA7 Milano: Cook 11, Mancinelli 10, Fotsis 10, Bouroussis 8, Nicholas 16, Melli 2, Radosevic 4, Hairston 12, Gallinari 12, Giachetti 1, Rocca, Filloy 3. All. Scariolo. Cimberio Varese: Hurtt 6, Ranniko 3, Diawara 26, Garri 9, Kangur 6, Stipcevic 13, Reati, Fajardo 4, Ganeto 7, Talts 1, Zattra ne, Bertoglio ne. All. Recalcati. Arbitri: Sabetta, Lo Guzzo e Bartoli. Note - Tiri liberi: Milano 22/29, Varese 16/26. Tiri da tre: Milano 9/22, Varese 11/28. Rimbalzi: Milano 36, Varese 33. Usciti per 5 falli: nessuno. Spettatori: 8.500. Fabi Shoes Montegranaro-Sidigas Avellino 85-76 (24-26, 45-45; 62-63) Fabi Shoes Montegranaro : Karl 11, Piunti ne, Perini ne, Antonutti 5, Nicevic 2, Zoroski 19, Di Bella 11, Mazzola ne, Kirksay 5, McNeal 4, Brunner 18, Ivanov 10. All.: Drucker. Sidigas Avellino : Green 121, Troutman 18, Gaddefors, Ferrara ne, Alborea ne, Spinelli 5, Lauwers 3, Norcino ne, Golemac 4, Soloperto 2, Johnson 7, Dean 25. All.: Vitucci. Arbitri : Paolo Taurino, Lorenzo Gori, Eduardo Ciano. Note - Tiri liberi: Fabi Shoes Montegranaro 19/34, Sidigas Avellino 17/36. Tiri da tre: Fabi Shoes Montegranaro 7/19, Sidigas Avellino 10/25. Rimbalzi: Fabi Shoes Montegranaro 29, Sidigas Avellino 30. Usciti per cinque falli: Dean al 38'15 (77-76), Troutman al 38'20' (77-76). Spettatori: 3920 (di cui 2.300 abbonati). Incasso: 28700 euro. Banco di Sardegna Sassari-Novipiù Casale 78-58 (16-13, 35-25; 60-44) Sassari : Metreveli 9, Hosley 13, Devecchi 4, Diener T. 25, Benson 7, Sacchetti, Plisnic 9, Diener 8, Vanuzzo 3, Pinton. All.: Sacchetti. Casale : Berti 3, Malaventura, Nnamaka 2, Pierich, Trapani 10, Chiotti 7, Temple 13, Ferrero 8, Janning 9, Dunigan 6. All.: Crespi. Arbitri : Giansanti, Calbucci e Moretti. Note - tiri da tre: Sassari 8/23, Casale 7/27. Totale tiri: Sassari 28/56 Casale 22/57. Tiri liberi Sassari 14/23 Casale 7/10. Rimbalzi: Sassari 30 Casale 33. Usciti per falli: Temple al 37'20" Spettatori: 4.150, per un incasso di 65.422 Angelico Biella-Scavolini Siviglia Pesaro 76-65 (25-13, 30-37; 49-53) Biella : Jurak 7, Minessi 0, Coleman 16, Soragna 8, Pullen 22, Laganà 0, Miralles 7, Rossi ne, Magarity ne, Chessa 7, Dragicevic 9, De Vico ne. Allenatore Massimo Cancellieri. Pesaro : Cercolani ne, Cavaliero 10, Alibegociv 0, Hickman 12, Cusin 18, Tortù ne, Flamini 3, Hackett 16, Lydeka 6, Jones 0. Allenatore Luca Dalmonte. Arbitri : Tolga Sahin, Saverio Lanzarini, Manuel Mazzoni. Note - Tiri da due: Biella 21/42, Pesaro 15/26. Tiri da tre: Biella 5/21, Pesaro 6/22. Totale tiri: Biella 26/63, Pesaro 21/48. Tiri liberi: Biella 19/24, Pesaro 17/25. Rimbalzi: Biella 38, Pesaro 29. Usciti per falli: Coleman (38'), Hackett (39'). Spettatori: 3494. Incasso: 47.697. Canadian Solar Bologna-93-91 dts (19-21, 40-37, 57-52; 71-71) Bologna : McIntyre 12, Koponen 14, Douglas-Roberts 13, Sanikidze 13, Homan 23, Moraschini ne, Martinoni, Poeta 4, Gailius 7, Gigli 7, Canelo ne, Quaglia ne. All.: Finelli. Roma : Maestranzi 9, Tucker 20, Datome 15, Dasic 22, Crosariol 6, Tonolli, Dedovic 5, Marchetti, Gordic 7, Staffieri ne, Slokar 7. All.: Lardo. Arbitri : Lamonica, Pozzana, Baldini. Note - Tiri liberi: Bologna 17/19, Roma 18/24. Tiri da tre: 8/22, Roma 11/33. Rimbalzi: Bologna 44, Roma 34. Usciti per 5 falli: Slokar e Homan al 43', Maestranzi, Gordic e Sanikidze al 44'. Spettatori: 8.270. Vanoli Braga Cremona-Bennet Can tù 60-72 (8-22, 29-40; 47-62) Cremona : D. Cinciarini 13, Lottici ne, Antonelli, Tabu 6, D'Ercole 5, Perkovic 8, Milic 11, Wafer 12, Thomas 5, Mazic ne, Belloni ne, Bavcic. All. Mahoric. Cantù : Lighty, Micov 12, Scekic 5, Ortner, Markoishvili 10, Leunen 15, Marconato 2, Mazzarino 14, Diviach ne, A. Cinciarini 12, Bolzonella ne, Basile 2. All. Trinchieri. Arbitri : Chiari, Ursi e Di Toro. Note : usciti per 5 falli nessuno. Tiri liberi: Vanoli 15/19, Bennet 11/14; tiri da tre punti: Vanoli 3/17, Bennet 7/19. Rimbalzi Vanoli 30, Bennet 32. Spettatori: 2.900. Pepsi Caserta-Benetton Treviso 85-84 (20-18, 40-38; 59-59) Caserta : Rose 13, Maresca, Ciorciari, Righetti 7, Marzaioli ne, Collins 19, Smith 24, Stipanovic 14, Cefarelli ne, Fletcher 8. Allenatore: Sacripanti. Treviso : Adrien 18, Moore 7, Mekel, Becirovic 20, Bulleri 5, De Nicolao, Sandri ne, Cuccarolo ne, Gentile 13, Moldoveanu 5, Wojciechovski ne, Scalabrine 16. Allenatore: Djordjevic. Arbitri : Facchini-Di Francesco-Di Giambattista. Note - Tiri liberi: Caserta 19/22, Treviso 16/21. Usciti per 5 falli: Ciorciari, Moore. Leggi i commenti I commenti dei lettori 
Al nono tentativo il Gubbio riesce finalmente a festeggiare il primo storico successo in serie B, piegando, nel finale, la Nocerina. La gara s'accende al 29': Benedetti trattiene in area Catania e induce l'arbitro Viti a decretare il rigore che, però, Farias sbaglia facendosi intuire da Donnarumma la direzione di tiro. Il Gubbio si rinfranca e, appena 3' dopo, passa in vantaggio con Ciofani che, smarcato in area da Raggio Garibaldi, riprende una prima respinta di Gori sulla sua conclusione ravvicinata e insacca di ginocchio. La Nocerina non ci sta e, dopo appena 2' ristabilisce la parità con De Liguori che, raccogliendo una corta respinta della difesa umbra, infila la palla sotto la traversa con uno strepitoso sinistro al volo da 22 metri. Sulle ali dell'entusiasmo i molossi insistono ma sono respinti ancora da Donnarumma, superlativo sulle conclusioni a colpo sicuro di Castaldo e Catania. Quando la gara ormai sembra destinata al pareggio ecco che, invece, gli umbri colpiscono (85') in contropiede con Ragatzu che scatta sul filo del fuorigioco e batte Gori in uscita. 
