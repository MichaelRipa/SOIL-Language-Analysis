LA SORPRESA è dolce. L'estate può offrire un regalo scintillante al Napoli. Basta scartare velocemente il pacco e rendersene conto. Al suo interno c'è Giuseppe Rossi, oggetto del desiderio di Aurelio De Laurentiis. Il presidente svela la trattativa durante una lunga intervista a Sky: "Il mercato del signor Mazzarri è finito, ha voluto mantenere l'impianto numerico dell'organico. Il nostro, invece, continua tutto l'anno. Ho chiamato Rossi quattro settimane fa, si è meravigliato della mia telefonata e si è detto onorato della mia proposta. E' un italiano nato in America e quindi gli ho fatto capire bene la nostra realtà. Non mi ha detto no". Vucinic, invece, ha rifiutato. Era questa l'altra idea del patron azzurro: "Mi ha spiegato che preferiva andare in Inghilterra e poi ha scelto la Juve. Non dovevo convincere nessuno, gli faccio i miei auguri". Pepito, invece, è sempre nel mirino: "Tornerò alla carica, sarò a Barcellona il 22 per il Trofeo Gamper. Mi tratterrò qualche giorno e cercherò di contattarlo nuovamente". La strategia è molto semplice: l'attaccante del Villarreal e della nazionale di Prandelli sarebbe perfetto per sostituire Lavezzi. "Ha una clausola rescissoria e se qualcuno si presenta con la cifra prevista dal contratto, sarei costretto a salutarlo. A quel punto, mi scatenerò e prenderò uno più forte". Che non sarà Mario Balotelli ("E' un campione, ma deve prima limare alcuni aspetti del carattere"), ma il golden boy, nato a Teaneck, negli Stati Uniti, e svezzato al grande calcio da sir Alex Ferguson al Manchester United. Il "cambio", insomma, è pronto. Almeno sulla carta: "Vorrei acquistare Rossi subito per farlo arrivare entro il 31 agosto se il Pocho va via, oppure aspettare gennaio, qualora l'argentino ci lasciasse durante questa finestra di mercato. Altrimenti aspetterei giugno". I rapporti con il ventiseinne di Villa Gobernador Galvez, comunque, sono buoni nonostante la vacanza a Porto Cervo: "Avevo chiesto al suo procuratore di far andare l'allenatore dell'Argentina in Sardegna senza spostare un nostro collaboratore e distrarlo così dal lavoro della squadra". La rabbia di giovedì sera ha un motivo ben preciso. La bordata è per Mazzarri: "L'ho saputo soltanto alla fine quando ero in panchina con de Magistris. E' stata una cosa violenta e cafona. Mi auguro sia stata fatta senza pensarci, altrimenti avrei dovuto prendere dei provvedimenti". Capitolo chiuso, insomma. Almeno per ora. Il fronte Pocho, comunque, continua ancora. "Su questo io e l'allenatore siamo d'accordo. Lo riteniamo molto importante, mi auguro resti a lungo con noi. Aspetteremo la sua decisione e non ci faremo trovare impreparati". La volata, insomma, è lanciata. Il Napoli si riscopre protagonista. Insegue un campione da sogno che infiammerebbe il San Paolo con le sue giocate. In Champions sarebbe l'ideale: "Siamo in quarta fascia. Il sorteggio di Montecarlo sarà un martirio. Sarò presente, da un lato mi piacerebbe affrontare le squadre più forti, dall'altro no. Vedremo cosa succederà". Il patron azzurro preferisce non fare proclami: "Sapete come la penso. Lavorerò per il bene del Napoli". Con un modello innovativo. Sui diritti d'immagine, ad esempio, il club azzurro sta facendo scuola: "Mi ha telefonato Moratti, ha preso un giocatore e ha seguito il nostro esempio. Comunque gli do un consiglio: 40 milioni per Eto'o sono davvero pochi". I gioielli, del resto, sono cari. De Laurentiis ha blindato i suoi. Hamsik e Cavani (domani il rientro, venerdì il primo allenamento a Castel Volturno assieme al Pocho) sono al sicuro. Lavezzi, invece, è ancora incerto. "Ripeto, se parte, Napoli merita un altro campione". Niente giovani di prospettiva, insomma, ma un big. Giuseppe Rossi lo è. Presto partirà il blitz in Spagna. Senza curarsi del titolo di Estadio Sportivo, quotidiano andaluso, che è ricaduto nei soliti luoghi comuni. "Più forti di tutto. Anche della camorra", in riferimento alla vittoria del Siviglia al San Paolo. 
ROMA -  "Apprendo di anticipazioni sconcertanti sulle misure che il governo si appresterebbe a varare. Se pensano di far pagare la manovra alla povera gente, dovranno vedersela con noi". Così il segretario del Pd, Pier Luigi Bersani, commenta le anticipazioni che stanno emergendo sulle misure allo studio in queste ore da parte del governo. "L'esecutivo intende toccare pesantemente i servizi sociali, le detrazioni fiscali per la famiglia, tutto l'impianto delle pensioni e incrementare ulteriormente i ticket sanitari, azzerando anche lo Statuto dei Lavoratori - spiega Bersani - Così è solo un massacro sociale". Ma dalla Padania arriva l'avvertimento al governo: "Le pensioni dei lavoratori non si toccano", è il titolo di prima pagina del quotidiano leghista che intima così l'altolà del  Carroccio alla vigilia degli incontri del governo con le parti sociali per individuare le misure anticrisi. Nel sommario le parole del ministro Umberto Bossi che dopo l'incontro con Tremonti rassicura: "Finché c'è la Lega non si mettono in discussione i diritti della nostra gente". E ancora: "La stabilità non sacrifichi Padania e fasce deboli". Il piatto forte delle novità in cantiere dell'esecutivo per anticipare al 2013 il pareggio di bilancio riguarda la delega fiscale e assistenziale la cui scadenza potrebbe essere accelerata al 2012. Ma questi interventi rischiano di non essere sufficienti a realizzare l'obiettivo dell'azzeramento del deficit con un anno in anticipo rispetto alla tabella di marcia sulla quale era stata costruita la manovra. Il governo, quindi, potrebbe essere costretto a mettere mano al capitolo pensioni, non solo per anticipare qualche misura già prevista dalla manovra, ma anche per studiare qualche correttivo. Nel mirino soprattutto le pensioni d'anzianità e l'età di uscita dal lavoro delle donne nel settore privato, oltre alla possibilità che si rafforzi la stretta sulla rivalutazione delle pensioni. Misure tuttavia non facili da far digerire ai sindacati che domani insieme alle imprese incontreranno ancora il governo per un nuovo confronto sulla strategia anticrisi per mettere a riparo con urgenza l'italia dagli attacchi speculativi sui mercati. Il tavolo di domani sarà decisivo anche per capire se l'esecutivo è pronto con il pacchetto di misure da varare per anticipare l'equilibrio dei conti. Oltre ai capitoli pensioni e assistenza, se le esigenze finanziarie lo renderanno, necessario potrebbero arrivare anche altre misure straordinarie. Si parla delle patrimoniale e dell'aumento dell'Iva. Rispunta inoltre il progetto di aliquota unica per le rendite finanziarie, probabilmente al 20% con l'esclusione dei titoli di Stato. Nella strada già tracciata dal governo c'è poi l'introduzione del pareggio di bilancio in costituzione con la modifica dell'articolo 81, i correttivi all'articolo 41 sulla libertà d'impresa e la riforma del mercato del lavoro con lo statuto dei lavori. Queste le ipotesi allo studio: Delega fiscale-assistenziale : si punta ad anticipare di un anno il taglio del 5-20% di tutte le agevolazioni fiscali e rivedere l'impianto delle indennità di invalidità e di accompagnamento. Il riordino dovrà garantire 4 miliardi per il 2012 e 20 miliardi per il 2013 se si anticiperà, come annunciato, il pareggio di bilancio al 2013. Nel mirino soprattutto le sovrapposizioni fra le prestazioni sociali e i bonus fiscali. Pensioni d'anzianità : si studia un intervento sul meccanismo delle quote, fissate fino a fine 2012 a 96 con almeno 35 anni di contributi per i dipendenti e a 97 per gli autonomi. Misura che potrebbe consentire in 3-4 anni un vero e proprio blocco dei ritiri anticipati, con l'allineamento dell'età ai 65 anni necessari per la vecchiaia. Pensioni-aspettativa vita : potrebbe essere anticipato ulteriormente l'aggancio del momento di pensionamento all'aspettativa di vita media calcolata dall'istat. La manovra attualmente fa scattare il meccanismo al 2013, ma potrebbe essere fissato un anno prima. Età donne : si potrebbe accelerare sull'età di pensionamento delle lavoratrici private. L'avvio dell'innalzamento progressivo attualmente è fissato al 2020 per arrivare a 65 anni nel 2032 ma tra le ipotesi emerge la possibilità di far scattare l'adeguamento già dall'anno prossimo. Quest'intervento garantirebbe forti risparmi. Rivalutazioni pensioni : il congelamento delle indicizzazioni previsto in manovra potrebbe essere esteso agli assegni minori fino a un blocco totale per i prossimi due anni. Attualmente la stretta riguarda le pensioni superiori a cinque volte il minimo inps (2.380 Euro), per le quali si azzera la rivalutazione automatica per il biennio 2012-2013. A questi assegni tuttavia viene riconosciuta una rivalutazione del 70% per la sola quota inferiore a tre volte il minimo (1.428 Euro). Assegni reversibilità : allo studio anche novità sugli assegni di reversibilità. Si potrebbe rafforzare il giro di vite sulle pensioni ai superstiti già prevista dalla manovra. Rendite finanziarie : rispunta il progetto di aliquota unica per le rendite finanziarie, probabilmente al 20% con l'esclusione dei titoli di stato. Il regime attuale prevede il prelievo del 12,5% su obbligazioni, titoli di stato e guadagni di borsa, mentre sui depositi postali si applica il 27%. Pareggio bilancio in Costituzione : l'obiettivo è quello di riformare l'articolo 81 della Costituzione per introdurre il vincolo del pareggio di bilancio obbligatorio. Già giovedì si riuniranno le commissioni congiunte affari costituzionali e bilancio di camera e senato per un'informativa del ministro dell'economia giulio tremonti. Si punta a far iniziare subito l'iter legislativo per arrivare a una rapida approvazione sia pure a tappe forzate seguendo l'esempio di germania e francia. Mercato lavoro : le novità in arrivo dovrebbero riguardare lo Statuto dei lavoratori con il nuovo sistema di tutele e il consolidamento degli effetti della contrattazione aziendale così come definita nell'accordo del 28 giugno. Libertà d'impresa : tra le misure annunciate anche la modifica dell'articolo 41 sulla libertà d'impresa, cavallo di battaglia di Tremonti che la definisce la "madre di tutte le liberalizzazioni". La smentita di Sacconi. Il governo esclude interventi sulla previdenza, ed indica che eventualmente verranno discussi con le parti sociali. Lo ha detto il ministro del Lavoro, Maurizio Sacconi, intervistato dal Tg1. "Allo stato non c'è nulla a questo proposito - dice - "Guarderemo insieme alla sostenibilità dei conti previdenziali che certamente nel medio-lungo sono a posto, e nel breve termine ne faremo una verifica con le parti sociali". Leggi i commenti I commenti dei lettori 
ROMA - Niente di definitivo, ma siamo a un passo: l'Inter è assai possibilista sulla cessione di Eto'o ai russi dell'Anzhi. Anzi più che possibilista. La svolta la dà Massimo Moratti in serata. Dopo una giornata di fitte trattative, ecco le parole del presidente. "L'offerta si può definire interessante, intelligente, congrua, che corrisponde al valore del giocatore. Non mi permetto di giudicare se sia 'indecente' o meno, ma posso dire che è intelligente e dà valore al nostro giocatore. Valuteremo in questi giorni insieme ad Eto'o ed ai nostri dirigenti". Queste le sue  'pesantissime' parole al termine del Cda della Saras. LA MEGA OFFERTA - Marco Branca si è seduto al tavolo con i dirigenti dell'Anzhi che hanno messo su quel tavolo 20 milioni di euro all'anno per 4 anni, totale 80 milioni. "E' stato un incontro informale -  aveva detto Branca poco prima dell'esternazione presidenziale  -. Abbiamo ascoltato la loro proposta, ma siccome parliamo di un giocatore importante, non è una trattativa che si può chiudere in un pomeriggio". Ha detto al termine dell'incontro il dt nerazzurro. Se ne riparlerà nei prossimi giorni ma come detto la sensazione è che l'operazione abbia alte probabilità di andare in porto. SNEIJDER, IL CITY SI ALLONTANA - Samir Nasri diventerà un giocatore del Manchester City. Secondo il "Sun", Arsene Wenger si sarebbe ormai rassegnato a perdere il centrocampista francese, in scadenza di contratto nel 2012, anche se in realtà Arsenal e Citizens non hanno trovato ancora un'intesa. O meglio, il City offre 17 milioni di euro fissi più altri 8 legati a presenze e traguardi che il giocatore raggiungerà nei prossimi cinque anni mentre l'Arsenal vuole i 25 milioni di euro tutti e subito per poter andare sul mercato e sostituire il giocatore. Per Nasri, che ha snobbato l'offerta dello United, pronto un ingaggio da 7,5 milioni di euro a stagione. L'eventuale arrivo del francese, comunque, non escluderebbe quello di Wesley Sneijder col City che resta alla finestra in attesa di conoscere il futuro del trequartista nerazzurro. DE LAURENTIIS: "VORREI ROSSI AL NAPOLI" - Aurelio De Laurentiis svela una trattativa scintillante in un'intervista a Sky: "Ho contattato Giuseppe Rossi. Non mi ha detto di no. Tornerò alla carica presto per capire se l'affare è fattibile. Sarò a Barcellona il 22 agosto per il Trofeo Gamper e capirò se ci sono i margini per chiudere questa trattativa". Pepito, insomma, è nel mirino del patron azzurro per sostituire Lavezzi: "Sono disposto ad acquistarlo dal Villarreal subito. Potrebbe arrivare entro il 31 agosto se  il Pocho va via, oppure a gennaio se l'argentino decide di lasciarci durante questa finestra di mercato. Altrimenti aspetto la prossima stagione". Mirko Vucinic, invece, ha detto no: "Mi ha risposto che voleva andare in Inghilterra, poi è andato alla Juve. Non dovevo convincerlo, gli faccio i miei auguri per la sua nuova avventura". Queste parole, comunque, confermano che il fronte Lavezzi è ancora aperto: "Ha una clausola rescissoria e deve farci capire cosa vuole fare. Per me è molto importante, ma aspetto la sua decisione. Mi auguro voglia restare a lungo. Noi comunque non ci faremo trovare impreparati. Napoli merita un campione e lo avrà". LA SFURIATA - De Laurentiis torna sulla sfuriata di giovedì sera, dopo l'amichevole con il Penarol, dopo aver appreso del supplemento di vacanza (a Porto Cervo) del 26enne di Villa Gobernador Galvez: "Non mi è piaciuto il modo. Sono stato informato all'ultimo momento mentre ero in panchina con il Sindaco De Magistris. E' stata una cosa cafona. Avrei voluto essere informato prima".  Capitolo chiuso, insomma. Ma da stasera Napoli sogna. Giuseppe Rossi potrebbe vestirsi d'azzurro e la collezione di gioielli potrebbe diventare ancora più prestigiosa. FIORENTINA VICINA A BOVO - La Fiorentina è vicina all'accordo con il Palermo per Bovo e, intanto, incassa i messaggi d' amore che arrivado dal Brasile dal centrocampista del Santos Arouca: " La Fiorentina ha mostrato realmente interesse per me ed ha avanzato l'offerta al club (6 milioni), che però è stata respinta. Adesso voglio restare qui fino a quando non si disputerà il Mondiale per club, poi troveremo una soluzione che vada bene a tutti". PALERMO, PRESO SILVESTRE - Il Palermo ha ufficializzato l'arrivo dal Catania del difensore centrale Matias Agustin Silvestre, che sarebbe costato 7.300.000,00 euro. In totale il club di viale del Fante avrebbe spero sino a questo momento sul mercato 28.530.000,00 euro per l'acquisto di nuovi giocatori, cifra che comprende gli acquisti ancora da formalizzare di Milanovic e Labrin. A proposito di Palermo, il presidente Maurizio Zamparini ha allontanato la possibilità di un clamoroso ritorno in Sicilia di Amauri: " Ha il 5% di possibilità di tornare", ha detto a Radio Kiss Kiss Napoli. "La questione dell'ingaggio è molto intricata, si risolverà tutto nell'ultim'ora del mercato. C'è la Juventus che vuole monetizzare al massimo per la sua cessione e chi lo cerca che vuole risparmiare. Per me tutto si deciderà solo il 31 agosto". LA JUVE ALZA LA POSTA PER ALEX - La Juve, dal canto suo, stando almeno a quanto riporta il Sun, è pronta a incrementare la sua offerta per Alex del Chelsea. L'offerta iniziale dei bianconeri era di 8 milioni di euro, ma i dirigenti juventini sono pronti ad avvicinarsi ai 12 richiesti dai Blues per il 29enne difensore brasiliano che è disposto a lasciare Londra per Torino. ROMA, PER NILMAR E' DURA - La Roma continua a incassare no. Il 22enne centrocampista del Partizan Belgrado Radosav Petrovic, che piaceva molto al club giallorosso (bloccato, però dalle regole sugli extracomunitari), è passato al Blackburn, con cui ha firmato un contratto quadriennale. Si allontana anche Nilmar per il quale il Villarreal non è disposto a concedere sconti (25 milioni la richiesta). Il tecnico degli spagnoli, Juan Carlos Garrido, è stato lapidario: "A meno di un'offerta irresistibile, Nilmar rimarrà con noi al 99%". SAMP, SI STRINGE PER ROMERO - La Samp sta trattando con l'AZ Alkmaar l'acquisto del portiere, nazionale argentino, Sergio Romero. Lo ha confermato lo stesso dg del club olandese: " La Samp sta trattando con l'agente (Mino Raiola ndr). Per concludere la trattativa, comunque, sarà necessario trovare l'accordo economico anche con l'Az. Romero ha tempo fino al 1° settembre per trovare una squadra, altrimenti rientrerà nella nostra rosa". SIENA, ARRIVA CONTINI - Gli affari fatti. L'Udinese ha rinnovato il contratto a Floro Flores fino al 2016, il Cesena quello di Parolo fino al 2015. Il Siena ha preso in prestito con diritto di riscatto dal Saragozza il difensore Contini, ex Parma e Napoli. Il Varese ha rinnovato la comproprietà con l'Inter per Serrano GIULY AL MONACO, TREZEGUET VERSO LO SWANSEA - Dall'estero. Il 35enne Ludovic Giuly, ex Roma, è un nuovo giocatore del Monaco. L'attaccante di Lione, a cui è stato affidato il numero 8, ha firmato un contratto biennale. Bresciano, ex Lazio, è passato ai sauditi dell'Al Nasr, allenati da Zenga. Il Newcastle si è Gabriel Obertan, ala francese proveniente dal Manchester Utd per 3 milioni di sterline. L'ex Bordeaux ha firmato un contratto quinquennale. Infine David Trezeguet potrebbe passare allo Swansea che ha pronta un'offerta per il 33enne ex nazionale francese che ha rescisso il contratto con gli spagnoli dell'Hercules. Un altro ex juventino, Jean-Alain Boumsong potrebbe andare in Bundesliga. Sul difensore francese, 31 anni, in forza al Panathinaikos, hanno messo gli occhi il Wolfsburg e il Bayer Leverkusen. Leggi i commenti I commenti dei lettori 

ORE 7.30: i primi impiegati arrivano davanti alla caserma Garibaldi. Devono prendere servizio negli uffici che ospitano i giudici di pace. Ma il portone del maniero adibito a tribunale è chiuso. Non si entra con le auto nel cortile riservato al parcheggio. Non si entra neanche a piedi. Ingressi sbarrati. Partono le prime telefonate. Si cerca un dirigente, ma sono tutti in ferie. Qualcuno chiama in Procura. Poi si rivolge ai carabinieri. Passa un'ora e il cancello resta chiuso. Aumentano anche gli utenti, ieri si depositavano le perizie giurate: si forma un capannello di trenta persone. Arriva una pattuglia della polizia municipale, allertata dai carabinieri. Ma anche i vigili non possono fare altro che constatare che il portone è chiuso e che nessuno sa a chi chiedere la chiave. La piccola folla è sempre più agitata: ferma una volante della polizia che transita in via Foria: ma gli agenti non sanno cosa fare. Sono ormai le 10 del mattino quando spunta un operaio dell'ufficio manutenzione del Tribunale: ha la chiave magica. I dipendenti degli uffici del giudice di pace prendono servizio. La prima a "beggiare", alle 10,05, è Caterina Del Mondo, sindacalista della Cisl-comparto giustizia. "Ho dovuto chiamare con il mio telefonino per avvisare del problema. Siamo rimasti fuori due ore senza che nessuno sapesse a chi rivolgersi", denuncia. Anche perché al momento non è chiaro a chi spetti il compito di aprire. E su questo punto circolano strane voci, secondo le quali le chiavi le avrebbero anche alcuni bar e chioschetti. "Sono solo voci  -  spiega Del Mondo  -  la cosa certa è che qui non esiste un servizio di custodia. Solitamente il cancello viene aperto dagli addetti alle pulizie, ma questa mattina non si sono visti". A far lievitare la protesta anche il fatto che i quattro dirigenti degli uffici sono in ferie: "Avrebbero dovuto organizzare una turnazione  -  accusa Rosalba Dandolo  -  almeno così sapremo a chi rivolgerci in caso di necessità". Con gli impiegati entrano tre utenti: vogliono autenticare le perizie. Ma nell'ufficio non c'è nessuno. "Tutti in ferie  -  ribadisce Bruno Costa, cancelliere  -  eppure si sa che il martedì l'autentica delle perizie si effettua da noi". 
UN OSPEDALE diviso in due. Il vecchio "Maresca" non riesce a morire. A Torre del Greco è tenuto in vita artificiale da cento donne. L'hanno occupato il 30 settembre, minacciano altri scioperi della fame e rivolte. Il nuovo ha cinque anni ma vive male: a Boscotrecase, edificio moderno da completare nell'altra metà, ha solo una parte di medici e servizi. La storia degli ospedali siamesi è unica al mondo. "La mente umana non riesce a concepirla", premette Ciro Borriello, chirurgo, sindaco di centrodestra a Torre del Greco. Ha bloccato anche lui l'autostrada e rinunciato al cibo per una settimana, perdendo otto chili. Si vede, è scuro ed emaciato, ha però convinto il comitato. Nessuno può ora sospettare un conflitto di interessi con la sua clinica privata, Santa Maria La Bruna, mille parti l'anno, molta chirurgia generale, cara anche a giovani donne per delicati interventi ricostruttivi. Borriello è chirurgo plastico. "Occorrono 10 milioni per questo ospedale, 20 per completare l'altro. Pazzesco: è antieconomico, irrazionale e la viabilità è terribile per l'altro". Un pronto soccorso diviso in due, possibile? "Grazie all'indirivieni di ambulanze, 12-13 viaggi al giorno", conferma il sindaco. Undici km, 43 curve, bel tragitto. Le signore arroccate nella trincea del quarto piano, ex reparto di ginecologia raccontano l'odissea quotidiana: "Emorragia gastrica? Si arriva a Boscotrecase, non c'è la Tac, perché la Tac è qui. Secondo viaggio a Torre, la Tac e terzo viaggio per Boscotrecase, finalmente l'operazione. Così una donna morì, perché non vi informate?". Le donne urlano. Le voci si incrociano. Seguirle non è facile. Angela Sassi, 75 anni, lavorava il corallo. È la sentinella più anziana. Maria Rosaria Borgenne, più di sessanta, la più irata riferisce nella foga che "Boscotrecase non ha neanche la licenza dei vigili del fuoco" e insinua una discarica nei pressi. Annuisce Ciretta Vitiello, bruna, dinamica, disoccupata: "Lì non sanno fare neanche le ecografie". È l'astio che acceca? Il sindaco mitiga: "So di sicuro solo questo. Qui c'è un ecografista molto bravo, Franco Ascione. Fu costretto a chiedere una sostituzione urgente, per non lasciare il posto scoperto e correre a Boscotrecase per una donna che rischiava di morire, emorragia. Si può gestire così la sanità? Io andai via da questo ospedale quando capii che non poteva sopravvivere. Erano andati via grandi professionisti. Si parlava di diagnosi per immagini, tecnologie, laparoscopia. Qui invece...". Qui la politica era sempre più invasiva. Si racconta di 5 nuovi primari nominati insieme, tutti con tessera dello stesso partito. "Lista Dini", sussurra una delle signore. Il sindaco: "Non ricordo bene, non sono sicuro". Ormai l'ospedale era agonizzante, perdeva qualità e pazienti. Nessuno si è ribellato, fino all'annuncio della chiusura. Borriello non spiega i motivi. "Vi assicuro, il comitato è spontaneo. E qui abbiamo delle eccellenze. Livio Cipolletta è un'autorità nella gastroenterologia". È vero. Anche questo picco tiene in vita il "Maresca", rinviandone la chiusura. Cipolletta non si muove con la sua Tac e le sue attrezzature. Tutto quel che resta, ruota intorno a lui. Ma altri reparti sono stati trasferiti. Fino al paradosso raccontato da una delle signore con tutto il sarcasmo di una canzoncina. "Chi era qui, lavora qui e là. Chi è là, sta solo là". Torre del Greco quindi presta i medici anche a Boscotrecase, non viceversa. Al Maresca restano 15 letti di chirurgia, 20 di medicina, 2 di cardiologia. A Boscotrecase sono attive chirurgia, ortopedia, ginecologia, pediatria, cardiologia e Utic, l'unità di terapia intensiva cardiologica. La gestione più difficile è quella della chirurgia. A Boscotrecase c'era Lorenzo Fiore, guidava la sua équipe ma non era primario. È stato inviato Roberto Palomba da Torre del Greco: dirige in tutt'e due gli ospedali. Intuibili i disguidi. Si risparmia sul chirurgo, ma non sul direttore sanitario. A ciascuno il suo. Due ospedali, due poltrone. Peccato che sia stato impossibile contattarne uno. Sono giorni di meritato riposo. "Noi siamo disperate, venga a vedere il reparto pediatria", invita una giovane nonna, molto turbata. "A Boscotrecase due stanzette, tre posti e tre posti, accanto alla ginecologia con pericolo di infezione. E qui?". Si va al terzo piano. Sale ampie, piene di sole, vista sul golfo. Ripulite ogni settimana. Vuote. Orsacchiotti, bambole, banchetti per disegni. Neanche un bambino, un infermiere, un pediatra. "I malati vanno dove ci sono i medici", sospirano. Qui c'è solo la nostalgia dell'ospedale. Ma tutti giurano che riaprirà. "A settembre sarà come la rivoluzione dei marittimi nel 1959...". 
BARI -  Come apparso evidente anche nelle prove tattiche durante gli allenamenti, saranno Antonio Cassano e Giuseppe Rossi questa sera (ore 20:45 diretta Repubblica.it) a guidare a Bari l'assalto dell'Italia alla Spagna. Cesare Prandelli ha dato la chiave di lettura della scelta:  "Lo faccio per non dare punti di riferimento alla Spagna. Cassano ha un'ora di autonomia ad alto livello, e una punta centrale avrebbe fatto più fatica perchè non abbiamo esterni. Inoltre Antonio consapevole che per lui sarà una gara importante, in questo momento ha bisogno di una grande prestazione davanti alla sua gente e nella sua città. La mia formazione nasce dal buon senso e dalla logica. Per il resto, ho a disposizione centrocampisti di qualità e punto su quello, anche se è il punto forte della Spagna". IL CT SU BALOTELLI - Il ct glissa sulle sentenze del calcio scommesse, e parla di un escluso dall'undici titolare, Mario Balotelli: "L'ho visto motivato, sereno, si è allenato con intensità. Deve far parlare di sè per le sue prestazioni, per quello che fa in campo e non per altro". E se per la stampa inglese Mancini è stufo del giocatore, Prandelli assicura di non esserlo ancora: "E come faccio? Lo vedo solo un paio di giorni", ha scherzato il ct azzurro che riguardo alla sfida con le "furie rosse" di Del Bosque dice: "Il rischio di una batosta quando affronti la Spagna c'è sempre, sono i campioni del mondo. Durante la partita, però, ci saranno momenti in cui avranno loro la superiorità tecnica, ma quando saremo noi in fase di possesso palla dovremo far valere le nostre qualità". Prandelli schiererà infatti un Italia con quattro giocatori in mezzo al campo. Oltre a Buffon, Maggio, Ranocchia, Bonucci e Criscito in difesa, la linea di centrocampo sarà composta da Pirlo, Thiago Motta e De Rossi più uno tra Aquilani e Montolivo. ENTUSIASMO PER CASSANO - Dopo la conferenza stampa, allenamento al San Nicola con partitella a ranghi misti su mezza porzione di campo. A segno sono andati Montolivo e Balotelli (bel gol a giro). Una leggera sgambatura tra l'entusiasmo del pubblico locale che ha applaudito gli azzurri e riservato cori in particolare all'idolo Antonio Cassano e agli ex Bonucci e Ranocchia. Grande entusiasmo per l'idolo di casa. "Cassano uno di noi". All'ingresso sul terreno di gioco degli azzurri per l'allenamento, i duemila tifosi assiepati sulle gradinate della tribuna est hanno calorosamente salutato il fantasista barese che ha ricambiato l'affetto lanciando in dono un pallone nel settore. Il pubblico pugliese ha riservato anche incoraggiamenti a Leonardo Bonucci, ex difensore e pilastro del Bari dei record allenato da Giampiero Ventura. Qualche fischio invece l'ha rimediato Sebastian Giovinco, la scorsa estate a un passo da trasferirsi al Bari, ma alla fine la trattativa saltò per motivi economici. Applausi scroscianti durante la partitella li ha rimediati Mario Balotelli. Vola intanto la prevendita dei biglietti: è stata superata quota 43 mila tagliandi venduti. SCELTE EVIDENTI GIA' IN MATTINATA - Le dichiarazioni sulle scelte del ct erano apparse evidenti anche nell'ultimo allenamento. Prandelli si è intrattenuto Cassano: i due hanno discusso dei movimenti da svolgere in fase offensiva anche sulle palle inattive. Thiago Motta, reduce da un leggero fastidio alla schiena rimediato nel match di Supercoppa di sabato scorso a Pechino, non ha partecipato alle esercitazioni tattiche con il resto del gruppo ma sarà in campo contro la Spagna. Nella parte finale della seduta, sessione di tiri in porta e punizioni per Pirlo, Giuseppe Rossi, Giovinco e De Rossi. BUFFON: "VINCERE MOLTO IMPORTANTE" - L'amichevole "ha un valore psicologico importante perchè vincere ci aiuterebbe tantissimo sul piano dell'autostima, farebbe aumentare l'autostima di un gruppo che sta crescendo". Gigi Buffon presenta così la rivincita dei quarti di finale di Euro2008, con gli azzurri sconfitti ai rigori. "Loro sono i più forti, hanno aperto un ciclo e hanno messo tutti dietro - aggiunge il capitano della Nazionale - Si tratta ora di recuperare terreno nei loro confronti". Italia-Spagna è anche Buffon-Casillas: "abbiamo vinto tanti titoli, l'importante è rimanere ad alto livello per tanto tempo". SCELTI I NUMERI DI MAGLIA - Gli azzurri hanno scelto i numeri di maglia. De Rossi ha preso la maglia numero 5, Balotelli il 9, Cassano il 10 e ancora Pirlo l'amato 21, Rossi con il 22. Ecco l'elenco completo: 1 Buffon; 2 Ogbonna; 3 Chiellini; 4 Criscito; 5 De Rossi; 6 Thiago Motta; 7 Pazzini; 8 Marchisio; 9 Balotelli; 10 Cassano: 11 Maggio; 12 Sirigu; 13 De Sanctis; 14 Aquilani; 15 Ranocchia; 16 Cassani; 17 Palombo; 18 Montolivo; 19 Bonucci; 20 Giovinco; 21 Pirlo; 22 Rossi; 23 Nocerino; 24 Balzaretti. Leggi i commenti I commenti dei lettori 
TRANI - Si tratta di tre analisti "con funzioni apicali" di Standard & Poor's, uno di Moody's e i responsabili legali per l'Italia delle due agenzie. E' quanto compare nell'atto di perquisizione che la Guardia di Finanza di Bari ha esibito, lo scorso tre agosto, ai responsabili delle agenzie a Roma. Gli analisti di Standard e Poor's indagati sono Moritz Kraemer, Eilen Zhang e Frank Gill, l'analista senior di Moody's non è stato ancora identificato. Gli esperti di Moody's sono accusati di "manipolazione del mercato" per avere diffuso il 6 maggio del 2010, "a mercato aperto, verso le ore 11 e 15, notizie false (anche in parte) sulla tenuta del sistema economico e bancario italiano". Secondo il pm Michele Ruggiero, l'agenzia di rating avrebbe espresso "giudizi da ritenersi falsi, infondati o comunque imprudenti secondo quanto asserito da altre agenzie di rating oltre che dalle supreme autorità nazionali". Per via del report di Moody's si "determinava un'alterazione di strumenti finanziari". I tre analisti di Standard & Poor's sono accusati di "manipolazione del mercato" e di "abuso di informazioni privilegiate": sott'accusa tre report diffusi a maggio, giugno e luglio scorso. 
