Lo tsunami degli insegnanti precari si riversa sui tribunali della Campania. Un’ondata di ricorsi senza precedenti. Se ne calcolano oltre 5 mila solo attraverso i sindacati della scuola più rappresentativi. I precari chiedono ai giudici del lavoro che venga applicata quella norma (prima europea, poi nazionale) secondo la quale dopo tre contratti a tempo determinato deve scattare l’assunzione vera e propria, quella che consegna al docente di turno la cattedra a tempo indeterminato. Più di una sentenza in Italia ha dato ragione ai precari (prima in Toscana, poi a Genova): e ora i ricorsi dilagano come un fiume in piena. Forti soprattutto della sentenza di Genova che chiede al ministero, in caso di mancata regolarizzazione dei precari, un risarcimento danni di parecchie migliaia di euro. E dato che in Campania gran parte dei precari (nelle graduatorie ce ne sono oltre 32 mila) ha i requisiti per il ricorso, gli uffici legali dei sindacati procedono a tambur battente per far valere le ragioni dei lavoratori. E mentre la Flc Cgil della nostra regione ne sta esaminando 2.300, la Uil scuola ne ha già inoltrati al tribunale oltre 200. «A gruppi di 50 o poco più», spiega Luigi Panacea, che aggiunge: «Tra docenti e personale tecnico amministrativo si sono rivolti a noi, per questo ricorso, in 1.800. Ma non è detto che la si spunti con l’assunzione a tempo indeterminato. A Perugia, ad esempio, dopo una sentenza di primo grado a favore dei precari, l’appello ha ribaltato il giudizio». Scettico Salvatore Margiotta, il numero uno dello Snals, il sindacato della scuola che sta per presentare, solo in Campania, 500 ricorsi in tal senso. «Piuttosto credo che abbiano possibilità di riuscita, perché già ci sono dei precedenti significativi, i mille ricorsi con i quali chiediamo l’equiparazione degli stipendi dei prof precari a quelli dei colleghi di ruolo. A parità di anzianità è giusto che ci sia parità di stipendio». A tarpare le ali alle speranze dei precari stanno giungendo, in queste ore, centinaia di lettere raccomandate inviate dagli uffici scolastici provinciali della Campania. Raccomandate che significano “precario sei e precario resti”. E che giungono in risposta alle impugnative del contratto presentate, per legge, entro il 23 gennaio. Impugnative con le quali gli insegnanti chiedevano che i loro rapporti di lavoro con il ministero dell’Istruzione cambiassero natura: da contratti a tempo determinato a contratti a tempo indeterminato, essendo stati in servizio continuativo per 3 anni. Gli uffici stanno rispondendo no, ed i precari vanno avanti rivolgendosi direttamente alla magistratura. Ma queste cause che tirano in ballo le normative europee sono, soprattutto, uno strumento di pressione sui ministeri della Gelmini e di Tremonti: perché allarghino i cordoni della borsa e varino un piano di stabilizzazioni dei precari che colmi almeno in parte il vuoto dei 100 mila posti vacanti in Italia, quelli che ogni anno vengono attribuiti a docenti ad orologeria. Si calcola che siano almeno 10 mila in Campania. «Ma qui da noi — spiega Giuseppe Vassallo, segretario regionale della Flc Cgil — le graduatorie sono piene ed i posti sono di gran numero inferiori a quelli delle regioni settentrionali. Il governo deve subito provvedere, insomma, a una riapertura delle graduatorie. E non bastano le 20 mila assunzioni (su tutto il territorio nazionale) inizialmente ipotizzate dal ministero». Ma farne in numero maggiore significherebbe far saltare i vincoli di spesa imposti da Tremonti. E mentre si tratta sulle assunzioni da varare entro fine agosto, la Campania si ritroverà, da settembre, con oltre 2.000 docenti in meno. La scure del ministero s’è abbattuta, stavolta, sugli organici della scuola elementare (—964 posti) e della scuola superiore (—1.081 posti). Ed a farne le spese saranno, ancora, i precari. 
a cura di Greenreport BERLINO - Prende corpo il piano di uscita dal nucleare tedesco. In un'intervista a Bild am Sonntag , la cancelliera Angela Merkel ha annunciato un altro passo della sempre più precipitosa ritirata dall'atomo: una rivoluzione energetica per la quale cercherà il più ampio consenso possibile. All'inizio di maggio saranno avviati confronti con i rappresentanti delle chiese, ambientalisti e sindacati, e la cancelliera vorrebbe discuterne con tutti i partiti presenti nel Bundestag. 
ABIDJAN (Costa d'Avorio) - Fuoco sul palazzo presidenziale e sulla residenza e su alcune basi del presidente uscende della Costa D'Avorio Laurent Gbagbo, che da mesi si rifiuta di lasciare il potere al  vincitore delle presidenziali di novembre, Alassane Ouattara.  Due "elicotteri MI-24 (di fabbricazione russa) della Unoci (la missione Onu in Costa d'Avorio) hanno sparare missili sulla base di Akouedo", che ospita tre battaglioni dell'esercito ivoriano. Un altro velivolo Onu ha sparato contro il palazzo presidenzialen e la residenza di Gbagbo. Nel mentre elicotteri francesi, autorizzati dall'Eliseo a sostenere le forze Onu, hanno colpito il campo di Abgan, sempre ad Abidjan. Immediata la reazione del presidente uscente: gli attacchi sono "illegali" nonchè un "tentativo di assassinio", ha affermato il consigliere di Gbagbo da Parigi Nel pomeriggio l'Onuci aveva minacciato di bombardare le forze leali a Gbagbo, dopo il ferimento nei giorni scorsi di undici caschi blu. Il rappresentante speciale del segretario generale delle Nazioni Unite in Costa D'avorio, Choi Young-Jin, ha accusato Gbagbo di aver condotto attacchi "senza senso" contro la base onu di Abidjan. La città, capitale economica del paese, ha vissuto un'altra giornata tesissima, con le forze del presidente riconosciuto dalla comunità internazionale, Alassane Ouattara, che stanno sferrando un'offensiva contro Gbagbo. Per questo, le truppe francesi della missione 'licorne' stanno evacuando gli stranieri che risiedono in città. "Stiamo velocemente raggiungendo un punto critico. Stiamo pianificando un'azione, non possiamo più perdonare gli attacchi avventati e gratuiti contro i civili e i caschi blu dell'onu con armi pesanti", ha dichiarato Choi. "Ora siamo sotto assedio, non possiamo uscire liberamente, ci puntano con i cecchini. E' un attacco deliberato contro le Nazioni Unite. Negli ultimi giorni abbiamo avuto 11 caschi blu feriti. Hanno preso di mira il nostro quartier generale, ci hanno tagliato l'acqua. Siamo in un bunker". Il rappresentante speciale ha detto che i 9.000 soldati che fanno parte dell'Onuci non hanno il mandato per cacciare Gbagbo, ma hanno la possibilità di rispondere al fuoco. "Useremo i nostri aerei, agiremo presto", aveva detto. E lo ha fatto. L'Onuci ha a disposizione tre elicotteri d'attacco mi-24 ed elicotteri mi-8 e mi-17 dell'aviazione ucraina. Intanto, sempre ad Abidjan, si registra il rapimento di cinque persone, tra cui due francesi, nel quartiere finanziario. È la zona dove sono in corso violenti scontri tra le forze del presidente riconosciuto dalla comunità internazionale, Ouattara, e quelle del capo di stato uscente Gbagbo. Secondo le testimonianze, le persone sarebbero state prese in ostaggio nell'albergo Novotel, "durante un attacco delle forze fedeli" a Gbagbo. 
ROMA - L'ampliamento della responsabilità civile dei giudici previsto dall'emendamento Pini alla legge comunitaria lede l'indipendenza della magistratura. E' quanto sostiene - a quanto si è appreso - la Sesta Commissione del Csm in un documento approvato a larga maggioranza, con il voto contrario del laico del Pdl Nicolò Zanon. Il testo - secondo le indiscrezioni - sottolinea come dalle sentenze della Corte di giustizia europea che hanno stabilito che lo Stato italiano deve rispondere per violazione del diritto comunitario da parte degli organi giurisdizionali, non discende affatto la necessità di modificare la normativa sulla responsabilità civile dei magistrati. E la Commissione fa notare come l'emendamento Pini, che estende la responsabilità civile dei magistrati anche ai casi di "manifesta violazione del diritto", introduce un'innovazione che non ha riscontri nel resto d'Europa. Innovazione che peraltro, secondo i consiglieri, finirebbe con l'incidere sull'indipendenza e sulla serenità di giudizio dei magistrati. Potendo essere chiamati a rispondere economicamente delle loro decisioni sulla base di un criterio molto vago, le toghe verrebbero inevitabilmente condizionate nel loro giudizio. Ora il documento dovrà essere limato in alcuni punti e soltanto nelle prossime settimane sarà sottoposto all'esame del plenum. Leggi i commenti I commenti dei lettori 
Il riposo del guerriero, benché forzato, è cominciato nel modo più dolce, con i tifosi in fila sotto casa per offrirgli la colazione. In dieci hanno avuto la stessa idea: cappuccino e brioche pagati per El Matador a Lucrino, nel bar dove il bomber del Napoli fa tappa ogni giorno prima degli allenamenti. Poi è arrivata pure una torta gigante di venti chili, con un cuore azzurro come glassa, regalo di una pasticceria di Sorrento. Infine una maglia di Maradona con il numero 10, lo scudetto sul petto e lo sponsor Mars, dell'anno del secondo tricolore. Dono certamente più gradito. Tutti mobilitati per ringraziare Edinson Cavani e rendergli meno amaro il sapore della squalifica, confermata nel pomeriggio dal giudice sportivo. Niente trasferta di Bologna, per il centravanti sudamericano: uno stop automatico dopo l'ammonizione con la Lazio, che sommata alla precedente diffida ha fatto scattare la punizione. Mazzarri s'è subito attivato per correre ai ripari. Sarà Mascara a raccogliere la pesantissima eredità in attacco, con Lucarelli in seconda battuta. Il Matador si ferma per 90': giusto il tempo di un pit stop, dopo i 32 gol (25 in campionato e 7 nell'Europa League) realizzati per il Napoli. Un bottino che lo tiene in corsa addirittura per la Scarpa d'oro: il premio per il miglior cannoniere d'Europa. Davanti, con le 27 reti messe a segno nella Liga spagnola, rimangono soltanto i due attaccanti più acclamati del mondo: Lionel Messi e Cristiano Ronaldo. A portata di mano pure il titolo di miglior bomber della serie A, dopo l'aggancio a Di Natale. Solo Diego Maradona, nella stagione 1987-'88, riuscì a primeggiare nella speciale classifica in maglia azzurra. Già cancellato invece il record di 22 reti di Vojak. Rimarrà un ricordo indimenticabile del campionato magico di super Edi, qualsiasi sarà il piazzamento finale del Napoli. Sempre a Lucrino, ieri, hanno pensato d'intitolare una strada al Matador: Rotonda Cavani. Un onore concesso prima solo a Maradona, negli anni degli scudetti. Si fa strada la pazza idea d'avvicinare le gesta dei due idoli azzurri: quello di ieri e quello di oggi. Non per il loro talento, ovviamente, visto che Diego resterà inavvicinabile. Ma per l'incidenza  -  quella sì abbastanza simile  -  delle magie di entrambi i campioni nei successi della squadra. Chapeau ai giocatori di Mazzarri: 32 gol fanno la differenza, però. È il Napoli di Cavani: senz'offesa per Lavezzi, Hamsik e tutti gli altri azzurri. Ma è altrettanto vero che il Napoli non è solo Cavani e domenica avrà l'occasione per dimostrarlo a Bologna. I primati di questa straordinaria stagione sono la fotografia di una squadra completa. Le 8 vittorie in trasferta sono già un record assoluto, in 85 anni di storia. Come i 62 punti in classifica, mai toccati prima. E i 799' d'imbattibilità al San Paolo del portiere De Sanctis, che si è lasciato alle spalle un mito come Luciano Castellini, il giaguaro. C'è gloria per tutti, insomma. Non solo per il Matador, anche se è stato lui a realizzare il 50 per 100 dei gol in campionato: 25 su 50. Ma adesso il guerriero deve riposarsi. Ieri, dopo la abbondante colazione, Cavani ha fatto un blitz a Roma per fare shopping: con la moglie Maria Soledad e il neonato primogenito Bautista, che il bomber del Napoli ha portato a spasso nel passeggino tra via del Corso e via Condotti. Non era una famigliola qualsiasi, però: ogni metro una fermata, per la richiesta d'autografi e di foto ricordo di dozzine di sostenitori azzurri. Nemmeno il look informale, t-shirt bianca a mezze maniche e pullover blu appoggiato sulle spalle, è servito al campione uruguaiano per proteggere il suo anonimato. Cresce sempre di più la fama di Cavani: il nuovo idolo azzurro. L'uomo dei sogni, domenica, non potrà scendere in campo con il Bologna. Ma il suo Napoli l'aspetta a braccia aperte. Il riposo del guerriero sarà breve. Intanto tocca ad Hamsik. "Che spettacolo il San Paolo, domenica. Grazie ai tifosi, ora voglio la Champions". 
ROMA - Karima El Mahroug, la giovane marocchina ormai universalmente nota come Ruby, sarebbe pronta a costituirsi parte civile nel processo che inizierà mercoledì a Milano e che vede imputato il presidente del Consiglio, Silvio Berlusconi, con le accuse di concussione e favoreggiamento della prostituzione minorile. La minore è proprio Ruby, non ancora diciottenne quando, secondo l'accusa, prese parte alle serate organizzate in casa del premier. Ruby è ritenuta parte offesa. Non si costituiranno invece i funzionari della Questura e il ministero dell'Interno, le persone offese dalla presunta concussione di cui il Cavaliere è accusato per la telefonata con cui la notte tra il 27 e il 28 maggio dello scorso anno ottenne il rilascio di Ruby e il suo affidamento alla consigliera regionale Nicole Minetti. L'avvocato della ragazza, Paola Boccardi, fa sapere che sull'ipotesi di costituzione di Ruby come parte civile la decisione verrà presa soltanto domani nel tardo pomeriggio, durante un colloquio tra la legale e la sua assistita, e verrà formalizzata in aula mercoledì, alla prima udienza. Quanto a Berlusconi, mercoledì in tribunale "sicuramente non ci sarà", spiega il sottosegretario alla presidenza del Consiglio, Gianni Letta. Forse non ci saranno nemmeno i legali del premier, Niccolò Ghedini e Piero Longo, impegnati alla Camera. L'udienza sarà di smistamento, utile per rinviare il processo ad altra data, probabilmente tra fine maggio e inizio giugno. Questo a meno di colpi di scena, come eventuali istanze della difesa per chiedere la sospensione del processo per il conflitto di attribuzione, su cui la Camera si esprimerà domani. Un'udienza, la prima del processo "Ruby" che molto probabilmente si celebrerà al riparo dai flash dei fotografi e dagli obiettivi delle telecamere. Domani si dovrebbe sapere definitivamente che ne sarà delle richieste di accredito presentate da network televisivi e fotografi di mezzo mondo, per riprendere il processo dell'anno. Sono 111 le richieste avanzate dalle varie testate giornalistiche, tra cui tv francesi, inglesi, svizzere, austriache, tedesche, statunitensi e poi anche una australiana e un'altra brasiliana. Più una giornalista cinese. Pare che le tv estere abbiano già pagato la tassa per l'occupazione di suolo pubblico per mettere le loro 'fly' in corso di Porta Vittoria, fuori dal Tribunale. La Procura generale non ha cambiato la sua linea: divieto d'accesso al Palazzo di Giustizia per fotografi e cameramen per "ragioni di sicurezza". I cronisti potranno entrare nell'aula solo coi taccuini e i registratori audio. Da quanto si è saputo, il presidente del collegio Giulia Turri incontrerà domani i vertici della Procura generale per arrivare a una mediazione in nome del diritto di cronaca. Leggi i commenti I commenti dei lettori 
ROMA - Il Tesoro ha comunicato le nomine per le società pubbliche quotate. Giuseppe Recchi è il nuovo presidente di Eni, mentre Paolo Scaroni rimane amministratore delegato. Paolo Colombo va alla presidenza dell'Enel e Fulvio Conti viene confermato ad. A Finmeccanica Pier Francesco Guarguaglini resta presidente e Giuseppe Orsi è il nuovo amministratore delegato. Per Poste italiane confermati il presidente Giovanni Ialongo e l'ad Massimo Sarmi. Il ministero dell'Economia, in una nota comunica che "a breve depositerà presso la sede delle Società Enel, Eni e Finmeccanica le liste per il rinnovo dei rispettivi organi sociali in occasione delle prossime Assemblee degli azionisti". Con riferimento all'assemblea degli azionisti di Enel, convocata per il 29 aprile (unica convocazione), il ministero, titolare del 31,24% del capitale, depositerà la seguente lista per la nomina del nuovo Consiglio di amministrazione: Paolo Andrea Colombo (presidente); Fulvio Conti; Lorenzo Codogno; Mauro Miccio; Fernando Napolitano e Gianfranco Tosi. Per l'Assemblea di Eni, convocata per il 29 aprile e il 5 maggio (prima e seconda convocazione), il Tesoro, titolare del 3,93% del capitale e per il tramite di Cassa Depositi e Prestiti (partecipata al 70% dal Mef) di un ulteriore 26,37%, i nomi per il nuovo Consiglio di amministrazione sono: Giuseppe Recchi (presidente); Paolo Scaroni; Carlo Cesare Gatto; Paolo Marchioni; Roberto Petri; Mario Resca. Per il collegio sindacale invece le nomine sono: Roberto Ferranti (Sindaco effettivo); Paolo Fumagalli (Sindaco effettivo); Renato Righetti (Sindaco effettivo); Francesco Bilotti (Sindaco supplente). Quanto all'assemblea degli azionisti di Finmeccanica, convocata per il 29 aprile e il 4 maggio (prima e seconda convocazione), il dicastero, titolare del 30,18% del capitale, indicherè per il nuovo Consiglio di amministrazione: Pierfrancesco Guarguaglini (presidente); Giuseppe Orsi; Franco Bonferroni; Giovanni Catanzaro; Dario Galli; Francesco Parlato; Guido Venturoni. Sempre per Finmeccanica, in occasione del rinnovo si provvederà mediante decreto del ministero, di intesa con il ministro dello Sviluppo economico, alla nomina dell'ambasciatore Carlo Baldocci quale consigliere di amministrazione senza diritto di voto ai sensi dell'art. 5.1ter, lettera d), dello statuto della Società. Per la prossima assemblea di Poste Italiane, convocata per il 13 e 14 aprile (prima e seconda convocazione), il ministero, titolare del 100% del capitale, delibererà la nomina dei seguenti membri del Consiglio di amministrazione per il triennio 2011-2013: Giovanni Ialongo (Presidente); Massimo Sarmi; Maria Claudia Ioannucci; Antonio Mondaro e Maria Grazia Siliquini. "Il ministero dell'Economia e delle finanze - si legge nella nota - esprime un particolare ringraziamento al Dott. Piero Gnudi e al  Prof. Roberto Poli per la preziosa opera prestata in questi anni quali Presidenti di Enel ed Eni e per il loro rilevante apporto nel raggiungimento degli importanti risultati industriali e strategici da parte delle due società". 
LIVORNO - La nave "Superba" della Grimaldi ha attraccato nel porto di Livorno alla calata Sgarallino. A bordo 308 profughi che saranno distribuiti in sei province toscane con otto pullman. Guarda le foto Sul molo i medici di Misericordia e Croce Rossa che daranno una prima assistenza sanitaria. Insieme a loro il sindaco di Livorno Alessandro Cosimi e il prefetto Domenico Mannino. Le operazioni di identificazione verranno decise dalle singole questure. A Firenze e provincia arriveranno 75 immigrati. 
