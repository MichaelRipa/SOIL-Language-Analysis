ROMA - La Lazio vince e convince a Fiuggi. Piega per 4-1 i romeni del Cluj e conferma i progressi sotto il profilo del gioco. A trascinare al successo la squadra è stato sopratutto Hernanes, che oltre a trasformare il calcio di rigore da lui stesso procurato nel primo tempo, ha anche centrato una traversa su punizione nella ripresa. Nel secondo tempo il raddoppio è stato firmato da Klose, ben servito da Hernanes. Terzo gol, ancora con lo zampino di Hernanes, di Brocchi. A firmare il poker, poi, Del Nero. Per il Cluj gol della bandiera di Cojocnean allo scadere. Reja è partito con: Marchetti; Scaloni, Biava, Stendardo, Radu; Brocchi, Matuzalem; Sculli, Hernanes, Zarate; Klose. Nella ripresa girandola di sostituzioni con Del Nero, Foggia, Cavanda e Kozak che hanno preso il posto di Sculli, Zarate, Scaloni e Klose. FIORENTINA FERMATA DALLA PIOGGIA - La pioggia ha invece fermato la Fiorentina a Newcastle. La partita è stata sospesa al 63' sull'0-0 per impraticabilità. Una decisione che ha colto di sorpresa giocatori, spettatori e dirigenti: pioveva da qualche ora, il clima era autunnale e il terreno pesante ma nulla faceva presagire ad una sospensione. Sospensione che, ha ipotizzato qualcuno a fine gara, è probabilmente riconducibile a due motivi: il timore di infortuni e il debutto in campionato sabato prossimo al St. James Park di Newcastle della squadra locale contro l'Arsenal. "Decisione giusta, stava aumentando il rischio di infortuni anche se - ha sottolineato l'ad viola Mencucci a Radio Blu - il provvedimento ha fatto un po' sorridere considerando quanto vediamo spesso sui nostri campi". Valon Behrami ha raccontato: "L'arbitro ci aveva già annunciato durante l'intervallo che se avesse continuato a piovere avrebbe sospeso la gara. In effetti stava divenando sempre più difficile controllare il pallone, alla fine è stato giusto così". Newcastle (4-4-2): Krul (1' st Forster), Simpson, Taylor S., Coloccini, José Enrique, Gutierrez (1' st Ameoby Sh.), Gosling (1' st Marveaux), Cabaye, Vukcic, Best (1' st Demba Ba), L?venkrands (14' st R. Taylor). A disp.: Tavernier, Williamson, Ameoby Sa. All.: Pardew. Fiorentina (4-3-3): Boruc, De Silvestri, Gamberini, Natali, Pasqual, Behrami, Montolivo, Lazzari, Romulo, Gilardino, Jovetic. A disp. Neto, Piccini, Felipe, Romizzi, Matos, Salifu, Marchionni, Ljajic, Babacar, Lezzerini. All.:Mihajlovic Arbitro : Mark Halsey. PARMA TRAVOLTO A NORWICH - Sempre in Inghilterra, invece, è andata male al Parma, travolto per 3-0 dal Norwich, neopromosso in Premier League. Le reti sono state realizzate da Holt dopo 34' e da Surman al 17' e 41' della ripresa. In campo si è vista la netta differenza di preparazione (la Premier comincia nel prossimo fine settimana) e sono state le parate di Mirante ad evitare un punteggio più pesante. Ha giocato discretamente Giovinco ma gli è mancata una spalla adeguata in attacco. Problemi per Colomba anche in una difesa ancora da registrare. SIENA OK COL PONTEVECCHIO - Il Siena ha battuto 5-0 il Pontevecchio, squadra che milita nel campionato di serie D, nell'amichevole che ha chiuso la seconda fase del ritiro a Abbadia San Salvatore (Siena). Da domani infatti la squadra torna ad allenarsi a Colle di Val d'Elsa. Le reti del test sono state segnate da D'Agostino, Calaiò, Paolucci e Troianiello, cui si è aggiunta nel finale un'autorete. Siena (4-4-2): Pegolo (10' st Farelli), Del Prete (1' st Angelo), Pesoli (1' st Rossettini), Terzi, Del Grosso (1' st Rossi), Reginaldo (8' st Troianiello), Codrea, D'Agostino (1' st Bolzoni), Brienza (8' st Sestu), Calaiò (8' st Paolucci), Larrondo (1 st Destro). BOLOGNA, SETTE GOL - Si chiude 7-0 per il Bologna l'amichevole giocata oggi a Sestola dai felsinei contro il Faro Gaggio Montano. Ad aprire le marcature al 14' è Daniele Portanova, il raddoppio arriva venti minuti più tardi ad opera di capitan Di Vaio. Gli altri gol, realizzati tutti nel primo tempo, portano la firma di Gimenez (autore di una doppietta), Corvino (autorete), quindi Acquafresca e Taider, che hanno trasformato un rigore a testa. Leggi i commenti I commenti dei lettori 
"Non mi ricandiderò più a Salemi. Aveva ragione Toscani, in Sicilia la mafia è la burocrazia. Non c'è futuro. Vado a fare il sindaco da un'altra parte". Lo dice, Vittorio Sgarbi, durante la conferenza stampa tenuta all'hotel Wagner di Palermo, per quella che doveva essere la presentazione, di un acquerello di Cézanne che sarà esposto a Salemi, e che invece è l'occasione per annunciare il suo addio come sindaco (ma solo a fine mandato). "Me ne vado. Sì. Proprio io che ho portato in questo comune Rubens, Picasso e i giornali di tutto il mondo. Ho fatto più di quanto dovevo fare, ho lottato la mafia con l'arte. Ma qui l'attività pubblica è impossibile". Eppure  è sul caso Giammarinaro che Sgarbi perde le staffe: "Definire che ci fosse una regia occulta nel comune di Salemi è assurdo, è letteratura fantastica. Dovrebbero dimettersi sia il questore che il maresciallo dei carabinieri. Non ho mai dato un soldo a Giammarinaro, a Salemi era un "fossile". E tra l'altro non parlo con lui da quando è indagato", dice Sgarbi. "L'influenza che aveva Giammarinaro si chiama politica. E allora? Non dovevo parlare con il segretario della Dc di Salemi?". 
ROMA - Non c'è pace per i siti istituzionali italiani. A pochi giorni dagli attacchi alla Vitrociset (Interpolizie) e al Cnaipic , la coppia hacker formata da Anonymous e Lulzec torna a colpire. E stavolta tocca al sito nazionale del Sappe, il Sindacato Autonomo di Polizia Penitenziaria. Defacciato, con un'immagine su cui brindano Lulzsec e il corpo senza testa di Anonymous, e la scritta "La legge NON è uguale per tutti". E poi l'ineffabile commento "Touché!" Al momento non risultano furti di dati o informazioni, si tratterebbe di un puro atto politico. Il titolo della pagina è "Sappe OWNED for the Lulz & Justice", e ci sono poi dei messaggi specifici: "Un saluto a tutti i detenuti d'Italia e alle loro famiglie: combattiamo anche per i vostri diritti, perché la legge non è uguale per tutti!!!". A favore dei detenuti. Gli hacker spiegano anche il perché dell'attacco al sito del sindacato: "Abbiamo pensato di farvi visita in questi giorni di calura estiva per esprimere la nostra vicinanza a tutti i detenuti in Italia, troppo spesso vittime delle ormai arcinote lungaggini burocratiche e processuali, fenomeno tutto italiano e che fa si che vi siano nelle nostre carceri persone non ancora giudicate neanche in primo grado e da ritenersi quindi innocenti". Il messaggio prosegue: "Oltre a ciò constatiamo con amarezza come le condizioni di vita carceraria siano insostenibili ed una vera ignominia per uno stato che si reputa non solo civile ma facente parte dei paesi firmatari di numerosi trattati contro la tortura; ebbene a nostro avviso le condizioni degradanti e svilenti della dignità umana in cui la stragrande maggioranza dei detenuti sono costretti a scontare la propria pena sono equiparabili a tortura". "In sostanza", scrivono Anonymous e Lulzec, "vediamo una mole impressionante di leggi, ma la giustizia latita. In questo bel sito siete soliti segnalare problematiche relative al vostro corpo, come la cronica mancanza di organico e altre lagnanze, noi oggi abbiamo voluto dedicare questo spazio ai detenuti a cui non viene offerta questa possibilità e che francamente patiscono ben di peggio che il vostro stress e logorio da penitenziario". "Non siamo eversivi o terroristi". Spiegano gli hacker: "Come sempre ribadiamo che non abbiamo intenzioni eversive o terroristiche ma vogliamo semplicemente dare voce ai deboli ed agli oppressi. Concludiamo quindi augurandovi buone vacanze sperando che i detenuti di tutta Italia apprezzino questo nostro piccolo gesto in loro supporto". Dal Sappe, commentano così: "E' un attacco che inquieta ma non ci intimidisce. Continueremo a denunciare le criticità del carcere e le conseguenti gravose condizioni delle donne e degli uomini del Corpo di Polizia Penitenziaria". 
NAPOLI - E adesso il Siviglia. Il Napoli inaugura domani sera il tour de force spagnolo. Gli andalusi a Fuorigrotta, poi la doppia trasferta contro Maiorca e soprattutto Barcellona, fiore all'occhiello di un pre-campionato dal sapore internazionale in vista del debutto in Champions League. Tutti al San Paolo, insomma. L'unico assente è sicuramente Ezequiel Lavezzi. La vacanza in Sardegna ha fatto discutere (è a Porto Cervo con la fidanzata Yanina a bordo dello yacht che ha acquistato da Fabio Cannavaro, rientrerà la prossima settimana, tra mercoledì e giovedì), il presidente De Laurentiis ha corretto il tiro dopo la sfuriata di giovedì ma ha confermato che la scelta non è affatto di suo gradimento. La situazione può aprire scenari di mercato nelle ultime due settimane. La squadra, nel frattempo, è concentrata unicamente sulla partita. Almeno in trentacinquemila sugli spalti per regalarsi una serata di festa. Magari con una vittoria. Ovviamente non sarà facile: il Siviglia ha forza e qualità. E' reduce dal 5-0 rifilato all'Espanyol e ha individualità importanti come Kanoutè e il baby talento Rodri, gioiellino classe '90, che sta mostrando qualità davvero fuori dal comune. Non ci sarà l'altra stella, Alvaro Negredo, ma lo spettacolo è assicurato. Mazzarri potrebbe schierare Britos al posto di Ruiz: l'uruguaiano è rimasto a guardare contro il Penarol e adesso pregusta il debutto davanti al suo nuovo pubblico. Ci saranno anche De Sanctis e Maggio, che raggiungeranno Coverciano, subito dopo la partita, per mettersi a disposizione di Prandelli, in vista dell'amichevole di mercoledì contro la Spagna. Ballottaggio Dzemaili-Doandel, in mediana. Nel tridente, maglia da titolare per Santana che prenota una magia delle sue per deliziare la platea del San Paolo. Occhi puntati su Hamsik. Lo slovacco ha cominciato la stagione nel migliore dei modi: botta all'incrocio e pubblico in delirio. Tutto pronto per il bis, il Siviglia è avvisato. Leggi i commenti I commenti dei lettori 
Musica MAIORI La dj star Bob Sinclair da mezzanotte al porto di Maiori. Ingresso 40, più 30 per consumazione. TORRE ANNUNZIATA Lunedì dalle 21 al Molo Crocelle - Torre Annunziata, per il "Festival delle Ville Vesuviane", Music Service presenta Antonio Siano Terra. Info 081 732 2134. GROTTAMINARDA "Festival del gusto" a Grottaminarda (Avellino), nei Giardini De Curtis: dalle 19.30 gli "Angoli del Gusto" e la "Tarantella Montemaranese". Dalle 21.30  ZekeTam Folk", Kuntamina Tour. PONTECAGNANO FAIANO Dalle 21 a Pontecagnano Faiano (Salerno), kermesse canora nel piazzale dell'ex tabacchificio Centola. Presentano gli attori di teatro Gennaro Boiano e Consiglia Cirillo. SERRE Fino al 12 agosto, a Serre (Salerno), la diciottesima edizione di "Alburni Jazz": si comincia domani dalle 21.45 con il concerto del torinese Pinguino, si prosegue con il quintetto di Piji, che reinterpreta il repertorio tenchiano, e si conclude con il quintetto guidato da Peppe Servillo, storica voce degli Avion Travel, che si esibirà con formazione composta da Javier Girotto, Natalio Mangalavite, Emanuele Smimmo e Daniele Basirico. Classica SORRENTO Dalle 21.15 nel chiostro di San Francesco, Sorrento, di scena il quartetto d'archi Energie Nuove, composto dalle prime parti dell'Orchestra della Radio Svizzera Italiana, con i loro storici strumenti G. B. Rogeri 1696, Carlo Giuseppe Testore 1710, Joseph Gagliano 1789, Nicolò Amati 1730. Ingresso 15 euro, ridotto 10 euro. Info 081 807 4033. RAITO Dalle 21 a Villa Guariglia, Raito di Vietri sul mare, concerto del Circolo Artistico Ensemble, specializzato nel repertorio del primo Novecento, che presenterà il progetto "TaranToday" dal titolo "Formule ritmiche di carattere ipnotico". Ingresso libero. RAVELLO Per il Ravello Festival doppio appuntamento con i Philharmonische Virtuosen Berlin: dalle 12 a Villa Rufolo l'incontro con il pubblico (ingresso libero). Dalle 21.45 all'auditorium Niemeyer, il concerto. Il sestetto dei virtuosi dei Berliner Philharmoniker (violino solista Laurentius Dinca) eseguirà un repertorio con musiche di Dvo?ák, Piazzolla, Alonso Crespo. Ingresso 30 euro. Info 089 858 422. SCARIO Lunedì dalle 21.30 a Scario (Salerno), sul sagrato della chiesa dell'Immacolata, "Voci e profumi d'oriente" con la Grande Orchestra Nazionale Bulgara e il coro lirico di Craiova. Soprani Ryu Eun-seon e Jieun, mezzosoprano Shin Sunghee, tenori Oh Young-min e Lee Hyeong-seok, baritono Chung Jae-hwan. Direttore Leonardo Quadrini. In programma arie da opere di Verdi, Rossini e Puccini. Info 328 973 9753. Teatro MASCHIO ANGIOINO Dalle 20.30 al Maschio Angioino, per la rassegna "Napoli Città Viva - L'energia della cultura", lo spettacolo "Affari illegali di famiglia" con Rosaria De Cicco e Matteo Mauriello. Regia di Emanuela Giordano. Ingresso 5 euro. VICO EQUENSE Dalle 21 al Chiostro Santissima Trinità e Paradiso di Vico Equense, la divertente commedia di Carlo Buccirosso "Il miracolo di Don Ciccillo". Ingresso 20 e 25 euro. Info 081 801 6709. SESSA AURUNCA Dalle 21 al teatro Romano di Sessa Aurunca, per la rassegna "Teatri di pietra", lo spettacolo "Orfeo dè Pazzi" da Agnolo Poliziano con Ernesto Lama e Simonetta Cartìa. Info 800 024 060. SALERNO BARBUTI Dalle 21.30 al Largo Barbuti, nel centro storico di Salerno, per il "Barbuti Festival", Luciano Capurro in "Ma non so cchiù Cuncetta", varietà comico-musicale. Ingresso 12 euro. Domani alle 21 e alle 23.30 nella chiesa di Sant'Apollonia, "Nel Nome del Padre (tela di ricamo in memoria di Pier Paolo Pasolini). Regia Antonio Grimaldi. Ingresso 10 euro. Info 089 231 330. CONCA DEI MARINI Dalle 21.30 a Conca dei Marini (Salerno), teatro all'aperto con lo spettacolo di Umberto Bellissimo, "Non solo varieté". Cinema MADRE Dalle 21.30 al museo Madre, via Settembrini 79, per la rassegna "Un'estate al Madre", il film "Morte a Venezia", di Luchino Visconti. Domani "Qualcuno volò sul nido del cuculo", di Milos Forman. Ingresso libero. Info 081 193 130 16. PARCO DEL POGGIO Dalle 21.10 al Parco del Poggio, viale del Poggio ai Colli Aminei  (in prossimità di Oviesse - Standa), per la rassegna di cinema all'aperto "Accordi e disaccordi", il film "Qualunquemente", di Giulio Manfredonia, con Antonio Albanese e Sergio Rubini. Domani "Un gelido inverno", di Debra Granik, con Jennifer Lawrence, John Hawkes e altri attori.  Ingresso 4 euro. Info 081 549 1838. PORTICI/ERCOLANO Per la rassegna "FreskoFilm": dalle 21 al II Circolo Didattico di Portici, viale Leonardo Da Vinci, il film "Femmine contro maschi", di Fausto Brizzi, con Salvatore Ficarra, Valentino Picone, Serena Autieri, Francesca Inaudi, Roberto Angeletti. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Fast and Furious", di Justin Lin, con Dwayne Johnson, Vin Diesel, Paul Walker. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Rango" di Gore Verbinski. Lunedì  "13 assassini", di Takashi Miike, con Koji Yakusho e Yusuke Iseya. Ingresso 3.50 euro, 1 euro per gli over 65. Info 081 596 7493. SERRAMEZZANA Dalle 21 a Serramezzana (Salerno), per il festival "Segreti d'autore",  il film "Certi bambini", diretto da Antonio e Andrea Frazzi e l'incontro con l'autore del libro omonimo che ha ispirato il lungometraggio, lo scrittore Diego De Silva. Domani alle 21 incontro con l'autore e documentarista Folco Quilici. Info 334 159 3454. Agenda VILLA ARBUSTO Dalle 21.30 a Villa Arbusto di Lacco Ameno, per la rassegna "Villa Arbusto: un'isola nel Mediterraneo tra musica e teatro", vernissage della mostra personale di Raffaele Iacono (fino al 18 settembre). CASTELVENERE Dalle 21 a Castelvenere (Benevento), divertimento con "La Corrida - Dilettanti allo sbaraglio", spettacolo curato da Pino Colangelo. OASI ALENTO All'Oasi dell'Alleato, uscita svincolo sulla variante alla SS 18, lungo il tratto Agropoli - Vallo della Lucania, apertura no stop fino al 31 agosto con eventi e laboratori per i ragazzi tutti i giorni dalle 9.30 alle 19.30. In programma "Gran parata delle mascotte", truccabimbi, ballon art e giochi a squadre. Domani "Ri-Crea la tua bambola", laboratorio sulle creazione di bambole con l'utilizzo di un giornale. Info 0974 837 003. POLLICA/ACCIAROLI Da lunedì fino a sabato il comune di Pollica/Acciaroli, in collaborazione con il Club dei Grafomani di Napoli, organizza dalle 17 alle 20, presso il Castello Vinciprova di Pioppi, il laboratorio di scrittura creativa "Parole al Tramonto". Info 338 438 4678. SAN GREGORIO MAGNO Dalle 17 nella piazza Municipio di San Gregorio Magno (Salerno), apertura della mostra sul Brigantaggio Meridionale e a seguire, alle 19, presso l'aula Consiliare del Comune, il workshop sulla valorizzazione del territorio attraverso la promozione delle tradizioni, della storia e dell'enogastronomia. Alle 21 spettacolo e folklore. Domani il laboratorio "Sagra della patata" e il film, alle 21, "Terra di Briganti", di Antonio Onnembo. Info 089 234 543. OLEVANO SUL TUSCIANO Da domani a venerdì "Festa della Birra" a Olevano sul Tusciano (Salerno): da una bottiglia di birra alta tre metri uscirà una gradita sorpresa, una splendida bionda che darà il via ufficialmente alla kermesse. In serata spettacolo di cabaret con i comici Ivan e Cristiano da "Made in Sud" ed Enzo e Sal da "Colorado". Info 380 188 3123. MARATEA Dalle 19 a Maratea, piazzetta del Gesù, Fiumicello, per il "Maratea Film Festival": incontro con Antonio D'Orrico, autore di "Come vendere un milione di copie e vivere felici" (Mondadori). Dalle 20 il dibattito "La Basilicata e la green economy". Dalle 21 incontro con Laura Morante e Maya Sansa. Dalle 22 i film "Il primo incarico", di Giorgia Cecere, e "Il Colore del Vento", di Bruno Bigoni. 
CRACOVIA - Peter Sagan ha vinto il Giro del Polonia. Lo slovacco della Liquigas-Cannondale ha sfruttato gli abbuoni della settima ed ultima tappa, la Cracovia-Cracovia di 128 chilometri, nella quale ha chiuso la volata al secondo posto, per scalzare dalla vetta della graduatoria l'irlandese Daniel Martin (Garmin-Cervelo). Vincitore di giornata è il tedesco Marcel Kittel (Skil-Shimano), che mette a segno così il suo poker personale sulle strade polacce; terza piazza per l'australiano Leigh Howard (Htc-Highroad), quinto il veneto Marco Marcato (Vacansoleil), migliore degli italiani anche nella generale, chiusa al terzo posto a soli 7" da Sagan (Rinaldo Nocentini è quinto a 27"). CAMAIORE A TABORRE - Fabio Toborre del team Acqua e Sapone ha vinto in volata la 62/a edizione del Gran premio ciclistico Città di Camaiore. Il vincitore ha impiegato 4h 46'45" a una media di 32,30km/h. Ha battuto in volata Simone Stortoni della Colnago-Csf Inox mentre al terzo posto si è classificato Davide Rebellin del team Miche-Guerciotti. A pochi secondi dal terzetto di testa è arrivato il gruppo che comprendeva anche il campione d'Italia Giovanni Visconti e il vincitore dell'ultimo Giro d'Italia Ivan Basso. Leggi i commenti I commenti dei lettori 
NICOSIA (Cipro) - Riscatto dell'Italia nella seconda giornata dell'"European Basketball Tour", torneo pre-Europeo in corso di svolgimento a Nicosia. Gli azzurri del ct Pianigiani, sconfitti ieri al debutto dalla Grecia per 76-70, hanno superato oggi la Russia di Blatt per 71-67 con 23 punti di Bargnani e 20 di Mancinelli. Contro la Russia è stata la gara di Stefano Mancinelli (20 punti e record in Nazionale, oltre a 6 rimbalzi e 3 assist), ma anche di Luca Vitali, Daniel Hackett, Andrea Cinciarini, Gigi Datome, mentre Andrea Bargnani conferma la propria leadership (23 punti) e Marco Belinelli si mette al servizio della squadra (8). Una vittoria inaspettata, forse (nella Russia mancava Andrei Kirilenko, mentre per l'Italia non c'era Danilo Gallinari che sta guarendo dalla contusione all'alluce del piede destro), ma sicuramente meritata per come è stata impostata e gestita la partita. "Abbiamo dimostrato di essere in grado di fare passi avanti, tutti insieme e a meno di 24 ore dalla partita di venerdì contro la Grecia", dice il ct Simone Pianigiani. "Siamo stati molto più attenti nella costruzione del tiro e in difesa. Siamo qui per crescere e dobbiamo necessariamente continuare in questa crescita", dice il coach. "All'inizio, è vero, li abbiamo subiti perché abbiamo buttato palloni chiave, ma abbiamo recuperato, è migliorata la nostra comunicazione difensiva e questo ci permette di accorciare i tempi per diventare squadra". ITALIA-RUSSIA 71-67 (19-21, 32-37, 49-51) ITALIA : Mancinelli 20, Bargnani 23, Vitali 9, Melli, Cusin 3, Datome 2,  Hackett 3, Belinelli 8, Cinciarini 3, Carraretto, Maestranzi, Renzi ne. Allenatore: Pianigiani. RUSSIA : Vorontsevich 10, Zhukanenko, Antonov 2, Fridzon 12, Shabalkin 10, Vyaltsev, Shved 1, Mozgov 15, Monya 12, Khvostov, Ponkrashov 5, Grigoryev. Allenatore: Blatt. ARBITRI : Seffi (Isr), Tzahi (Isr), Velikov (Bul). NOTE - Tiri. T2 Ita 15/33; Rus 17/35; T3 Ita 7/21; Rus 3/20; TL Ita 20/23; Rus 24/35; Rimbalzi: Ita 33 (6 Cusin e Mancinelli); Rus 38 (Mozgov 8).Assist: Ita 12 (Hackett 4); Rus 14 (Khvostov). Leggi i commenti I commenti dei lettori 
MADONNA DI CAMPIGLIO (Trento) - Si è chiuso venerdì sera, con l'arrivo di Fernando Alonso al volante di una Ferrari FF, il raduno estivo del team di Maranello sulle Dolomiti. Anche 24 ore dopo, l'asturiano si mostra ben disposto nei confronti dei microfoni e commenta le voci che vorrebbero un possibile approdo in rosso di Lewis Hamilton, suo compagno di squadra alla McLaren nella travagliata annata 2007: "Hamilton è un bravissimo pilota, lo rispetto molto - dice Alonso, evitando subito ogni accenno di polemica - il mio 2007 non fu buono ma non posso addebitarne la responsabilità a Lewis. Vuole venire in Ferrari? È il desiderio di ogni pilota, lui non è diverso da altri. Noi due insieme? Mai dire mai". "PER IL MONDIALE CI PROVEREMO" - Il raduno estivo è un ottimo momento per fare il punto della stagione e della sua avventura in Ferrari: "Questo è un momento importante della mia vita e della mia carriera - riconosce Alonso - sono nel miglior posto possibile e davanti a me ho cinque anni di corse in cui spero di conquistare ancora molti titoli. Il Mondiale? Noi ci proveremo, sperando anche in qualche errore di Vettel. Le prossime sono gare interessanti: a Spa non sono ancora riuscito a vincere, mentre a Monza spero di ripetere il feeling della stagione scorsa per poi gettarmi nella suggestiva gara notturna di Singapore. La vittoria su questi circuiti rende più felici rispetto ad altri posti. Ad Abu Dhabi è sempre andato un po' tutto storto ma, se facciamo una bella gara lì, possiamo mettere la croce". "STAGIONE DA 7" - Se ieri il Team Principal della Ferrari aveva dato come voto un 6+ il pilota spagnolo lo ha alzato fino al 7. "Il 9 o il 10 spettano a chi è in testa al mondiale e noi non ci siamo però non è stata una stagione così negativa - ha detto Alonso sul sito di Maranello - Certo, l'inizio è stato molto difficile: speravamo di partire meglio ma non ci siamo riusciti. In Cina abbiamo vissuto forse il momento peggiore perché non soltanto non lottavamo per la vittoria con McLaren e Red Bull ma eravamo dietro anche a Mercedes e, forse, Renault, che già aveva fatto due piazzamenti sul podio. Poi però abbiamo reagito bene. Ancora ci manca qualcosa, sotto tutti i punti di vista, incluso quello dei piloti, per essere all'altezza dei migliori. Peraltro, mi sento molto più integrato nella squadra di quanto non lo fossi un anno fa. Sotto il profilo del pilotaggio credo di non essere mai stato così forte". "LA FERRARI E' UN TEAM SPECIALE" - Per quanto concerne il raduno estivo, questa è un'idea che Fernando Alonso sposa in pieno: "Si tratta di eventi unici, che ci consentono di stare insieme lontano dalla frenesia della pista e del lavoro in fabbrica - spiega il campione di Oviedo - veniamo a Madonna di Campiglio anche a gennaio, p oi ci sono state altre occasioni più private per stare insieme ad ingegneri e meccanici. È un bel modo per migliorare l'affiatamento e la conoscenza reciproca, anche cose come queste rendono la Ferrari una squadra speciale, diversa da tutte le altre. Poi, io amo molto le montagne, nelle Asturie ci sono più posti come questi che spiagge e la mia vicina di casa è una mucca, proprio come quelle che abbiamo incontrato passeggiando sulle Dolomiti". Leggi i commenti I commenti dei lettori 
