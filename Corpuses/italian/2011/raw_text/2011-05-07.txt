MADRID - Ci risiamo: alla fine in alto arrivano sempre loro, chiaramente sono i più forti. Rafal Nadal e Novak Djokovic si contenderanno il titolo al Masters di Madrid. L'unica piccola novità, ma ormai rispetto a qualche mese fa è che non sarà Nadal-Federer la solita finale. Il serbo ha infatti chiaramente preso il posto dello svizzero come numero due, probabilmente anche come numero uno. FEDERER, POCA STORIA - Si sta riprendendo, chiaramente non è ancora pronto a riprendersi lo scettro e Roger Federer deve così arrendersi a Nadal nella semifinale più 'nobile': il mancino di Manacor, numero uno del mondo e del seeding, è stato il primo finalista del "Mutua Madrid Open", torneo Atp di categoria "Premier Mandatory" dotato di un montepremi di tre milioni e mezzo di euro in corso sui campi in terra battuta della Caja Magica di Madrid, in Spagna. EQUILIBRIO SOLO NEL 1° SET - Match equilibrato nel primo set, che lo svizzero si aggiudica per 7-5 rimontando un break di svantaggio, poi sale in cattedra Nadal che fa suoi gli altri due parziali per 6-1 6-3, dopo due ore e 36 minuti di gioco. Lo spagnolo, che nei confronti di Federer vanta ora 16 vittorie a fronte di 8 sconfitte (2-1 per Nadal sulla terra rossa di Madrid), ha poi assistito all'altra semifinale tra Novak Djokovic e Thomaz Bellucci. DJOKOVIC ALLA LUNGA DOMINA - E, nella sua semifinale, il serbo Djokovic conquista il diritto a sfidare Rafa Nadal nella finale. Il serbo ha avuto bisogno di quasi due ore e dieci minuti di gioco per avere la meglio sul sorprendente brasiliano Thomaz Bellucci col risultato di 4-6 6-4 6-1: per Nole è la vittoria numero 31 di fila dall'inizio della stagione in cui ha già portato a casa cinque titoli (Australian Open, Dubai, Indian Wells, Miami e Belgrado). Djokovic, a due successi dalla striscia di Bjorn Borg (33 nel 1980, il recordman assoluto John McEnroe, che nel 1984 è arrivato a quota 42), è sotto 16-9 nei precedenti con Nadal ma si è aggiudicato le ultime due sfide, entrambe in finale, a Indian Wells e Miami. NADAL TRISTE PER BALLESTEROS - Alla fine della giornata Rafael Nadal non aveva l'aria e la felicità di un vincitore. "Non ci riesco - ha detto -, la morte di Severiano Ballesteros per lo sport spagnolo e direi mondiale è un momento assai triste. Lui era non solo un super golfista, uno dei più grandi al mondo, ma per noi spagnoli era anche un simbolo e un motivo d'orgoglio di essere spagnoli" RISULTATI Semifinali Rafael Nadal (Spa)-Roger Federer (Svi) 5-7, 6-1, 6-3 Novak Djokovic (Ser)-Thomaz Bellucci (Bra) 4-6, 6-4, 6-1 Leggi i commenti I commenti dei lettori 
ROMA – Gli scudetti del Milan diventano diciotto. I rossoneri pareggiano senza reti all'Olimpico consacrando  la propria stagione perfetta. Nonostante di fronte ci fosse una Roma che si giocava,  con l'obbligo di vincere, buona parte delle chance di sopravvivenza in chiave quarto posto, la squadra di Allegri dimostra la legittimità del trionfo prendendosi il punto necessario con notevole disinvoltura. Un titolo strameritato, che arriva non a caso con ampio anticipo. Squadra matura, saggia nel saper gestire le fasi, anche le più delicate, della stagione. Non si sottrae la partita del titolo: primo tempo giocato su un possesso palla lezioso, ripresa con il classico cambio di marcia che non lascia più spazio alla Roma. ROMA CAMALEONTICA – Entrando nella tattica, Montella per l'ultimo assalto alla Champions, opta per la versione più prudente del 4-2-3-1, con Taddei e Simplicio a fare quantità sulla trequarti a sostegno di Totti. L'infortunio di Brighi dopo pochi minuti costringe però al cambio tattico: ingresso di Rosi a destra, Taddei dalla parte opposta e retrocessione di Simplicio accanto a Pizarro, in pratica un 4-4-2. Allegri ritrova Ibra e gli affianca Robinho: sulla trequarti gioca Boateng, Seedorf dà qualità alla diga davanti alla difesa. ABBIATI, ANCORA LUI – Prima frazione che scivola dalla parte giallorossa. Il possesso di palla del Milan è costante ma lento. La circolazione fila troppo in orizzontale, e solo quando si cambia registro – Ibra servito da Robinho – la difesa giallorossa corre qualche rischio: molto attenti comunque i centrali Burdisso e Juan. Molto più incisive le fiammate della Roma. I pericoli vengono dalla zona destra: su un cross di Cassetti, Vucinic ha spazio e tempo per controllo e battuta, ma Abbiati è sontuoso in uscita. Vale una grande parata anche un salvataggio di Nesta su Vucinic, quindi un altro paio di 'letture' di situazioni pericolose danno all'estremo rossonero la palma del migliore dei suoi. Del resto Abbiati è uno che il sigillo le mette sempre: basta ricordare la famosa parata a Perugia nella gara scudetto, ben più sofferta, del '99. NELLA RIPRESA SOLO MILAN – Nella ripresa Allegri mette dentro Ambrosini per Gattuso, ma il cambio è soprattutto nella testa dei giocatori rossoneri. Un palo di Robinho, un destro ravvicinato di Boateng – a colpo sicuro – che manda la palla a lambire il palo, una punizione di Ibrahimovic, sono solo gli episodi di un controllo della situazione ad ampio respiro. Complice un calo atletico della Roma, che non beneficia dell'ingresso di Borriello per Vucinic creando slo qualche situazione di pericolo teorico, i rossoneri si impadroniscono del gioco. E' la presa scudetto che non mollano più. Roma-Milan 0-0 Roma (4-2-3-1): Doni 6, Cassetti 6, N.Burdisso 6.5, Juan 6.5, Riise 6, Pizarro 6, Brighi sv (17' pt Rosi 6, 38' st Caprari sv), Taddei 6, Simplicio 6, Vucinic 6.5 (9' st Borriello 5), Totti 6.5 (1 Lobont, 15 Loria, 23 Greco, 94 Menez). All.: Montella 6.5. Milan (4-3-1-2): Abbiati 7, Abate 6.5, Nesta 6.5, T.Silva 6.5, Zambrotta 5.5, Gattuso 5.5 (1' st Ambrosini 6), Van Bommel 6.5, Seedorf 6, Boateng 6, Robinho 6 (28' st Pato 6), Ibrahimovic 6 (1 Amelia, 25 Bonera, 76 Yepes, 21 Pirlo, 99 Cassano). All.: Allegri 7 Arbitro: Morganti 6 Angoli: 6-5 per il Milan Ammoniti : Boateng, Van Bommel, Pato, Taddei per gioco falloso Recupero: 2' e 5 Spettatori : 60 mila circa. Leggi i commenti I commenti dei lettori 
BERGAMO - Una sferzata al governo. L'intervento di Emma Marcegaglia alla conferenza conclusiva delle Assise di Bergamo non reclama sostegni economici, ma interventi strutturali. "Chiediamo poche riforme chiare, non sussidi, non incentivi, non aiuti. Riforme che permettano allo Stato di ridursi e di funzionare meglio", ha detto Marcegaglia. La presidente di Confindustria ha rimarcato che "in tema di relazioni industriali è prevalsa in modo nettissimo la volontà di andare avanti sulla strada indicata dall'accordo interfederale del 2009", spiegando che "il percorso intrapreso con l'accordo del 2009 va avanti. Non ci sono ripensamenti". La leader di Confindustria replica poi a Silvio Berlusconi, che di recente ha esortato gli industriali a "fare qualcosa per il governo": "Tutti i giorni noi facciamo qualcosa per il Paese visto che contribuiamo per il 70% alla crescita del Pil". Marcegaglia ribadisce che le imprese pur "facendo quotidianamente qualcosa per il Paese sono comunque pronte a fare di più". E aggiunge: "Ci vogliamo assumere maggiori responsabilità, vogliamo una Confindustria con meno rituali, meno liturgie e meno convegni". Contratti. Il tema dei contratti è stato uno degli argomenti al centro delle assise di Bergamo. "Vogliamo contratti derogabili, flessibili ed esigibili", ha detto Marcegaglia. "Alla Camusso - ha proseguito replicando alla leader della Cgil - dico che non siamo interessati a dividere il sindacato, tutto il contrario. Ma la strada della ricerca di una maggiore produttività attraverso le relazioni industriali è netta e chiara". La presidente ha invitato ad "andare ancora più avanti: con la strumentazione che abbiamo possiamo avere contratti nazionali più avanzati, deroghe ai contratti aziendali e aziende che decidono di avere un contratto aziendale al posto di quello nazionale". "Questo - ha concluso - è possibile con le regole attuali di Confindustria". "Montezemolo non è ancora un politico". Sul numero uno della Ferrari, presente all'Assise, Marcegaglia ha dichiarato: "A quanto mi risulta Luca di Montezemolo non è ancora un politico. Ha presenziato alle Assise generali di Confindustria in quanto imprenditore e past president" dell'associazione degli industriali. E per il futuro? Un eventuale ingresso in politica di Montezemolo, di cui si parla da tempo, sarà secondo Marcegaglia "una decisione personale. Ovviamente Confindustria si impegna direttamente, ma senza appoggiare alcuno schieramento politico. L'indipendenza dalla politica è nella nostra cultura". "Condanna Thyssen, unicum in Europa". Emma Marcegaglia ha poi ribadito il "totale e assoluto impegno delle imprese sulla sicurezza", ma ha sottolineato che la condanna a sedici anni per omicidio volontario dell'ad della ThyssenKrupp, Harald Espenhahn, "è un unicum in Europa ed è un tema che va guardato con molta attenzione". "Noi abbiamo grande rispetto e deferenza nei confronti dei morti e delle loro famiglie - ha detto Marcegaglia - però se episodi di questo tipo dovessero prevalere potrebbero allontanare gli investimenti esteri dall'Italia e mettere anche a repentaglio, in qualche modo, la sopravvivenza del nostro sistema industriale". Le sue parole sono state accolte da un lungo applauso. Imprese contro la mafia. "Confindustria continua il suo impegno nella lotta alla criminalità organizzata". Emma Marcegaglia ha rimarcato la necessità di impegno da parte delle imprese, anche nel Settentrione: "Chiediamo a tutti, anche alle associazioni del Nord, di essere in prima linea". Bilancio dell'Assise. "Sono felicissima, abbiamo avuto 5.700 persone, tutte hanno partecipato ed anche le critiche sono molto costruttive". Emma Marcegaglia ha messo l'accento sul fatto che dalla platea di Bergamo è arrivato "un mandato forte a procedere come abbiamo detto: lavorare molto su noi stessi e cambiarci, assumendoci anche più responsabilità perché in un momento difficile come questo dobbiamo essere attori del cambiamento". "Questo Paese che fa fatica a crescere, che spesso ha conflitti tra varie istituzioni, in questo senso non è un Paese normale: cresciamo poco ed abbiamo regole che spesso bloccano le iniziative". 

