TOKYO -  Niente black out, ma qualcosa dall'impatto più forte: la paralisi quasi totale dei treni metropolitani, linfa vitale dell'organismo pulsante di luci e microchip della capitale giapponese. Questo è successo ieri nel primo giorno di ripresa del lavoro e degli affari dopo la lunghissima scossa di terremoto venerdì scorso. Fin dalle prime sembrava cominciare male, con un nuovo sussulto della terra alle dieci e mezza di mattina che ha fatto letteralmente scricchiolare le mura del nostro albergo, al settimo piano di un grattacielo. Niente di paragonabile agli effetti del grande sisma. Quel giorno 163 persone sono rimaste bloccate per lungo tempo dentro gli ascensori. Tra queste la cameriera di un ristorante a Shibuya, dove la gente faceva file enormi per telefonare dalle solitamente inusate cabine pubbliche, perché ogni rete dei cellulari era saltata. "Sembrava di essere tornati indietro ai tempi che mi raccontava mia madre  -  racconta Akina  -  di quando lei faceva la fila ai telefoni pubblici per parlare con mio padre che stava a Osaka. Io sono nata con il cellulare in mano, mi sembra la cosa più naturale del mondo". E se glielo lo togliessero adesso? "Non saprei come ritrovare gran parte dei miei amici  -  ammette candida  -  qualcuno certo so dove abita, e loro sanno dove abito io. Ma a casa di tutti non sono stata, impossibile. Sono distanze enormi, ci pensa? E poi adesso con il blocco dei treni metropolitani è tutto un caos. Non so davvero quando e con chi riusciremmo a rivederci, se dovesse bloccarsi a lungo la rete dei cellulari". Dopo i treni dentro e fuori della città, l'ingorgo dovuto al diminuito potere delle centrali rende precarie le comunicazioni attraverso i sofisticati telefonini posseduti da almeno l'80 per cento della popolazione, 10 milioni di abitanti connessi antenna dopo antenna oltreché stazione dopo stazione. Sono i segni più evidenti della precarietà in cui vive queste ore la grande metropoli dell'Asia, apparentemente ma non certo indifferente alla tragedia dei sopravvissuti rimasti al freddo e alla neve. Ieri doveva essere il primo giorno di ritorno alla "normalità" della settimana lavorativa. Ma senza treni decine di migliaia di lavoratori non hanno potuto raggiungere la città degli affari e del commercio, i dirigenti non hanno potuto partecipare alle riunioni, le famiglie si sono frammentate in diversi luoghi della città. Così è successo che molte attività, dagli uffici ai grandi shopping centre, siano rimaste chiuse, mentre alcune zone commerciali e d'intrattenimento tradizionalmente affollate hanno mantenuto le vetrine illuminate al loro massimo fulgore, sebbene  qua e là diverse seracinesche restavano abbassate per mancanza di personale, come le eleganti boutique di Armani e Louis Vuitton. Abbiamo cercato di salire sulla tratta tra Harajuki a Shinjuko, ma c'erano delle strisce trasversali e una lunga fila si dirigeva nella direzione dei treni più lenti e dalle carrozze più vetuste ancora in funzione (pare consumino meno energia), che fermano a tutte le stazioni e raggiungono anche i sobborghi. Ce n'erano pochi anche di questi però. Una giovane impiegata di un'agenzia assicurativa di nome Kanako ha appena rinunciato a spostarsi verso il suo ufficio dove aveva un lavoro importante che l'aspettava. "Non ci può fare niente nessuno  -  ci dice  -  Lei lo sa che cosa è successo alle nostre centrali nucleari... in questi giorni la corrente qui da noi è diventata come una coperta troppo corta, non ci puoi coprire tutti noi, che siamo così tanti". Tra i tanti ci sono milioni di immigrati dalle altre province come Hiroki che per giorni non ha saputo niente dei suoi figli e della moglie rimasti nella disastrata Sendai mentre lui era bloccato impotente a Tokyo dove lavora come commesso a Nakasime. "Finalmente ho saputo che stanno bene  -  racconta  -  ma per tutti questi giorni non ho fatto altro che cercare di telefonare. Trovavo le linee sempre intasate, e questo è successo anche qui in città. Forse se la gente capisse che dovrebbe intasare di meno le linee per cose non importanti sarebbe meglio. Ma questo è il difetto di questa città. Pensiamo che l'energia sia inesauribile". Il governo, l'ammistrazione locale e molta gente comune aiutata dai continui messaggi televisivi e radiofonici, sembrano però sempre più consapevoli che il trend del passato non può essere retto a lungo, soprattutto se non potranno essere ripristinati presto come sembra gli impianti colpiti. "E' un sentimento di vigilia dell'apocalisse  -  dice il giovane pittore di acquerelli tradizionali Gomyo con un senso di rassegnazione  -  ma la speranza che il peggio sia passato ci evita di entrare nel panico". Da tempo Tokyo è una metropoli internazionale dove vivono anche parecchi lavoratori stranieri che hanno condiviso una certa agiatezza del Giappone e che adesso come tutti temono di perderla. "Sono venuto qui da Calcutta a lavorare, e dovrò continuare a darmi da fare come tutti senza pensare troppo in negativo, a che serve?", spiega il trentenne Khan che cucina pollo col curry nella centralissima zona a luci rosse di Shinjuku - "Io e il mio amico dividiamo una stanza alla periferia di Hatogaya, e veniamo sempre in treno. Ma stanotte ci tocca di dormire qui", dice indicando il pavimento due metri per due dove servono i clienti da una finestra sulla strada. Shinjuku è un'area di intrattenimento per molte fasce di giovani trendy che si spostano qui anche da zone distanti per lo struscio, lo shopping e qualche birra in un pub. Ma c'è pochissima gente rispetto al solito e risaltano ancora di più le stravaganze nel vestiario di ragazzi elegantissimi dai capelli colore dell'oro che sembrano usciti da una reclame asiatica di Valentino, o delle loro compagne in vertiginose minigonne con le calze dalle geometrie più varie e lunghi stivaletti al ginocchio, quasi una divisa generazionale. Ben pochi parlano inglese, e l'unico che accetta una conversazione è un punk con la giacca di un sessantottino italiano pieno di orecchini e l'aria un po' indifferente. "Ho paura, sì, certo che ho paura, che domande.... Ma come è vero che mi chiamo Yuri, Tokyo è il posto più tranquillo dove stare, i nostri palazzi sono solidi e costruiti apposta", assicura. Sarà per questa certezza che dopo la scossa qualche passante alzava semplicemente lo sguardo verso la cima dei palazzi, ma riprendeva subito a camminare e digitare al telefonino, magari a twittare con un fidanzato o un parente le ultime dal terremoto. Da tutt'altra parte, lungo la baia che è parecchio straripata lasciando melma e conseguenze serissime a tutta l'economia di una delle zone più frequenate e trafficate della città, il cielo è coperto di un grigio lacrimevole. "Forse pioverà domani, doveva piovere già oggi", ci dice un signore che si avvicina e poi continua a camminare lungo la strada semideserta, dove una donna anziana dà da mangiare avanzi di biscotto a degli enormi corvi neri. "Abito a Daiba e tutto è nuovo da noi, mi hanno portato lì i figli perché dicevano che la mia vecchia casa non era sicura. Ma adesso mi pare che non si può essere sicuri da nessuna parte in Giappone, e comunque non posso tornare indietro. Ormai vivo qui. Ma è bella la nostra baia, non trova?". Un giro nelle strade dei quartieri attraversati da larghe strade ritagliate tra i grattacieli ci riporta in città al buio, pensando a quello che avverrà oggi con il black out ormai certo a Tochigi, Ibaraki, Gunma, Chiba, Kanagawa, Saitama, Yamanashi e Shizuoka. Lungo tutta la fascia esterna del cuore che pulsa di questa metropoli, saranno certo ben visibili gli enormi buchi neri nella costellazione scintillante del centro. Se ne spegneranno uno alla volta, dicono i tecnici dell'azienda elettrica. E chissà quando torneranno ad accendersi tutti insieme. "Sarebbe quello il bel segno che tutto è tornato come prima", commenta il tassista che ci riporta in albergo. Il tempo di risalire al settimo piano e inizia un'altra scossa. E' mezzanotte. Nessuno scende o esce nei corridoi. Ma fuori dalle finestre due grattacieli che ieri erano illuminati sono scuri con una fila di inquietanti lucette rosse a intermittenza per gli aerei  e i corvi gracchiano tutti insieme. 
Il  grillino Andrea Defranceschi non ha gradito il dono fatto dal leghista Mauro Manfredini ai consiglieri regionali dell'Emilia-Romagna in occasione dei 150 anni dell'Unità d'Italia: il saggio "Risorgimento. Le radici della vergogna", firmato da Elena Bianchini Braglia. De Franceschi stigmatizza in particolare una frase riportata sul retro di copertina in cui "si può leggere Risorgimento: uno stupro". Commenta: "Non che ignorassimo le posizioni dei leghisti sull'unità d'Italia ma troviamo quantomeno di cattivo gusto regalare, in un consesso istituzionale quale l'Assemblea legislativa regionale, un libro che usa la violenza sessuale come metafora del processo risorgimentale". Defranceschi, replica Manfredini, critica "facendo dei madornali errori concettuali". "Il Risorgimento viene qualificato come uno 'stupro' - spiega Manfredini - perchè il libro usa un linguaggio psicanalitico, che probabilmente Defranceschi non conosce. Lo stupro, psicanaliticamente - sostiene -, è un trauma infantile inconscio che il paziente deve ricordare e riconoscere in vista di un suo superamento" e "l'autrice, nella stesura del libro, si è avvalsa della consulenza di psicanalisti che hanno certificato la correttezza della terminologia usata". Per Defranceschi resta "un gesto di cattivo gusto. Se questa è la premessa cosa dobbiamo aspettarci alla seduta straordinaria di mercoledì in occasione delle celebrazioni dell'Unità d'Italia?". 
Migliaia di studenti hanno invaso il prato di piazza dei Miracoli danneggiandolo: così si è consumato anche quest'anno il rito scaramantico della "lucertola" coni studenti provenienti da tutta la Toscana che sono arrivati in piazza dei Miracoli per toccare, a 100 giorni dall'esame di maturità, una lucertola bronzea collocata in un pannello di uno dei portali del Duomo di Pisa. Gianluca De Felice, direttore dell'Opera primaziale pisana, l'ente di gestione della Piazza dei Miracoli, ha detto: "I danni al prato della piazza dei Miracoli sono ingenti e non abbiamo armi per arginare questa forma di inciviltà che nulla a che a fare con la tradizione". "Abbiamo mandato una lettera a tutti i provveditorati per sensibilizzare al rispetto della monumentalità della piazza così come abbiamo avvertito le forze dell'ordine ma non c'è nulla da fare". De Felice parla di un "imbarbarimento" di questo rito "perchè prima gli studenti si limitavano a toccare la lucertola mentre ora fanno cento giri intorno al battistero, giocano a pallone, bevono e lasciano bottiglie di birra ovunque". Il direttore De Felice ha aggiunto che la quantificazione del danno al prato verrà fatta con la luce del giorno ma "i danni a causa anche della pioggia che ha inzuppato l'erba, sono sicuramente importanti". 
Arrivano. E sono più del previsto. Due assessori in più e, novità assoluta, anche due sottosegretari. La Regione ha compiuto ieri il primo passo verso l’acquisto di quattro nuove poltrone a Palazzo Santa Lucia. La prima commissione consiliare ha infatti licenziato una proposta di legge semplice semplice, un solo articolo. Vi si prevede la modifica dello Statuto, nel suo articolo 50, e si stabilisce che la Giunta è composta dal presidente, da 14 assessori (non da più da dodici) e da due sottosegretari che partecipano di diritto alle riunioni della giunta. Il provvedimento, primo firmatario Daniela Nugnes, in realtà venne presentato nel lontano luglio del 2010, all’indomani della elezione alla presidenza di Stefano Caldoro. Proprio Caldoro lo aveva caldeggiato, in virtù della complessità delle funzioni di giunta, ma la cosa era stata accantonata. Le esigenze di Caldoro erano coincise troppo con il dibattito sulla formazione della giunta, e quei posti in più furono interpretati come la promessa per coloro che in quel momento dovevano rinunciare, a cominciare da quei consiglieri che Caldoro sembrava non voler assolutamente chiamare in giunta. Non a caso fra i firmatari di allora, praticamente l’intero Pdl, figura anche Ermanno Russo, nonostante nel frattempo fosse diventato assessore, senza peraltro mai dimettersi da consigliere. Fra coloro che invece affossarono il provvedimento ci fu Italo Bocchino: «Sarebbe un gravissimo errore iniziare aumentando le poltrone». La formulazione approvata ieri tiene se non altro conto dell’impegno a suo tempo assunto da Caldoro, ovvero che l’allargamento avvenisse a costo zero. Il testo infatti prevede che «le indennità di funzione e le forme di previdenza dei nuovi componenti della giunta non comportano oneri di spesa aggiuntivi, ma sono dedotti dalle indennità degli attuali componenti». Insomma ognuno dei magnifici dodici dovrà rinunciare a un quarto circa del suo appannaggio, a favore degli entranti. Una frontiera che ovviamente andrà alla prova del voto in aula. Dove però la bagarre è già ripresa. Le opposizioni ieri sono insorte. Pse, Idv e Pd hanno denunciato subito il blitz della maggioranza, temendo comunque l’aumento della dotazioni per i quattro subentranti e il rischio di una manovra preelettorale del centrodestra. Iniziativa dalla quale si è però dissociata l’Api, aderente al terzo polo: «Il nostro no lo formalizzeremo in aula - dice Giuseppe Maisto -. Non vogliamo prestarci a strumentalizzazioni di chi troppo spesso, senza nessuna delega ricevuta, ritiene di rappresentare l’intera opposizione». 
CAGLIARI - Una grande manifestazione di sportività del pubblico che il club riconosce regalando un biglietto per la prossima gara. Una sconfitta interna per 0-4 è difficile da digerire, eppure i tifosi del Cagliari non hanno mai smesso di incitare la propria squadra, riservando una meritata standing ovation a Sanchez e Di Natale (al momento delle rispettive sostituzioni) e applausi a tutti i giocatori dell'Udinese. Un atteggiamento che ha spinto il presidente Massimo Cellino, nel ringraziare "sentitamente il pubblico per la maturità sportiva dimostrata" alla decisione di regalare ai tifosi presenti domenica il biglietto per la prossima gara interna con il Brescia. "Un esempio di civiltà - si legge nel sito internet della società - una manifestazione di attaccamento ai colori rossoblù con grande spirito di appartenenza, che riafferma i valori perseguiti negli anni dalla società". Tutti coloro che hanno acquistato il biglietto per la gara con l'Udinese, dunque, potranno usufruire di un accesso gratuito, esibendo il tagliando presso il Cagliari Point di viale La Playa, per assistere a Cagliari-Brescia, in programma il 10 aprile al Sant'Elia. Leggi i commenti I commenti dei lettori 
Ha aperto l’11 marzo a Pechino, presso il prestigioso CAFA Museum, la mostra "From the Collections of the Uffizi Gallery. The Genres of Painting: Landscape, Still Life & Portrait Paintings" curata da Antonio Natali, direttore degli Uffizi e organizzata da Contemporanea Progetti di Firenze in collaborazione con  CIML, la China Italy Museum League. All’inaugurazione erano presenti il Soprintendente per il Polo Museale Cristina Acidini e l’ambasciatore Attilio Massimo Iannucci. Nelle precedenti sedi, l’evento ha attirato oltre un milione di visitatori in dieci mesi di apertura; inoltre numerosi sono stati i partecipanti alle iniziative collaterali e alle conferenze che hanno avuto come soggetto le collezioni della Galleria degli Uffizi ed in generale il patrimonio artistico e culturale italiano. Il CAFA Museum è uno dei principali musei cinesi, progettato da Arata Isozaki. Fino al 5 giugno i suoi grandi spazi espositivi accoglieranno questa mostra che comprende 82 opere.  Fra i dipinti prescelti spiccano l’Adorazione dei Magi del Botticelli, la Venere della pernice di Tiziano e la Leda e il cigno del Tintoretto. Le opere sono state appositamente scelte tra quelle conservate nella riserva del museo fiorentino, o nelle sale non facenti parte il percorso di visita. Il percorso espositivo è stato arricchito da numerosi pannelli esplicativi, alcuni dei quali stabiliscono dei paralleli tra l’arte occidentale e quella orientale nei secoli presi in considerazione dalla mostra; inoltre verranno proiettati dei materiali video sulla Galleria degli Uffizi, su Firenze e sull’Italia. 
CITTADELLA - Il Cittadella si toglie la soddisfazione di tornare a vincere il derby col Padova al Tombolato dopo 7 anni e rimette la testa fuori dalla zona play-out. Il ko senza attenuanti conferma, invece, il momento nero degli uomini di Calori che incassano il 9° risultato negativo e, dopo aver a lungo sognato i play-off, scivolano a -3 dalla zona retrocessione. Una situazione sempre più critica, tanto più se si pensa che per le prossime gare, molto probabilmente, la squadra biancorossa dovrà fare a meno del bomber Vantaggiato, stiratosi nel finale alla coscia sinistra. La sconfitta costa la panchina al tecnico biancoscudato Calori, che la società ha deciso di esonerare. NASSI-PIOVACCARI, SCAMBIO DI FAVORI - I padroni di casa partono fortissimo e sbloccano il risultato dopo appena 2' con Nassi che sfrutta nel migliore dei modi una torre di Piovaccari e batte Cano con un forte sinistro di controbalzo. Il Padova manca il pari con un colpo di testa ravvicinato di Cesar al 13' e, al 28' viene punito in contropiede: su un lancio di Nassi, Piovaccari vince un duello aereo con Trevisan, s'invola verso la porta e insacca facilmente dopo aver saltato anche Cano in uscita. PIOVACCARI CHIUDE I CONTI - Il Padova fallisce in avvio di ripresa il 2-1 con Ardemagni da due passi e 1' dopo, incassa il colpo del definitivo ko da Piovaccari che scatta di nuovo sul filo del fuorigioco su un perfetto lancio di Dalla Bona e batte di nuovo Cano. Gli uomini di Calori si riversano rabbiosamente in avanti e dopo altre due occasioni sciupate da El Shaarawi e Italiano, riducono le distanze al 67' con Vantaggiato che trasforma un rigore generosamente concesso dall'arbitro Velotto per una lieve spinta di Scardina a Cesar. IL PADOVA CHIUDE IN 10 - Le speranze del Padova di rimonta si spengono, però, appena 5' dopo: a sostituzioni già terminate, infatti, Vantaggiato si ferma per infortunio e lascia in 10 i compagni, incapaci, così, di creare nuovi pericoli a Villanova. CITTADELLA-PADOVA 3-1 (2-0) Cittadella (4-4-2): Villanova; Gasparetto (42' st Nocentini), Gorini, Scardina, Marchesan; Job (25' st De Gasperi), Dalla Bona, Magallanes, Carteri (38' st Volpe); Piovaccari, Nassi. All. Foscarini. Padova (4-3-1-2): Cano; Cesar, Portin, Trevisan, Renzetti; Bovo, Jidayi (39' pt El Shaarawy), Hochstrasser (15' st Gallozzi); Italiano; Ardemagni (10' st De Paula), Vantaggiato. All. Calori Arbitro: Velotto Reti: 3' pt Nassi (C), 28' pt Piovaccari (C), 5' st Piovaccari (C), 22' st Vantaggiato rig. (P) Ammoniti: Portin, Dalla Bona, Magallanes, Gasparetto, Vantaggiato Leggi i commenti I commenti dei lettori 
"Quando furono costruite le centrali nucleari, la popolazione venne informata ma le furono fatti comprendere molto bene solo i lati positivi. Per questo non si sono opposti". Lo afferma Setsuko Takahashi, classe 1934, una dei sopravvissuti al disastro di Hiroshima e Nagasaki, sbarcata a Napoli, unica tappa italiana, con altri otto testimoni, a bordo della Peace Boat che da quattro anni fa il giro del mondo grazie al progetto Orizuru contro la proliferazione degli armamenti nucleari. GUARDA LE FOTO Una visita programmata da tempo che dopo il terremoto in Giappone e gli allarmi alle centrali nucleari pone la testimonianza dei cosiddetti 'Hibakusha', i sopravvissuti, nella stretta attualità: una loro delegazione è attesa mercoledì prossimo per protestare dinanzi al Parlamento con i Verdi e altre associazioni contro il nucleare per uso civile. Takahashi, che ci tiene però a fare sapere di non essere una attivista, spiega che nel suo paese piccoli incidenti alle centrali sono già avvenuti. "La mia principale preoccupazione - aggiunge - riguarda piuttosto i rifiuti delle centrali nucleari, nessuno sa realmente a quale profondità vengono sepolti". E' la sua storia ad aprire in un affollato incontro al Museo archeologico nazionale la due giorni di appuntamenti che porterà domani la delegazione giapponese nelle scuole e nella sede del Forum delle Culture per il progetto 'Girotondo'. Il 6 agosto del 1945 la signora Setsuko Takahashi era una bimba di 11 anni che per sfuggire ai bombardamenti di Tokyo si era rifugiata alle porte di Hiroshima con la mamma e il fratello, nelle sue parole i commoventi ricordi dell'ultima notte serena della famiglia e delle ninne nanne intonate dalla madre prima che il mattino seguente si mettesse in cammino verso la città. "Aveva 39 anni - dice - ricordo il suo saluto quel giorno, io rimasi a giocare con la bimba dei vicini di casa, erano le 08:15 del mattino quando vidi un lampo riflesso nelle specchio, poi nel cielo una enorme sfera di fuoco tremolante, sentii il rumore di una esplosione fortissima: il diametro di quella sfera era di 280 metri, il calore  all'interno di un milione di gradi, all'esterno di cinquemila. Esplose con un sibilo, un vento fortissimo mi schiacciò sul muro insieme alla bambina. Vidi un enorme fungo, al centro un fuoco rossissimo. Già nel primo pomeriggio passavano davanti alla mia casa degli esseri umani ridotti come spiriti, con la pelle bruciata. L'8 agosto andammo in città a cercare mia madre ma non la trovammo". Il racconto continua con la descrizione delle impressioni di una bambina davanti a tanto orrore: cumuli di macerie fumanti, lamenti e cadaveri carbonizzati dappertutto, sole accecante e il fiume pieno di morti. "Per mesi vennero bruciati cadaveri. Sono passati 66 ma non riesco a consolarmi. Nel mondo esistono ancora ventiduemila armi atomiche anche se i test sono diminuiti. Ho conosciuto sulla Peace Boat australiani di terza generazione che per quei test soffrono ancora". Oggi la signora giapponese ha sei nipoti e dopo una vita apparentemente normale ha deciso di portare per il mondo la sua testimonianza insieme a quella di altri connazionali che nel 1945 avevano da 1 a 17 anni e come lei non nascondono sul corpo e soprattutto nell'anima i segni di una tragedia purtroppo ancora attuale. 
ROMA - L'incubo atomico del Giappone in queste ore è tutto concentrato nel reattore numero due della centrale di Fukushima-Daiichi. Il livello dell'acqua nel nucleo è tornato a scendere e le barre di combustibile nel reattore sono rimaste completamente scoperte. La Tokyo Denryoku (toden), società che gestisce la centrale, non ha potuto escludere che all'interno del nucleo si sia avviata la fusione. Il reattore numero 2 della centrale nucleare di Fukushima è tornato instabile nonostante le iniezioni di acqua salata nel tentativo di impedire la fusione nucleare radioattiva. Secondo un portavoce del governo giapponese "il reattore ancora non si è stabilizzato", anche se non sta producendo un aumento drastico di radioattività. Fatto sta che poco dopo questa nota, i media giapponesi hanno avvertito chiaramente un'esplosione provenire proprio dal reattore 2 della centrale di Fukushima. Un'esplosione confermata più tardi dal governo giapponese: ha interessato proprio il reattore n.2 della centrale nucleare di Fukushima 1, danneggiata dal sisma e dallo tsunami che hanno colpito il nord est del Giappone venerdì scorso. Il governo ha precisato che la deflagrazione, udita poco dopo le 6 locali (le 22 di ieri in Italia), ha danneggiato la vasca di condensazione del contenitore del nocciolo che ha il compito di impedire le fughe radioattive in caso di incidente. E' la prima volta che viene danneggiato il contenitore del nocciolo di un reattore della centrale di Fukushima 1, colpita da diversi incidenti dopo il sisma e lo tsunami. Altre due esplosioni si sono verificate in altrettanti reattori dell'impianto - il n.1 e il n.3 - sabato scorso e ieri. In entrambi i casi la deflagrazione, dovuta all'idrogeno, ha danneggiato o distrutto la gabbia esterna del reattore, ma non - ha riferito il governo - il cuore dell'impianto. Intanto il governo ha ufficialmente chiesto l'aiuto degli Stati Uniti, nel tentativo di controllare la situazione: arriveranno nella zona della centrale degli esperti della Nuclear Regulatory Commission, l'ente che regola il settore dell'energia atomica negli Usa, per assistere le autorità nel contenimento dei danni. APPROFONDIMENTO: SE IL NOCCIOLO FONDE Guerra di numeri . Per l'agenzia di sicurezza nucleare francese l'incidente alla centrale nucleare di Fukushima deve essere classificato al quinto o addirittura al sesto grado della scala Ines degli incidenti nucleari. Secondo questa misura, Chernobyl è al settimo livello, che indica un disastro nucleare. "Noi consideriamo che debba essere almeno ad un livello 5 e probabilmente a quello 6. Siamo oltre il livello dell'incidente di Three Mile Island, senza raggiungere Chernobyl". Ma sia il governo giapponese che l'Aiea, l'agenzia internazionale per  l'energia atomica, provano a rassicurare la nazione e il mondo: il portavoce del governo Yukio Edano ha definito bassa  la probabilità di una grossa fuga radioattiva pericolosa per la  popolazione. Il ministro per la strategia nazionale, Koishiro Genba, ha escluso la possibilità di un disastro grave come quello del 1986. James Lyons, direttore del dipartimento per la sicurezza delle  installazioni nucleari dell'Aiea, aggiunge che per ora l'agenzia non ha alcuna "indicazione riguardo a una  possibile fusione di combustibile" nei reattori di Fukushima. Ma gli Usa hanno allontanato dall'area una portaerei dopo aver accertato livelli di radiazioni anormali a 160 km dalla costa. Sale il bilancio delle vittime. Anche se è praticamente impossibile stabilire cifre precise, il numero delle vittime della catastrofe è in crescita. Tra morti e dispersi l'ultimo bilancio è di 6000 persone dopo il   ritrovamento di altri 1000 cadaveri sulle spiagge della penisola di   Oshika. Solo oggi sono stati rinvenuti duemila corpi senza vita in due spiagge della prefettura di Miyagi, dove  mancano  all'appello 10mila persone. Intanto  decine di migliaia di soldati e squadre di soccorso sono stati  spostati  nelle zone più colpite. Emergenza continua . Milioni di persone sono ancora senza acqua, cibo, elettricità o gas, centinaia di migliaia i senzatetto. Il governo sta cercando di mobilitare quante più forze possibili nei  soccorsi: ieri il primo ministro Naoto Kan ha raddoppiato il numero dei  soldati inviati nel tohoku da 50 a 100mila. Sono anche man mano in  arrivo squadre di soccorso straniere, da 70 paesi. Nei rifugi - per lo  più scuole ed edifici pubblici, sono ospitati circa 550mila sfollati.  Una nota positiva viene dal ripristino dei contatti con tutti  i  cittadini italiani che erano concentrati nelle prefetture di Iwate e  Miyagi, fra le più colpite dal terremoto: secondo fonti della Farnesina,  sono stati tutti rintracciati. I numeri della ricostruzione . Si comincia anche a chiarire l'impatto  economico del disastro: mentre si contano i danni alle fabbriche, la paralisi dei trasporti e  l'emergenza energetica colpiscono produzione e rifornimenti, mettendo in  ginocchio settori di punta. I colossi mondiali dell'auto e della  elettronica sono stati costretti a chiudere molti stabilimenti nel  Paese, almeno fino a mercoledì. Le cifre ipotizzate per la ricostruzione si aggirano intorno ai 180 miliardi di dollari. La borsa di Tokyo nella prima seduta post-sisma è  crollata, con una chiusura a  -6. Per far fronte agli effetti nel sistema finanziario, la Banca  dei Giappone ha iniettato una cifra pari a 131,6 miliardi di euro. 
LOSAIL (Qatar) - L'approccio alla Ducati per Valentino continua ad essere difficile. Nella seconda giornata di test precampionato (in notturna) di MotoGp a Losail, in Qatar, continua il dominio Honda. Il più veloce è stato l'australiano della Honda, Casey Stoner, in 1'55"681, seguito dal compagno di squadra, lo spagnolo Dani Pedrosa, e dall'americano Ben Spies (Yamaha), terzo a 0"613. Bene Marco Simoncelli (Honda), che ha chiuso in quarta posizione, a 0"752s da Stoner. Non è andata meglio di ieri (anzi) a Valentino Rossi su Ducati che ha chiuso questa sessione con il 13/o tempo (a 1"307 da Stoner). Davanti al nove volte campione del mondo ci sono le Ducati del privato Randy de Puniet in sesta posizione e quella del compagno di squadra di Vale, l'americano Nicky Hayden (che è anche caduto durante le prove) con il nono tempo. Le condizioni di oggi in pista non erano ottimali. All'inizio del turno, infatti, il tracciato di Losail era sporco di sabbia a causa del vento che stava anche mettendo in forse l'inizio delle prove. Con il passare del tempo, le cose sono andate migliorando. Anche per questi motivi, Rossi ha aspettato qualche tempo prima di entrare in pista, conscio dell'inutilità di rischiare per l'asfalto reso viscido dalla sabbia. Non va tanto bene neanche al campione del mondo in carica, Jorge Lorenzo con la Yamaha, che ha finito stasera con il settimo tempo. Lo spagnolo, in questo inizio d'anno, sta un po' soffrendo il suo compagno di squadra, l'americano Spies, che più volte si è dimostrato più veloce di lui. Tornando in 'casa Ducati', da segnalare, alle spalle di Valentino Rossi, la presenza di Loris Capirossi sulla moto privata del team Pramac, con il 14/o tempo. ROSSI: "SONO ESAUSTO" - "Non sono ancora pronto a fare 100 giri in due giorni": così ha esordito Valentino Rossi, al termine del secondo giorno di prove sul circuito di Losail, in Qatar, prima dell'inizio del Mondiale, domenica prossima. "Oggi la forza mi è finita mentre stavamo provando a fare un long run, ho cercato di andare più forte ma proprio non ce la facevo", ha ammesso. Come ieri, Vale è anche caduto. "Sono stati due errori stupidi, cadutine, fortunatamente. Oggi ho toccato la linea bianca con la ruota e sono caduto, poi sono tornato in pista e ho fatto il mio giro veloce, quindi tutto ok. Poi non ho montato le gomme morbide alla fine - spiega - e quando gli altri hanno iniziato a spingere io non ce la facevo più". Leggi i commenti I commenti dei lettori 
