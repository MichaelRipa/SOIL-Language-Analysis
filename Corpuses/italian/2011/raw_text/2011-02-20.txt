Ci sono due Napoli negli occhi e nella mente del questore Santi Giuffrè, prossimo a un nuovo incarico. Due città ben distinte. «C’è la realtà dove violenza e inciviltà travolgono ogni diritto, ma, proprio accanto a questa, esiste l’area delle persone perbene che quel diritto rispettano e onorano ogni giorno. Il problema è che, forse, queste ultime, non hanno ancora la forza e la determinazione di contrapporsi al negativo». Santi Giuffrè fa un bilancio senza sconti nè retorica dei suoi due anni passati alla guida della questura di Napoli. È in procinto di essere promosso prefetto e di andare a presiedere un importante ufficio romano, la direzione centrale della polizia stradale, postale, ferroviaria e reparti speciali, sono i suoi ultimi giorni negli uffici di via Medina. Questore Giuffrè, più di una volta lei è parso sgomento dal mix di violenza e vandalismo che offende Napoli. «Non lo nego. Insomma, non è da paese civile che una coda per acquistare biglietti di una partita di calcio si trasformi nell’aggressione al poliziotto; oppure che liti per una precedenza stradale finiscano con il morto. Non volevo e non voglio offendere, però. Inizialmente ero scettico rispetto alla città, ai suoi stereotipi negativi. Ma 24 mesi vissuti intensamente mi hanno mostrato l’altra Napoli, la sua signorilità e onestà, e devo tenerne conto nel bilancio». Tuttavia restiamo in mondovisione soprattutto per delitti e monnezza... «L’ho detto: è raro che il signore, che la persona perbene contrasti la teppaglia che impugna i coltelli. E poi qui c’è un aspetto criminale diverso dagli altri. Qualcosa che cambia tutto ed è in qualche modo anche all’origine del negativo. E si chiama gestione delle piazze della droga. Un affare illecito colossale. Muove masse di denaro. Ci campano moltissimi delinquenti grandi e piccoli. La droga genera due mostri: arricchisce in modo gaglioffo e irreale ogni tipo di criminalità e, contemporaneamente, la rende folle e cieca, iper violenta. Anche in altre tipologie criminali. Per esempio le rapine. Finiscono quasi tutte malissimo perchè chi agisce è imbottito di droga». La droga, dunque. Lei è siciliano e ha lavorato in Calabria, ma anche lì il narcotraffico incideva? C’è una differenza? «Qui è peggio ed è diverso. La ‘ndrangheta, al momento, è forse la mafia complessivamente più pericolosa. Cosa nostra si è un po’ nascosta perché in difficoltà. Ma la camorra della droga è terrificante per gli effetti a catena. I clan non vogliono sostituirsi allo Stato come le altre mafie. Non hanno alcuna ambizione. Puntano biecamente a fare soldi, una montagna di quattrini. E piazze di spaccio, Scampia e non solo, producono questa economia malatissima. E poi la droga, qui più che altrove, perde i ragazzi, i più piccoli. Da questore di Napoli ho visto troppe storie simili, troppe giovani vite spezzate drammaticamente. Interi nuclei familiari, dal più piccolino al più grande, sono coinvolti nel giro dei narcos». Nel suo bilancio il momento più bello e quello più brutto. «Il più bello: la cattura del boss casalese Antonio Iovine. La polizia nei miei due anni ha preso quattro tra i primi trenta latitanti d’Italia. Ci manca Michele Zagaria, ma lo prenderà il mio successore, ne sono certo. Il più brutto e difficile: la rivolta antidiscarica di Terzigno. Lì siamo riusciti, pur con qualche acciacco, a portare a casa l’unico risultato possibile: nessuno si è fatto davvero male e, lo giuro, era una situazione di una criticità unica». Perché la crisi rifiuti è irrisolvibile? «La risposta più facile è dire che evidentemente c’è qualcuno che ci guadagna dietro. Non basta, però. Almeno finché non si dimostrerà dal punto di vista giudiziario resterà solo una mera ipotesi di lavoro. Sul profilo amministrativo in generale credo che nessuno abbia mai affrontato in modo organico la questione senza agire invece unicamente sull’onda dell’emergenza». Il luogo più bello e quello più brutto della sua Napoli. «Più bello: piazza Plebiscito, teatro anche di una splendida Festa della polizia. Il più brutto? No, direi quello con più problemi: resto sempre colpito da Scampia, San Giovanni, Ponticelli e dall’hinterland dove spesso si cresce male e in fretta sotto la legge della violenza, figlia della droga». In questi due anni come è stato il suo rapporto con i cittadini? «Intenso. Mi hanno inondato di lettere». Cosa le chiedono? «Mi segnalano episodi di malcostume: assunzioni di favore, promozioni immeritate, casi di clientelismo e familismo. Ingiustizie e scelte prive di meritocrazia, soprattutto in provincia. Non sempre reati, ma vicende eticamente censurabili». Che polizia lascia, questore? «Organizzata e credibile. Non dimentico che è stata fatta anche pulizia interna da parte della magistratura, ma noi non abbiamo mai nascosto la polvere sotto il tappeto. E il felice rapporto con la Procura è per me un vanto. Abbiamo funzionari validissimi, a partire dal capo della Mobile, Vittorio Pisani. E i nuovi arrivati hanno portato idee ed entusiasmo». Un consiglio al nuovo questore, Luigi Merolla? «Non ne ha bisogno. Ha esperienza ed equilibrio. Sa già tutto...». g.marino@repubblica.it 
Il più grande ha compiuto 15 anni meno di un mese fa. Gli altri sono due bambini: 12 anni uno, addirittura 11 l’altro. Non erano in casa a studiare, alle quattro di sabato pomeriggio. Ma neppure da qualche parte a tirare calci a un pallone o in una sala giochi. Erano in corso Novara a scippare la borsa di pelle a una donna. La baby gang è stata subito bloccata dalla polizia ma la scena e le storie dei protagonisti avvertono una volta di più che un’intera generazione di giovanissimi rischia ogni giorno di essere risucchiata nel vortice del crimine come scelta inevitabile. La banda ha aggredito la vittima mentre parlava al cellulare, in una zona trafficata, affollata e per giunta prima che fosse buio. Alla reazione della donna, l’hanno strattonata con tale violenza da provocarle lesioni giudicate guaribili in 10 giorni. Ma proprio in quel momento, in corso Novara era di passaggio una volante del commissariato Vasto Arenaccia che si è messa subito all’inseguimento dei tre scippatori. I più piccoli sono stati bloccati poco dopo, all’incrocio fra via Ferrara e via Aquila. Il quindicenne ha tentato invano di rifugiarsi in un supermercato. Ora è accusato di rapina aggravata, dei tre è l’unico ad aver superato l’età minima imputabile (14 anni) ed è stato rinchiuso nel centro di prima accoglienza dei Colli Aminei. La borsa scippata è stata ritrovata in un cassonetto dei rifiuti, dove l’avevano gettata durante la fuga. La vittima è stata medicata al pronto soccorso dell’ospedale Ascalesi. Nelle prossime ore la posizione del quindicenne passerà al vaglio dei giudici. I suoi complici invece sono a casa, riaffidati ai genitori come impone la legge. Bambini già cresciuti, che qualcuno dovrà proteggere dalla strada. 
La BreBanca Lannutti fatica più del previsto per avere ragione del Tonno Callipo in un match che richiede un lungo tie break: finisce 3-2, con i padroni di casa che perdono un punto in classifica rispetto alla capolista Trento, vittoriosa in casa contro Roma. Priva di Volkov, Cuneo finisce per complicarsi la vita a causa di un muro imperfetto e di un servizio discontinuo. Così, dopo essersi aggiudicato il primo set per 25-17, cede nel secondo e nel terzo con i risultati di 23-25 e 26-28. A questo punto lo svantaggio dà una scossa alla BreBanca, che parte con energia nel quarto set e lo fa proprio nettamente, 25-18, conquistando l'accesso al tie break. Nella quinta e decisiva frazione, Cuneo va sotto 6-9 e poi 9-11, ma rimonta e, in un finale thrilling punto a punto, finisce per aggiudicarsi la vittoria con due ace consecutivi di Peda. 
Una donna di 40 anni, Michelina Russo, è ricoverata in ospedale in gravi condizioni dopo essere stata ferita nella sua abitazione di via Adda ad Acerra da un colpo d’arma da fuoco partito dalla pistola del marito, agente di polizia in servizio ad Afragola. Il proiettile l’ha raggiunta al petto. Secondo la versione fornita dall’uomo, il proiettile sarebbe partito per errore. Cauti gli investigatori (indaga la polizia con la Procura di Nola) che prendono in esame anche un’ipotesi diversa: la vittima potrebbe essere stata colpita durante un litigio con il marito, si stavano separando. L’uomo è stato interrogato a lungo in commissariato allo scopo di fare piena luce sull’episodio. L’agente ha insistito sulla tesi dell’incidente fornendo una serie di particolari a sostegno della sua versione. Nelle prossime ore saranno sentite altre persone fra conoscenti e vicini di casa della coppia per ricostruire la natura dei rapporti fra marito e moglie. Non è stato possibile invece ascoltare la donna, le cui condizioni sono apparse subito molto serie e viene ritenuta dai sanitari in pericolo di vita. 
Brutta sconfitta casalinga per un'Angelico Biella irriconoscibile, che cede in casa contro la Dinamo Sassari per 74-94 e, per la prima volta in undici anni di serie A, subisce i fischi a scena aperta del pubblico del Lauretana Forum e addirittura una specie di "sciopero" della curva, rimasta polemicamente in silenzio per buona parte del secondo tempo. La formazione di casa non è mai entrata in partita, tramortita fin dall'inizio da un avvio choc dei sardi che si portano subito sul 7-0 e consentono ai biellesi di segnare il loro primo punto soltanto dopo più di tre minuti. Nel primo quarto praticamente il solo Salyers fa bottino, mentre i compagni hanno le polveri bagnate e subiscono la pressione e l'atletismo di Sassari, fino al 15-26 del primo intervallo corto. La musica non cambia nella seconda frazione, al termine della quale due triple di Tsaldaris consentono agli ospiti di andare al riposo in vantaggio 31-45. Ma l'allungo decisivo, impressionante per l'incapacità di incidere dei biellesi, molli e deconcentrati in difesa e alla ricerca di soluzioni pasticciate e forzate in attacco, si ha all'inizio del terzo quarto, quando Sassari assesta a Biella un parziale di 19-1 che, con il doppio dei punti (32-64), chiude virtualmente il match a quindici minuti dal termine. Un quarto d'ora di sostanziale "garbage time" permetterà ai sardi di controllare il risultato, alzando verso la fine il piede dall'acceleratore e consentendo a Biella di riavvicinarsi un po', mostrando una piccola prova di carattere da parte del giovane Moraschini, di Jurak e di capitan Soragna. Inconsistenti, invece, le prove di Sosa (dei suoi 19 punti, 14 li realizza "a babbo morto"), di Suton e Slaughter (4 punti in due). Da notare invece, tra gli ospiti, i 25 punti di White, i 17 di Tsaldaris, i 14 di Hunter, i 10 di Vanuzzo e dell'ex Plisnic, con una percentuale complessiva da tre del 52 per cento. «Volevamo rendere la pesante sconfitta con Cantù un episodio isolato, non ci siamo riusciti - commenterà coach Cancellieri dopo il k.o - Stiamo vivendo un momento di fragilità, non riusciamo ad entrare subito in partita e se andiamo sotto non riusciamo ad avere quella reazione che ci aveva sempre consentito di restare attaccati al risultato fino a poche gare fa.Una sconfitta pesante può essere un caso, due no. E’ evidente che dobbiamo metterci di fronte alla nostra realtà. Da martedì dovremo fare i conti chiaramente con questa». 
La nuova inchiesta sulle ramificazioni del clan D’Alessandro sparge altro sale sulla ferita dei rapporti fra camorra e politica a Castellammare di Stabia, piaga mai rimarginata dopo l’omicidio del consigliere comunale del Pd Luigi Tommasino. Riaccende la polemica un retroscena del blitz sfociato sabato mattina nel fermo di 12 persone, che spinge i vertici del Pd locale a uscire allo scoperto per attaccare il sindaco Luigi Bobbio. Affermano infatti il segretario regionale Enzo Amendola e il commissario della Federazione napoletana Andrea Orlando: «Due consiglieri comunali di Castellammare che sostengono la maggioranza di centrodestra guidata da Bobbio, Anna Scevola e Lorenzo Esposito, spuntano nelle indagini della Direzione distrettuale antimafia. Perché il sindaco, che non perde occasione per ergersi a paladino della legalità e che ha commentato il blitz riferendo di aspettare gli ulteriori sviluppi del lavoro della magistratura parlando di “perversi intrecci tra colletti bianchi e politica locale” non passa dalle insinuazioni ai fatti»? Amendola e Orlando parlano dei contatti avviati nel giugno 2009, quattro mesi dopo l’omicidio Tommasino, da Salvatore Belviso, presunto appartenente al clan D’Alessandro e oggi imputato proprio per il delitto del consigliere comunale, allo scopo di ottenere la riapertura dell’area denominata “colonia dei ferrovieri” e utilizzata dalla camorra come parcheggio abusivo. Le intercettazioni disposte nell’ambito delle indagini sul caso Tommasino hanno fatto emergere riferimenti indiretti a colloqui fra persone ritenute vicine a Belviso, interessate a rientrare in possesso dello spazio, e tre consiglieri comunali dell’epoca, nessuno dei quali, va chiarito, risulta indagato: Anna Scevola, rieletta alle ultime amministrative come capolista del Pdl, Lorenzo Esposito, eletto con il nuovo Psi, e Ida Scarpati, che non si è ricandidata. «Bobbio  - dichiarano Amendola e Orlando - da leader del centrodestra stabiese chieda spiegazioni ai consiglieri che si ritrova nella sua maggioranza e cominci ad allontanare concretamente le ombre che si addensano sull’amministrazione di Palazzo Farnese». Quindi il segretario regionale e il commissario provinciale del Pd lanciano l’ultima stoccata: «La legalità va praticata prima di essere annunciata. Bobbio, se non passa all’azione, rischia di diventare ogni giorno che passa meno credibile quando sale sulla cattedra a dare presunte lezioni di trasparenza e buona amministrazione». Frasi alle quali il sindacomagistrato risponde duramente: «Trovo assurdo questo tentativo di ribaltare su di me e sulla mia amministrazione i problemi profondissimi e tutti interni al centrosinistra stabiese venuti alla luce durante le indagini avviate dopo l’omicidio Tommasino. La vittima era appartenente al Pd, uno dei killer (Catello Romano n.d.r.) è risultato iscritto a quel partito. In precedenti provvedimenti della magistratura erano citati esponenti del centrosinistra. Amendola e Orlando  aggiunge Bobbio  dimenticano che all’epoca dei fatti anche Scevola ed Esposito facevano parte della vecchia maggioranza». Adesso però sostengono Bobbio. E il sindaco replica: «Sono sicuro che sapranno spiegare ogni cosa e chiarire la loro posizione. Ma la sostanza della mia azione in difesa della legalità non cambia. Qualora dovesse emergere un quadro di responsabilità a loro carico, non esiterei a interrompere questi rapporti politici. Ora verificherò se la precedente amministrazione dispose o meno la riapertura del parcheggio “colonia dei ferrovieri”». 
NAPOLI - Walter Mazzarri, che aveva avvertito sulle difficoltà della gara contro il Catania, si tiene stretto l'1-0 che mantiene i pertenopei in scia al Milan e loda l'atteggiamento tattico della squadra ai microfoni di Sky: "Il calcio italiano è bello proprio per questo, perché non ci sono partite scontate, le componenti fisiche e mentali incidono sull'andamento delle gare stesse. Il Napoli, fino a un quarto d'ora del secondo tempo, ha fatto quello che doveva fare, il Catania si è difeso. Sono contento per come hanno interpretato la partita i miei giocatori". Mazzarri ha anche molto apprezzato la prova di Zuniga, l'autore del gol decisivo: "Zuniga è un giocatore giovanissimo che in un anno e quattro mesi ha fatto dei progressi incredibili. Oggi ha fatto per la prima volta gol, gli avevo detto: quando farai per la prima volta gol, verrò in campo. È una grande soddisfazione, è un co-titolare". Restano ai singoli, meno buona la prova di Sosa, scelto quale sostituto di Lavezzi: "Io non so se ha capito, io ho detto che ognuno deve pensare a fare il suo, lui probabilmente si è messo in mezzo, non ha capito che con lui non c'era nulla, erano arrivate voci dalla sua panchina. Non è niente". Con Cavani a secco, che ha fallito anche un rigore, è emersa la ottima fase difensiva del Napoli: "Per fare bene la fase offensiva è necessario che i giocatori si sentano solidi in campo, la squadra deve avere sempre un comportamento, anche nella fase difensiva, che dà solidità e sicurezza, per poi offendere bene. Oggi abbiamo sofferto solo nel finale, quando il Catania le ha tentate tutte. Per me questa è una sicurezza di una squadra che è cresciuta, che sa quello che vuole, sa soffrire a volte, oggi un po' troppo. La fase difensiva mi soddisfa, ma sono contento in generale della squadra. Ora ci si preparerà a Milan-Napoli. Per il match scudetto, a chi gli chiede qualche arbitro vorrebbe, Mazzarri replica: "Vorrei che fosse equo per le due squadre, non fosse condizionato da nulla e applicasse solo il regolamento, al di là dei colori, delle maglie, degli stadi. Questo sempre, è un mio principio. Vorrei questo, poi ci sono i designatori che sono più bravi di me. Leggi i commenti I commenti dei lettori 
La gioia autentica per la vittoria firmata Zuniga. E nulla più. Il menù del San Paolo non prevede indignazione per decisione dubbie o scandalose. Anzi c'è addirittura apprensione per un finale di sofferenza. Il Catania, infatti, ci crede e si deve addirittura soffrire per certificare i tre punti. La liberazione al fischio finale assomiglia tanto ad un pericolo scampato. Copione rispettato, seppur a fatica, e soprattutto niente provvedimenti nei confronti di Cavani che a San Siro non sarà squalificato. Eppure il livello di guardia è altissimo. Mai come stavolta, Fuorigrotta conosce a memoria l'elenco dei diffidati. Quasi come se fosse una filastrocca. Maggio, Dossena e soprattutto Cavani. Guai accostare il nome del Matador al giallo, significherebbe niente sfida di cartello contro il Milan. La famosa panolada è presente. I fazzoletti sventolano copiosi in tribuna. Qualche macchia bianca, invece, nei distinti e nelle due curve: sintomo, insomma, che la tensione è alta. I trentacinquemila, insomma, vivono  la partita con un'apprensione in più. Il fiato sul collo di Gava è evidente. Ogni sua decisione è vivisezionata con mugugni di disapprovazione quando serve. Ma non ce n'è bisogno. L'arbitro di Conegliano Veneto dice no alle proteste di Ledesma che cade in area. Il copione, invece, è diverso due minuti più tardi. Marchese trattiene il pantaloncino di Sosa e l'assistente Ayroldi non ha dubbi nell'indicare il dischetto. Applausi convinti, insomma. Dal dischetto si presenta Cavani. Molti si preoccupano già dell'esultanza ("Speriamo che non si tolga la maglia"), ma non fanno i conti con il palo che dice no alla gioia numero 21 del Matador. Gli animi si scaldano al 25': Zuniga s'avventa sulla palla vagante (posizione regolare) e timbra il cartellino dei marcatori per la prima volta. Mazzarri  -  che si becca poco prima con il Cholo Simeone  - aveva promesso l'ingresso in campo al gol del colombiano: si limita solo a richiamare la sua attenzione per il 'cinquè d'ordinanza. Il pubblico è soddisfatto. Ma al 27' il fiato si strozza in gola. Cavani tenta un recupero 'limitè ai danni di Silvestre, ma va a vuoto. Meglio così, altrimenti avrebbe rischiato. Quel colore lì, il giallo, si ripresenta al 41'. Destinatario Hamsik. Contatto ravvicinato con Schelotto. Lo slovacco lamenta una manata, Gava  -  però  -  richiama soltanto lui. S'arrabbiano tutti. Mazzarri in testa. Ma l'atteggiamento più propositivo della ripresa fa dimenticare l'episodio al più presto. Si spinge tutti insieme appassionatamente alla ricerca del raddoppio. Hamsik lo sfiora soltanto. C'è anche il tempo per dedicare un'ovazione a Mascara, appena si alza dalla panchina per cominciare il riscaldamento. Stesso trattamento per Gargano che si riconcilia dopo i fischi con il Villarreal. La calma  -  però  -  è soltanto apparente. La miccia è un contrasto, al 21', tra Cavani e Silvestre che comincia fuori area. Gava lascia proseguire e si becca il coro che Fuorigrotta aveva strozzato in gola fin dall'inizio. 'Venduto, venduto'. Ordinaria amministrazione, comunque. Così come la standing ovation per Zuniga che sfiora addirittura la doppietta. Gli ultimi minuti (Santacroce chiude in attacco per crampi) sono una sofferenza autentica. Poi si può festeggiare. 
