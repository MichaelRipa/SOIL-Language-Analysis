TREVISO - Siena in finale, 3-0 alla Benetton capace però stavolta (dopo il -21 ed il -33) di allungare la resistenza davanti alla sua gente. Finisce 68-56 per i campioni d'Italia, per il break che piega Treviso bisogna attendere gli ultimi tre minuti e mezzo, quando la Montepaschi sale da +4 a +10 e la squadra di Repesa a quel punto non ha più forza e uomini per reagire. La serata sciagurata di Markovic e Bulleri è una spiegazione o un rammarico, soffocata l'idea tattica alla fonte. Nelle tre partite della serie Treviso ha viaggiato a 59 punti di media e questa è forse l'analisi più onesta su quanto s'è visto. Di poco da una parte, e di spietato dall'altra. Pianigiani l'aveva disegnata come una serie di grande durezza, ma di duro c'è stata solo la realtà del campo per Treviso. PRIMO QUARTO  - La Benetton parte 4-0, perché cerca Gentile che sa usare la stazza contro Kaukenas portato in post basso. Si aggiunge Smith (6-0), il clima è caldo al Palaverde e sulla tripla ancora di Smith (9-0) timeout di Siena dopo 2'11". Repesa ha scelto Brunner per il suo quintetto (al posto di Skinner), dall'altra parte entra Lavrinovic per Rakovic che ha già 3 perse. Motiejunas mette la tripla del 12-0, Siena segna il primo canestro dopo 4' e solo perché McCalebb strappa un pallone delle mani di Brunner. Treviso va presto in bonus, Siena dà un giro di vite alla difesa e 5 punti in fila di Hairston ribaltano l'inerzia (0-8), consigliando stavolta Repesa a parlare ai suoi. Markovic si fa soffiare un pallone da McCalebb (12-10), sono passati appena tre minuti dal -12 e Siena ha già in mano la tripla del sorpasso (pur se la sbaglia). Prova anche la zona, Gentile la buca col suo settimo punto ridando ossigeno alla Benetton (18-14). Da un ribaltamento nasce una transizione sfruttata da Peric, i liberi di McCalebb (7) fissano sul 20-16 per Treviso il parziale. Siena ha 5/17 al tiro, ma il doppio dei rimbalzi (12-6). SECONDO QUARTO - Treviso va con la 2-3 ma non fa mai canestro se non con Gentile (9) ed è già evidente la confusione dai suoi registi, Markovic e Bulleri. Nonostante questo ha cuore e gioca duro, un layup di Peric assistito da Skinner porta Treviso sul +6 (25-19), il ferro accoglie anche il tiro di Motiejunas (27-21) ed anche il giovane lituano sale a nove nel tabellino. Treviso spreca qualche libero (ha 4/7), Brunner è il primo a traguardare il terzo fallo (al 18') in una partita molto ruvida sotto canestro. La Benetton forza da tre con Smith, ma Siena fa peggio col suo 2/15 all'intervallo ed il secondo canestro arriva solo perché McCalebb, dimenticato nell'angolo, mette la tripla del 29-30. Sempre avanti nei primi due quarti, Treviso chiude sul +2, con Gentile a 11 mentre Siena si gode un McCalebb da 10 punti. Con la Benetton che s'è ripresa il controllo sui rimbalzi (20-18) ma ha zero punto da Markovic e dai suoi tre centri (Brunner, Skinner, Nicevic). Però a sporcare le percentuali di Siena fino al 9/29 di una partita obiettivamente bruttina. TERZO QUARTO  - Comincia col terzo fallo di Stonerook, che manda dentro Michelori, protagonista in gara2. Peric si merita il posto di Smith nel quintetto di Treviso, Gentile cade in due falli in pochi secondi salendo al terzo e deve uscire per Smith. Terzo anche di McCalebb (entra Jaric), con due liberi di Smith la Benetton sale a +4 (36-32), prima di due dure collisioni in area che stendono prima Kaukenas e poi Smith, entrambi costretti ad uscire. Sulla schiacciata a difesa schierata di Aradori la Montepaschi schiera la 3-2, che frutta subito un recupero, Lavrinovic sbaglia i liberi del sorpasso ma non il jump frontale che vale il primo vantaggio ospite (38-37 al 26'). Hairston attacca l'area e trova l'assist per Michelori che confeziona il 2+1 (41-39 Siena). La Montepaschi alza l'aggressività della zona oltre la metà campo per mangiare secondi, però per tre possessi consecutivi non trova il canestro per l'allungo ed allora è Smith a mettere la tripla che riporta avanti Treviso (42-41). Rientra Gentile, ma Kaukenas gli prende tempo e posizione e lo costringe allo sfondamento che è anche il quarto fallo, pochi secondi dopo che Repesa l'aveva di nuovo rischiato. Anche Bulleri fa il quarto, Lavrinovic stavolta mette la coppia di liberi per il +3 di Siena alla penultima sirena (45-42). Un quarto nel quale le perse della Benetton (6) lievitano gravemente a 18. ULTIMO QUARTO  - Repesa rischia Gentile, perché non trova riferimenti in attacco retto solo da qualche lampo di Smith, una volta spentosi Motiejunas. Il primo caso da instant-replay vede Cicoria costretto ribaltare una rimessa assegnata erroneamente a Siena, ma dalla bolgia in campo è McCalebb che esce con l'accelerazione del 2+1 (50-44 al 33'). Non bastasse, Brunner toglie dall'anello una palla di Motiejunas che stava entrando. Repesa rimette Bulleri e Skinner, Aradori (un fattore nella seconda parte, 12 punti) porta Siena a +6 (52-46 al 36') e Lavrinovic forza il quinto fallo di Motiejunas (6, 3, 1, 0 l'involuzione nei quarti della sua pericolosità offensiva). Treviso colleziona una serie di falli di situazioni non pericolose che portano Siena troppo comodamente in lunetta, già esaurito il bonus (da lì il 55-48, massimo vantaggio). Aradori sulla sirena dei 24" incombente raccoglie un pallone ricevuto sui piedi e lo trasforma in una tripla tagliagambe (58-50), cui si aggiunge poco dopo la schiacciata di McCalebb sulla recuperate di Lavrinovic: a 3'35" dalla fine, il +10 (60-50) diventa molto pesante, con Brunner che doppia la bestialità appendendosi all'anello mentre la parabola di Markovic lo va a toccare. Esce per falli Gentile per un antisportivo su Stonerook, il giovane Alessandro s'attacca pure con l'avversario e rischia l'espulsione. McCalebb porta a +14 il vantaggio della Montepaschi, che sigilla qui la sua finale, la quinta consecutiva. E si è meritata ora un breve riposo. Mentre dall'altra parte del tabellone, Milano e Cantù dovranno spendere altre energie stasera in gara4 al Forum (20.15) e non è detto che finisca qui. E' finita invece la stagione della Benetton, ribaltata in estate, cresciuta mese dopo mese e per questo uscita tra gli applausi dei tifosi che l'hanno promossa dopo averla vista giocare due semifinali, in Italia ed in Europa. BENETTON TREVISO-MONTEPASCHI SIENA 56-68 (20-16, 29-31, 42-45) Benetton Treviso: Smith 15, Markovic 1, Skinner 2, Bulleri 1, Nicevic 4, Motiejunas 10, Gentile 11, Peric 9, Brunner 3. N. e. Cazzolato, Wojciechovski, Cecchinato. Montepaschi Siena: McCalebb 16, Hairston 9, Carraretto, Rakovic, Lavrinovic 15, Kaukenas 4, Ress 2, Michelori 3, Jaric 2, Stonerook 4, Aradori 12. N. e, Maggiorelli. Arbitri: Cicoria, Cerebuch, Giansanti. Note - Tiri da 2: Treviso 14/35, Siena 15/28. Tiri da 3: Treviso 5/15, Siena 4/22. Tiri liberi: Treviso 13/21, Siena 26/34. Rimbalzi: Treviso 31, Siena 34. Parziali: 5' 12-3, 10' 20-16, 15' 25-21, 20' 31-29, 25' 37-36, 30' 42-45, 35' 48-54, 40' 56-68. Spettatori 3714. Leggi i commenti I commenti dei lettori 
Qualche giorno fa è una giornata torrida. Agostana. Quale occasione migliore per dirigere verso il polmone verde di Turin, ovvero il Valentino? Una cosa che non mi sono mai spiegato è perché sul lungo-fiume ci siano così poche possibilità di ristoro. Posti ce n'è, ma i due terzi sono circoli privati, quel che rimane convince più per un cocktail dopo cena che per un pasto vero e proprio. In ogni caso, eccomi all'Imbarco del Re, più noto come Perosino. Il posto non ha bisogno di presentazioni, da tanto è storico e noto, ma quant'è che non ci pranzate? Beh, ora l'ho fatto io per voi. La location è superlativa: tralasciata la bella sala coperta, eccomi sotto la topia a un passo dall'acqua. Tutto è placido: il fiume scorre lento, i canottieri remano, le papere planano, ovunque è verde - quello dell'acqua, quello delle fresche frasche - senza una traccia una di città. Meraviglia. Il menu degustazione a 24 euro propone: buffet di antipasti alla piemontese, bis di agnolotti al sugo d'arrosto e risotto con verdure di stagione, un dolce, acqua e caffè. Visto il clima torrido, io opto invece per gli spaghetti alle vongole. Ma: "Mi spiace, il pesce deve ancora arrivare. Ci sono solo spada e salmone". E vada per spaghi allo spada (10 euro). Nel frattempo una coppia accanto a me chiede il pane: "Ci spiace, deve ancora arrivare". Mah. In ogni caso, il mio piatto si dimostra buono assai (con taggiasche, prezzemolo, capperi). Quindi ordino una bavarese (4 euro) per scoprire, venti minuti dopo, che si son dimenticati (e siamo nove in tutto!). Insomma, in un'ora e un quarto riesco a mangiare un piatto e, quando pago, l'ottuagenario signor Gianni - che pare un texano - aggiunge "ma son cose da matti!" perché saldo l'addenda da 18 euro con una banconota da cinquanta. In fin del conto: gli occhi e il palato si son trovati bene, le altre parti del mio corpo, meno. Imbarco del Re-Perosino, viale Virgilio 53, tel. 011/657362, www. ristoranteperosino. net. Chiuso il lunedì luca. iaccarino@extratorino. it Leggi: Fritto di pesce e bombette nell'ex circolo salentino (28 maggio 2011) 
Il ristorante "Al 24" non ha certo aperto ieri. I gestori sono al timone del locale da decine di anni ed aspettano gli avventori sempre lì, al 24 di via Montebello. A dire il vero ora le insegne "24" sono raddoppiate perché, oltre all'elegante effigie di ferro battuto del ristorante, a pochi metri c'è un disturbante neon con una scritta del tipo "24 wash and snack". Se avete già fatto il bucato, vi consigliamo di fare come noi ed entrare nel ristorante. Il locale ha impronta tosco-piemontese tipica della tornata di emigranti toscani (c'è stato un tempo in cui si emigrava dalla Toscana per venire a Torino!) che, dopo quarant'anni di tajarin, hanno deciso di fondere le loro origini con quelle della città ospitante. La ricetta è quella di una volta: tantissime proposte in carta, così numerose da risultare quasi stordenti, cordialità e clima informale in sala. Si comincia piacevolmente con i calamaretti scottati, seguiti da una banale pasta al brucio, ovvero aglio, olio e peperoncino. Guardandoci intorno vediamo recapitare ai numerosi clienti belle porzioni di costolette d'agnello e asparagi fritti. Non ci possiamo esimere dall'assaggiare una delle specialità della casa che non tradisce le aspettative con una panatura golosa e una giusta temperatura di servizio. Allo stesso modo invitante pareva il fritto di cervella e funghi porcini. Alcune attenzioni verso i clienti ci hanno ben disposto: poter ordinare un'insalata di fagiolini di buona qualità, condita al tavolo dal personale di sala, dimostra che un ristorante non deve a tutti i costi stupire l'avventore ma che l'ospitalità è anche farlo sentire a casa. Cantucci e vin santo a sancire le origini dei proprietari. La carta dei vini è piuttosto risicata, meno il conto che si attesta per lo meno sui 40 euro. Ristorante Al 24, via Montebello n. 24 Torino tel. 011/8122981, www. ristoranteal24. com. Chiuso lunedì e martedì a pranzo. cavallitoelamacchia@gmail. com Leggi: Trote e gamberi di fiume, è un Piemonte diverso (28 maggio 2011) 
BERGAMO - La Mc Carnaghi Villa Cortese supera la Foppapedretti Bergamo al PalaNorda 0-3 (18-25, 18-25, 26-28) in gara quattro della finale scudetto di volley femminile. Per assegnare il tricolore appuntamento con la quinta decisiva sfida lunedì alle 20.30 (diretta RaiSport 1) al Forum di Assago. Una serie infinita che offre spettacolo ed emozioni. Finora si sono visti quattro confronti, dal punto di vista tecnico, ognuno diverso dall'altro e nell'ultima partita è andata in campo la migliore Villa Cortese dell'intero cammino. Una squadra aggressiva a cominciare dal servizio e dalla ricezione che costringe Bergamo a sbagliare più del solito. Una prestazione offensiva che fa capire perché alla fine della stagione regolare la squadra allenata da Marcello Addondanza è finita in testa al campionato. In evidenza Megan Hodge con 19 punti, migliore della squadra ospite e grande partita, seguita dalla Aguero con 16. A stupire soprattutto la crescita della giocatrice americana che nella serie scudetto si era notata veramente poco. Bene soprattutto in ricezione la Cruz e a muro la capitano Anzanello, 5 muri e 13  punti e Raffaella Calloni otto punti e quattro muri. Dall'altra parte per Bergamo niente festa, solo un terzo set giocato bene e sprecato nel finale. La Foppapedretti accenna una sorta di rimonta che si infrange ai vantaggi nel momento decisivo e con due palle set gettate al vento. Insomma forse la partita peggio interpretata da parte del gruppo diretto in panchina da Davide Mazzanti. Il sestetto di casa commette troppi errori, a cominciare dalla battuta, per poter aspirare a qualcosa di più. Alla fine top scorer Francesca Piccinini con 11 punti che però è poco brillante in ricezione, ben coadiuvata dalle due centrali Arrighetti e Nucu con otto. Ora Bergamo dovrà raccogliere le idee e tornare a giocare con percentuali migliori in attacco (nel secondo set per Lucia Bosetti solo il 12 per cento e 6 punti complessivi) e ritrovare il servizio convincente della precedenti esibizioni. PRIMO SET - A partire dal primo set si capisce subito che per Bergamo sarebbe stata difficile. Villa Cortese parte con il piede premuto sull'acceleratore e con una serie di servizi molto spinti mette subito in difficoltà le padrone di casa. Bastano ventidue minuti e una Megan Hodge strepitosa per chiudere la prima frazione sul 25-18 e fare capire la legge del più forte. SECONDO SET - Stessa impostazione tattica nel secondo parziale. Questa volta la Foppapedretti prova a sfruttare la corsia centrale per restare in partita, ma la musica non cambia. Un altro netto 25-18 deciso dal muro della Anzanello. TERZO SET - Per rivedere giocare Bergamo ci vuole l'avvio del terzo set. Il sestetto si ritrova e, complice una brusca frenata della macchina perfetta di Villa Cortese, le ragazze di casa mettono il muso avanti. Non è la serata giusta: si rivedono i soliti errori e la Mc Carnaghi grazie alle sue due centrali Anzanello e Calloni rientra nel set. Bergamo avrebbe la possibilità di portare a casa il parziale e sperare. Invece spreca due set point importanti e nella girandola dei vantaggi Tay Aguero mete la parola fine a set e partita (28-26). ABBONDANZA: "ORA IL NOSTRO V-DAY" - Finalmente Abbondanza ritrova la sua squadra: "Sono contento, questo è un gruppo che sempre durante l'anno quando era con le spalle al muro ha tirato fuori il meglio. Adesso ci giochiamo il nostro V-Day lunedì sera in una partita secca. La rinascita della squadra è merito anche del mental coach e di tutto lo staff che ha lavorato per arrivare a gara cinque. In gara quattro abbiamo giocato come sappiamo, una bella pallavolo". MAZZANTI: "LORO GRANDISSIME" - La delusione di Mazzanti che nella partita più delicata dell'anno non ritrova la sua squadra: "Loro hanno fatto una grande partita nei primi due set. Noi abbiamo messa poca attenzione e siamo stati puniti. Per giocarci lo scudetto dobbiamo combattere come fatto nel terzo set. Ci è mancata la pressione a partire dal servizio. Non possiamo far ragionare Villa Cortese altrimenti poi dilaga". FOPPAPEDRETTI BERGAMO-CARNAGHI VILLA CORTESE 0-3 (18-25, 18-25, 26-28) NORDA FOPPAPEDRETTI BERGAMO: Ortolani 13, Nucu 8, Fanzini, Merlo (L), Bosetti 6, Piccinini 11, Arrighetti 9, Lo Bianco 1, Vasileva 1. Non entrate Signorile, Carrara, Zambelli. All. Mazzanti. MC-CARNAGHI VILLA CORTESE: Anzanello 14, Berg, Negrini, Cruz 7, Cardullo (L), Hodge 19, Aguero 16, Calloni 8, Bosetti, Rondon. Non entrate Lanzini, Jontes. All. Abbondanza. ARBITRI: Gnani, Sobrero. NOTE - Spettatori 2600, durata set: 26', 26', 32'; tot: 84'. Leggi i commenti I commenti dei lettori 
Non è bastata al Recco una grande prestazione contro il Partizan Belgrado nell'incontro decisivo della Final Four di Roma della Coppa Euroleague. La fortissima squadra serba, guidata dall'ex recchese Vujasinovic, si è imposta per 11-7 ed è tornata quindi sul tetto d'Europa dopo ben trentacinque anni, ottenendo il settimo titolo continentale della sua storia, come già fatto dalla Mladost Zagabria, mentre il Recco è rimasto fermo a quota sei. E nel prossimo autunno toccherà al Savona, vittorioso nella Coppa Len, vedersela proprio col Partizan per la Supercoppa europea. IMMAGINI La partita è stata comunque splendida ed il Recco non deve rimproverarsi nulla, ma nell'occasione il Partizan è stato aiutato dagli arbitri che gli hanno consentito un gioco molto  fisico e si è preso la rivincita per essere stato superato l'anno scorso, nella semifinale della Final Four di Napoli, proprio dal Recco dopo i tempi supplementari. Per il Recco hanno segnato tre gol Madaras, due Zlokovic, uno Buric e Ivovic, mentre Kasas ha fallito un rigore colpendo il palo. Ed al terzo posto si è piazzata la Mladost che ha battuto i montenegrini del Budva per 14-12, dopo i tiri di rigore. 
Davvero un bel locale, questa Osteria (del Borgo). Moderna senza eccessi, "non se la tira" né nell'arredamento, né nella cucina. Niente tovaglie di lusso, solo runner, bicchieri e piatti giusti per mangiare e bere bene, non per ostentare. Aperta nel 2005 da Luciano Alberti e dalla moglie Stefania, questa Osteria è a poco a poco cresciuta fino a diventare uno dei migliori locali del Vercellese e dintorni. D'altronde Luciano ha girato l'Europa e l'Italia prima di mettersi in proprio. Oggi propone una cucina davvero interessante: bella, all'occhio e al palato, per esempio, l'idea del pomodoro ripieno di lumache, perfetto il risotto alla robiola ai tre latti, molto francesi, molto burrose, le animelle di vitello, sgrassate da una acida insalata primaverile di contorno. Intelligente anche la carta dei vini (nemmeno tanto poche e buone le bottiglie) a prezzi equi, come d'altronde il cibo (difficile superare i 50 euro). Osteria del Borgo, via Fratelli Antongini 16, Borgosesia (Vc). Tel. 0163/27841 Leggi: Eynard, ritorno alla cucina della terra (28 maggio 2011) 
PIACENZA - Si chiude senza reti il match di andata dei playout di serie Bwin tra Piacenza e Albinoleffe. La partita è stata gradevole soprattutto nella prima frazione. Nella ripresa ha vinto più la paura, ma è stata la squadra di Mondonico a giocar meglio. Squadre regolarmente in campo al "Garilli" nonostante la richiesta del Piacenza di sospendere i playout per l'inchiesta sul calcioscommesse. Già al primo giro di lancette Cacia mette in difficoltà la retroguardia avversaria inserendosi tra difensore e portiere, poi si allunga troppo il pallone. Inizio aggressivo da parte del Piacenza che mantiene i ritmi alti. Layeni mostra di subire l'emozione con un paio di uscite da brivido. Dall'altra parte al 17' ottima uscita di Donnarumma che in uscita anticipa per un soffio Bombardini. Al 24' ci prova Previtali con un interno sinistro in area che fa la "barba" al secondo palo. Il Piacenza si fa rivedere pericolosamente al 38': Guzman calcia una punizione, il pallone si mantiene basso, taglia l'area avversaria e si stampa sul palo alla destra dell'immobile Layeni. Nel Piacenza altro gran numero di Cacia che lanciato verso l'area avversaria stoppa la palla e prova a sorprendere Layeni con un pallonetto mandando di poco alto. Il primo tempo si chiude senza reti. Nella ripresa al 14' ottimo taglio di Cocco per Grossi e conclusione centrale che non trova impreparato Donnarumma. Al 28' per il Piacenza iniziativa personale di Guzman che si fa spazio a sinistra e poi conclude con l'esterno mandando fuori. PIACENZA-ALBINOLEFFE 0-0 Piacenza (4-3-1-2): Donnarumma 7; D. Zenoni 6.5, Conteh 6.5, Rickler 5.5, Anaclerio 6; Marchi 6 (24'st Volpi sv), Catinali 6 (2'st Cofie 6), Bianchi 6.5; Guzman 6; Graffiedi 5.5 (16'st Piccolo 5), Cacia 6. In panchina: Maggio, Zammuto, Avogadri, Guerra. Allenatore: Madonna 6. Albinoleffe (4-3-2-1): Layeni 6; C. Zenoni 6, Piccinni 5.5, Lebran 5.5, Regonesi 6; Previtali 6.5, Passoni 6, Hetemaj 6 (46'pt Foglio 6 sv); Grossi 5.5 (43'st Cisse sv), Bombardini 6.5; Cocco 6 (34'st Torri sv). In panchina: Offredi, Luoni, Sala, Cia. Allenatore: Mondonico 6.5. Arbitro: Ciampi di Roma 6. Note: Serata serena, terreno in discrete condizioni. Spettatori 5mila circa. Ammoniti Bianchi, Lebran, Piccinni per gioco scorretto. Angoli 3-2. Recuperi 3', 4'. Leggi i commenti I commenti dei lettori 
