La "rivoluzione" di Roma parte dal basso. Ovvero, dai comitati di quartiere, dalle associazioni, dai residenti e dai commercianti decisi a "liberare" e ricostruire la capitale. Oltre 130 realtà cittadine provenienti da tutti i municipi hanno infatti deciso di riunirsi in un'unica associazione: "La città di tutti". Un network nato poco più di un mese fa che ha come obiettivo dichiarato "il bene della città eterna". Ora, dopo la prima uscita pubblica nell'assemblea di fondazione, organizzata in un quartiere periferico come il Quadraro, la rete si prepara al debutto in piazza con una grande manifestazione convocata per il 12 luglio alle 18 in piazza Santa Maria Liberatrice a Testaccio. "Siamo un argine al declino di Roma  -  spiegano i promotori del comitato  -  E la rinascita dei territori partirà dal protagonismo dei cittadini". Il "vento di cambiamento", insomma, ha contagiato anche Roma e sull'onda delle mobilitazioni per il referendum su nucleare e acqua pubblica, sono le associazioni locali a chiedere voce nella gestione della città. Parola d'ordine: partecipazione. "Dopo tre anni di amministrazione Alemanno Roma è una città provata che ha perso la speranza nel futuro e che guarda con sempre maggiore preoccupazione al proprio presente. I romani si sentono abbandonati nelle mani di un sindaco incapace di perseguire obiettivi rivolti al benessere del vivere comune e impegnato a lacerare sia le reti di solidarietà sia quelle infrastrutturali legate all'innovazione e alla conoscenza" scrivono i comitati nell'appello, denunciano degrado, traffico ingovernabile, scarsa manutenzione urbana, inadeguatezza dei servizi, esclusione sociale, disoccupazione e insicurezza. Ma nel manifesto non ci sono solo lamentele: "L'obiettivo per uscire dalla crisi è una nuova idea dello sviluppo di Roma. Vogliamo incentrare il nostro impegno attorno al tema "vivibilità della città" e trasmettere alla politica il valore rivoluzionario del bene comune, dell'attenzione alle piccole cose quotidiane, alla cura della polis". Per dare sostegno alla "Città di tutti" è sceso in campo anche il Pd romano, da Enzo Foschi a Paolo Masini a Massimiliano Valeriani, che spiega: "Questo network è un'entità vera che ha l'ambizione di provare a dar voce a chi affronta ogni giorno i reali problemi della qualità della vita  -  dal degrado al verde, dalla cultura alla sicurezza  -  in una città che continua a essere mal governata". Sul palco di piazza Santa Maria Liberatrice si alterneranno le voci dei comitati in una kermesse che vuole coinvolgere l'intera città per ridisegnare, come in un mosaico, la Capitale dei cittadini quartiere per quartiere. Pochi giorni dopo, il 19 luglio, l'associazione sarà di nuovo in piazza per partecipare alla fiaccolata contro le mafie lanciata dal presidente della Provincia Nicola Zingaretti. 
L'omino verde con busta e pacco in mano torna a correre. Dopo il crollo economico e la vicenda giudiziaria, il gruppo nato a Torino nel 1926, si è tirato su le maniche ed è pronto a tornare sul mercato. Dalla sua ha la forza di duecentoventi dipendenti che sono sopravvissuti ai giorni bui delle aule giudiziarie e ai tanti presidi organizzati perché per mesi hanno lavorato senza ricevere lo stipendio. Dal 13 giugno hanno un po' fiducia in più verso il futuro. Quel giorno il giudice ha approvato l'amministrazione straordinaria e l'azienda ora può ricominciare. La strada è tutta in salita, ma i lavoratori sono attrezzati e determinati: «Quando qualcuno incontra i nostri fattorini per strada chiedono loro: "ma ci siete ancora?". E noi siamo pronti a rispondere che sì ci siamo eccome - racconta Dario Baravalle, responsabile operativo di Defendini - i nostri fattorini non dovevano nemmeno suonare ai campanelli, li conoscevano tutti. Erano un pezzo della città: dobbiamo riconquistarcelo». Il primo scoglio è il rinnovo dei contratti con i tre principali clienti: Banca Intesa, per le consegne e la posta ordinaria, la Polizia municipale di Torino per il recapito delle multe e la Gtt, che aveva denunciato il gruppo per un ammanco di oltre 7 milioni di euro dal conto delle strisce blu. «Siamo fiduciosi – spiega Dario Baravalle – e mi auguro che le convenzioni vengano chiuse a breve». Sui bilanci della galassia Defendini pesa già infatti la perdita della commessa con Equitalia. Nel 2010 il gruppo ha chiuso i conti con 13/15 milioni di fatturato, le previsioni per il 2011 non superano i 6. «Fino a marzo – racconta Baravalle – avevamo difficoltà a incassare le fatture e, quindi, versare i contributi, solo con il Comune di Torino abbiamo 480 mila euro di crediti». Di questo e della possibilità di avviare future collaborazioni i dirigenti della Defendini hanno parlato nei giorni scorsi con il sindaco Piero Fassino, ma per ora l’incontro non ha sortito effetti. E' quindi ancora presto per sorridere per gli 80 dipendenti, su 220 totali, che sono in cassa integrazione a zero ore. Ma qualcosa dopo l'estate potrebbe muoversi. Defendini ha lanciato un piano marketing: 800 mail inviate a potenziali clienti. «Abbiamo ricevuto una sola risposta, ma non molliamo. Dobbiamo riconquistare fiducia e rinnovare la nostra immagine». Il gruppo pensa anche a un francobollo, da vendere in alternativa a quello delle Poste direttamente in tabaccheria. «Dal 2012 si potrà fare e potrebbe essere la carta vicente – spiega Baravalle – Puntiamo a un servizio alternativo a quello offerto da Poste italiane per recuperare quote di mercato e riassorbire i nostri lavoratori». La strada per il rilancio dura fino al 2013 che è considerato l'uscita dal tunnel. I lavoratori promettono: già oggi l'omino verde cammina, entro due anni tornerà a correre anche più di prima. 
CITTA' DEL GUATEMALA - Lutto in America Latina per la morte di Facundo Cabral, amatissimo cantautore folk argentino ucciso all'alba a Città del Guatemala. L'artista è stato colpito a morte da numerosi colpi da fuoco sparati da un veicolo mentre, appena lasciato il suo albergo, si stava recando in auto all'aeroporto verso le 5 del mattino. Il suo autista è rimasto ferito ma è riuscito a dirigere il veicolo verso una vicina caserma dei pompieri dove ha chiesto soccorso. Non è chiaro se Cabral sia rimasto vittima della criminalità comune o sia stato l'obiettivo di un attentato, forse per destabilizzare il Guatemala in vista delle elezioni dell'11 settembre. Nato a Buenos Aires nel 1937, Cabral aveva avuto un'infanzia povera e difficile, dopo che il padre aveva abbandonato la madre con sei figli. Cominciò a cantare nel 1959 a Mar de la Plata, dando il via ad una lunga carriera artistica di successi. Autodidatta, poeta, nomade per scelta, Cabral è ricordato soprattutto per la canzone "No soy de aqui, no soy de alla". L'ha cantata in nove lingue diverse, improvvisando duetti con cantanti come Julio Iglesias e Neil Diamond. Cabral diceva di ispirarsi a Gesù Cristo e Teresa di Calcutta, ma era anche un ammiratore delle opere letterarie di Jorge Luis Borges e Walt Whitman. Durante la dittatura militare argentina (1976-1983) si trasferì in Messico. Ma si trattava soprattutto di una base di partenza per i suoi viaggi e tournée artistiche che lo hanno portato in 150 paesi. Nel 1996 l'Onu lo ha nominato "messaggero mondiale di pace". 
IN TUTTO sono 53. I tempi in cui si contavano centinaia e centinaia di cantieri che mettevano alla prova la pazienza degli automobilisti sono ormai lontani. E non è solo una questione di mancanza di eventi, ma di scarsità di fondi. Il piano opere del Comune sarebbe ricco di spunti, in lista ci sono il sottopasso di piazza Rebaudengo, oppure quello di corso Unità d’Italia verso Moncalieri, o il tunnel che sotto corso Grosseto deve collegare la linea ferroviaria per l’aeroporto con il nuovo passante. Poi ci sarebbe il completamento della linea uno della metro, il progetto della seconda sotterranea. Il problema è un altro: dove trovare i soldi. Questione su cui la nuova amministrazione si dovrà mettere in fretta al lavoro per trovare i fondi necessari anche per completare le opere già avviate e quasi terminate. In testa il passante ferroviario, da piazza Statuto lungo corso Principe Oddone e corso Venezia. Luglio e agosto saranno comunque mesi in cui si concentreranno diversi cantieri, alcuni lampo, per risistemare le magagne evitando che gli stop momentanei intasino il traffico, sfruttando la circolazione dimezzata. E poi proseguono i lavori per la rete del termovalorizzatore, che si settimana in settimana si spostano da quartiere a quartiere, da via a via. Da domani sarà chiusa al traffico l’ultima corsia rimasta aperta di corso Mortara tra via Livorno e corso Svizzera. Corso che non riaprirà più e si trasformerà in parco, come il resto dell’area attorno alla Dora. Fra pochi giorni, la data ufficiosa è il 22 luglio, dovrebbe aprire sia il tunnel che sostituisce il corso, alle spalle dell’ex Teksid, sia il nuovo ponte sulla Dora. Mercoledì, invece, partiranno le operazioni per abbattere l’ultimo pezzo del cavalcavia tra corso Mortara e corso Vigevano in piazza Baldissera. Lavori che si dovrebbero concludere nel giro di pochi giorni, anche se si sentiranno gli effetti sul traffico in uno dei crocevia della zona Nord della città. La sopraelevata sarà sostituita da un tunnel tra i due corsi, al di sotto del passante ferroviario, che sarà costruito quando ci saranno i fondi. In superficie verrà invece realizzata una mega rotonda che collegherà i due corsi con il viale della Spina. Altri punti caldi? Corso Regina Margherita, dove è chiuso il sottopasso di corso Principe Oddone, per completare il tunnel ferroviario sotto la Dora. La fine dei lavori è prevista per dicembre-gennaio, ma è probabile una chiusura anticipata del cantiere di un paio di mesi, tra fine ottobre e novembre. Gli automobilisti non dovranno più fare lo slalom tra la carreggiata centrale e i controviali. Carreggiata unica in corso Bolzano fino a fine anno per la costruzione della nuova stazione di Porta Susa. Stessa situazione in corso Inghilterra, tra via Cavalli e corso Vittorio Emanuele II, per i lavori del grattacielo Intesa-Sanpaolo. Cantieri lampo? Al Rondò della Forca, fino al 31 agosto, per rifare i binari del tram, e poi al sottopasso delle Molinette, tra corso Massimo d’Azeglio e corso Unità d’Italia. Si parte domani per rifare tutto l’asfalto: fino a venerdì la carreggiata Est, dal 18 al 22 luglio le rampe e la carreggiata Ovest. Saranno dolori nelle ore di punta. 
ARZACHENA (Olbia) - L'Italia va ai playoff per la promozione nel Gruppo Mondiale di Coppa Davis, in programma dal 16 al 18 settembre. Ad Arzachena la sfida con gli sloveni,  valida per il secondo turno del Gruppo I zona Europa-Africa, si chiude sul 3-0 in favore degli azzurri. Daniele Bracciali e Potito Starace hanno conquistato il terzo e decisivo punto (dopo quelli ottenuti ieri dallo stesso Starace e da Fabio Fognini ) nel doppio battendo in tre set Blaz Kavcic e Grega Zemlja: 7-6 (3) 7-6 (4) 6-2 dopo due ore e 38 minuti. Entrambi i capitani hanno cambiato le formazioni annunciate giovedì al momento del sorteggio: Starace al posto di Bolelli e Kavcic al posto di Gregorc. Primo set senza palle break da una parte e dall'altra: nel tie break la coppia azzurra è andata in fuga dal 2-2: 5-2, quindi 7-3 dopo 48 minuti di gioco. Nel secondo set sono stati gli sloveni a procurarsi le prime due palle break, la prima nel game d'apertura, la seconda al settimo gioco, entrambe però annullate dagli azzurri che poi hanno avuto quattro set point sul 6-5 con gli avversari al servizio con Bracciali in grande crescita. Ancora tie break dopo un game lunghissimo (23 punti) e 7-4 su doppio fallo di Kavcic. L'equilibrio si è rotto nella terza partita, quando la coppia azzurra ha centrato il primo break del match salendo sul 3-2 per poi annullare una pericolosa palla break nel game successivo con Starace al servizio. Ancora un break nel settimo game e 62 finale su uno smash vincente di Starace. Un gran bel match quello giocato da Bracciali-Starace, che hanno dimostrato di formare una coppia molto affidabile e competitiva. Non a caso quest'anno hanno raggiunto i quarti di finale in doppio al Roland Garros. Non c'erano precedenti tra Italia e Slovenia. Gli azzurri quindi a settembre giocheranno il play off promozione per il tabellone mondiale (sorteggio mercoledì prossimo a Londra). Sono undici anni che l'Italia - capace di conquistare l'"Insalatiera d'argento" nel 1976 (ma anche altre sei finali, l'ultima nel 1998 persa a Milano contro la Svezia) - manca dal gruppo mondiale della Davis. Nel luglio del 2000 a Venezia fu il Belgio dei fratelli Christopher ed Olivier Rochus a spedire gli azzurri nel Gruppo I zona Europa-Africa, in pratica la serie B della Coppa. Leggi i commenti I commenti dei lettori 
Musica NEAPOLIS FESTIVAL Si conclude il "Neapolis Festival" all'Acciaieria Sonora di Bagnoli, via Coroglio 49: dalle 16 apertura cancelli. Sul palco gli Underworld, Hercules and love Affair, Battles, Crocodiles, Newyork Newyork, When the Clouds, Prime, Shirt vs. T-Shirt. Ingresso 35 euro. ARENILE RELOAD Dalle 19.30 all'Arenile Reload, via Coroglio 14/b, "Jazz & Vinyl", serata con Fabrizio Bosso (live trumpet) e Marco Moreggia (consolle). Info 081 019 9156. ORTO BOTANICO Dalle 21 per la rassegna "Brividi d'estate" promossa da Il Pozzo e il Pendolo nell'Orto Botanico in via Foria, "Le leggende nere della musica", con il Quartetto Papanimico che proporrà un viaggio tra le canzoni più belle e le storie maledette e misteriose di Robert Johnson, Jim Morrison, Janis Joplin, Brian Jones, Jimi Hendrix e Elvis Presley. Info 081 542 2088. POZZUOLI Dalle 20 al Vulcano Solfatara, per il "Pozzuoli Jazz Festival", concerto dei napoletani Slivovitz. Dalle 21 sul palco salirà Sarah Jane Morris, cantante inglese, famosa anche per la sua partecipazione in un album dei Communards, nel quale duetta con Jimmy Somerville nel brano "Don't leave me this way". Ingresso 8 euro. TORREGAVETA Dalle 20 al Sohal Beach di Torregaveta, via Spiaggia Romana 15, long aperitif tra atmosfere rilassanti, ritmo, cocktail colorati e la voce black dell'americana Shawnee Taylor, nota per aver interpretato al fianco di Erick Morillo il tormentone "Live Your Life". Ingresso libero entro le 23. Info 081 868 9355. BAIA Dalle 19 al Batis di Baia, via Lucullo 100, vernissage della mostra "Emozioni non verbali", del'artista napoletana Antonia Di Falco. La personale sarà arricchita da una selezione di rock d'autore curata dai giornalisti musicali Carmine Aymone e Michelangelo Iossa, dedicata interamente alla West Coast statunitense e al Brit Pop inglese. Info 339 792 6749. SALERNO LA CONCHIGLIA Dalle 22.30 (apertura 20.30), per la rassegna "MoroInSummer" al Lido la Conchiglia di Salerno, lungomare Tafuri, latin music con Odette e animazione. Info 089 792 535. Danza MASCHIO ANGIOINO Dalle 21 nel cortile del Maschio Angioino "La strada", balletto ispirato alla pellicola premio Oscar di Federico Fellini, con le musiche di Nino Rota, le coreografie di Mario Pistoni, i primi ballerini Giovanna Spalice, Alessandro Macario e Luigi Ferrone, il Corpo di Ballo diretto da Alessandra Panzavolta. Ingresso da 10 a 20 euro. Info 081 797 2331. Classica MUSEO ARCHEOLOGICO Alle 17.30 al Museo archeologico nazionale, per la rassegna "Pomeriggi  in Concerto", concerto-incontro dedicato al violoncello con  Sandro Meo. Ingresso gratuito. Ingresso a inviti fino ad esaurimento posti. Info 347 843 0019. ISCHIA LA MORTELLA Dalle 17.30 ai Giardini La Mortella di Forio d'Ischia, concerto del giovane pianista napoletano Damiano Davide. In repertorio i brani più noti di Beethoven, Chopin e Liszt. I Giardini La Mortella resteranno aperti fino al 31 ottobre. Sito www. lamortella. org. CAPRI Domani alle 21.30 nel Chiostro piccolo della Certosa di San Giacomo, Capri, concerto della pianista Mariangela Vacatello. Musiche di Bach, Listz, Debussy. Ingresso 18 euro. Info 320 552 7348. VIETRI Dalle 21 a Vietri sul Mare, nell'oratorio dell'Arciconfraternita, per la rassegna "Amalfi Coast Music & Arts Festival", concerto dei giovani pianisti Daniel Bruggeman, Joshua Wright, Yuanchang Zhou, Ryan McNamara, Hyunjung Kim e Brian Hsu. Musiche di Liszt, Ravel e Rosenthal. Ingresso libero. Info 089 763 3206. Teatro TEATRO FESTIVAL Per il Teatro Festival: dalle 17 "Otello e Iago, prologo" alla Lega Navale: navigazione teatrale a vela, attracco ai giardinetti del Molosiglio barca "Maria Diletta". Dalle 18.30 alla Galleria Toledo, la compagnia Con/cura di Torino presenta lo spettacolo di Lucia Citterio, "Saluti da...", dedicato ai luoghi del mondo. Dalle 20 al teatro San Ferdinando "Hybris", di Enrico Frattaroli, da Sofocle. Dalle 20.45 "Variazioni sul mito. Antigone", al Tunnel Borbonico. Info 081 426 991. Cinema CERVANTES Domani dalle 18 all'Instituto Cervantes, via Nazario Sauro 23, per la rassegna di cinema spagnolo "Cine Verano", il film "Las vidas de Celia" (Antonio Chavarrías, 2006). Info 081 195 633 11. PORTICI/ERCOLANO Per "FreskoFilm": dalle 21 al II Circolo Didattico di Portici, viale Leonardo Da Vinci, il film "La bellezza del somaro" di Sergio Castellitto con Castellitto, Laura Morante, Marco Giallini, Barbora Bobulova, Gianfelice Imparato. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Il discorso del re" di Tom Hooper con Colin Firth e Geoffrey Rush. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, per l'arena estiva dell'Arcimovie, il film "Pirati dei Caraibi - Oltre i confini del mare" di Rob Marshall con Johnny Depp e Penelope Cruz. Ingresso 3.50 euro, 1 euro per gli over 65. Info 081 596 7493. FORIO D'ISCHIA Dalle 21 a Villa La Colombaia di Forio d'Ischia, via Calise 130, al via il festival "Luchino Visconti Forever" con letture tratte dal film "Morte a Venezia", a cura di Lucianna De Falco, con Emanuela Grimalda e Stefano Quatrosi. Esecuzione e allestimento musicale a cura di Enzo Nini. Info 081 987 115. ISCHIA GLOBAL FEST Al via "Ischia Global Fest": dalle 20.45 al Regina Isabella il film "The Debt" di  John Madden. Segue premiazione di Melissa Leo (Oscar per "The Fighter"), Ettore Scola e Gino Paoli che si esibirà in concerto. Domani alle 10.30 gli studenti incontrano Trudie Styler e Dante Ferretti. Dalle 11.30 incontro con Paul Haggis e Gerard Butler. dalle 16 "Faccia a Faccia" con Gino Paoli e  Ettore Scola. Dalle 20.30 a palazzo Pezzillo di Forio la mostra fotografica del film "Passione" (partecipa parte del cast). Dalle 21 al Regina Isabella "Michel Petrucciani - Body and Soul" di Michael Radford. Dalle 23 alle  Terme di Castiglione, Casamicciola, premiazione di Gerard Butler e Remo Girone. Segue live music con Edoardo Bennato, Tony Esposito, Raiz e altri. Sito www. ischiaglobal. com. Libri AMALFI Dalle 19 sulla terrazza dell'hotel Residence di Amalfi (via delle Repubbliche Marinare 9), presentazione del romanzo "Orizzonti di Mezzanotte", di Michele Ingenito, prefazione di Francesco D''Episcopo. Ne discutono Andrea Agostinelli, Francesco D'Episcopo, Luca Trifone, Rita Occidente Lupo, Gabriele Cavaliere. Conduce Alfonso Bottone. Info 089 831 787. Agenda OTTAVIANO Dalle 20.30 al Palazzo Mediceo di Ottaviano, prima tappa di Miss Vesuvio, concorso di bellezza diretto artisticamente da Gianni Parisi. Ospite la cantante e attrice Anna Capasso. CAPRI Proseguono le "Passeggiate d'Autore" organizzate a Capri dalla cooperativa Nesea e l'associazione Antemussa: dalle 18 "La Certosa di San Giacomo". Info 081 838 6315. CAVA DE' TIRRENI A Cava dè Tirreni si conclude la 37ª edizione della "Disfida dei Trombonieri - La Pergamena in bianco", con l'attesa "Disfida dei Trombonieri" allo stadio "Simonetta Lamberti". Info 089 465 207. BENEVENTO Domani dalle 10 nella sala Rossa di palazzo San Domenico, piazza Guerrazzi a Benevento, il convegno "L'Universita del Sannio: governance, sviluppo, territorio". Intervengono Francesco Sinopoli della Flc Cgil, Enza Sanseverino della Cgil, l'assessore regionale Trombetti, l'assessore provinciale Palmieri, il dindaco di Benevento Pepe e altri ospiti. PAUPISI Seconda edizione della "Festa dell'agricoltore" in programma a Paupisi (Benevento): dalle 20.30 apertura degli stand gastronomici con il concerto di musica popolare de "I Trementisti". Info 329 733 8852. PRAIANO Dalle 16.30 Goletta Verde farà tappa a Praiano, nello specchio d'acqua antistante Cala Gavitella. Info 089 813 1911. 
ROMA - L'abitudine al lavoro modera ogni eccesso, Marius Stankevicius ne è l'esempio. Ligio al dovere, educato, sempre sorridente. E con una rimessa laterale fenomenale. Muscoli e tecnica, come i "maestri" atleti lituani fenomenali negli sport che vanno per la maggiore nella repubblica baltica. Ecco il nuovo difensore biancoceleste, sesto acquisto della nuova Lazio di Reja. HERNANES: "KLOSE, CHE COLPO PER LA CHAMPIONS" - In attesa che i prossimi e forse ultimi 3 innesti - Stankevicius, Cissé e un centrocampista ( Kone in pole su Parolo e ora anche Poli) - raggiungano le Dolomiti, prima partitella ad Auronzo: Marchetti in grande spolvero, primo assist per un Cana tuttofare e Klose subito in gol. E' il "profeta" Hernanes il più entusiasta dell'arrivo del panzer tedesco: "Klose è stato un grandissimo acquisto. E' un giocatore molto bravo e ha avuto un successo enorme nei club in cui ha militato e soprattutto in Nazionale. In questa stagione il suo apporto sarà fondamentale". Il numero 8 biancoceleste punta la Champions: "Il nostro obiettivo per la prossima stagione è quello di migliorare quanto fatto in quella appena trascorsa, annata in cui abbiamo ottenuto già un ottimo piazzamento. Non sarà semplice, certo, ma se ci riusciremo, sarà davvero un grandissimo risultato". Leggi i commenti I commenti dei lettori 
IL CAIR O - Per calmare la piazza il premier egiziano, Essam Sharaf, ha ordinato al ministero dell'Interno di "licenziare tutti i poliziotti che uccisero i manifestanti anti-Mubarak", iniziate il 25 gennaio. Lo ha annunciato lo stesso primo ministro in un intervento alla tv di Stato.  La decisione fa parte di una serie di misure destinate a rispondere alle critiche sempre più accese sulla mancanza di sanzioni e sulla lentezza della giustizia in relazione ai responsabili della repressione della rivolta che ha rovesciato il regime di Moubarak. Da due giorni la piazza Tahrir del Cairo, teatro della rivoluzione che ha spodestato Mubarak, è di nuovo presidiata dagli oppositori, accampati con tende e decisi a ingaggiare un nuovo braccio di ferro con i reggenti militari del nuovo governo. 
