MILANO - La politica monetaria cinese "sta bloccando quella che sarebbe altrimenti una ripresa più bilanciata dell'economia globale", ha dichiarato il presidente della Federal Reserve, Ben Bernanke, in un'audizione di fronte alla Commissione Economica Congiunta del Congresso. "Abbiamo una ripresa a due velocità dove le economie industriali avanzate, come gli Usa e l'Europa, stanno crescendo molto, molto lentamente e i mercati emergenti stanno crescendo in modo abbastanza veloce - ha affermato Bernanke - Una ripresa più normale, più bilanciata vedrebbe parte della domanda spostarsi dai mercati emergenti alle economie avanzate". "La politica monetaria cinese sta bloccando questo processo e, in una certa misura, lo sta danneggiando" ha concluso Bernanke.Gli Stati Uniti hanno chiesto numerose volte alla Cina di apprezzare e rendere più flessibile lo yuan, che considerano svalutato. Quanto alla grecia, 'L'esposizione diretta delle banche statunitensi verso Atene è minima. Ma un default non organizzato di questo Paese potrebbe scatenare il panico sul mercato dei titoli pubblici, provocare il cedimento di altri Paesi e nuove tensioni sulle banche europee, creando una instabilità sui mercati finanziari mondiali che avrebbe effetti considerevoli anche sul nostro sistema finanziario e sulla nostra economia", ha aggiunto Bernanke. Per questo "è fondamentale che gli europei continuino sulla via che è stata tracciata e che consiste nel provare a regolare il problema della Grecia e della crisi dei debiti sovrani". 
CAGLIARI  - Guai a parlare di Europa. L'imperativo è rimanere concentrati sul campionato, dando il giusto peso all'euforia, ma ricordando sempre quelli che sono gli obiettivi iniziali. Ne è convinto Michael Agazzi, estremo difensore rossoblu, protagonista fin qui di un buon inizio di stagione. Nessun volo pindarico, ma piedi ben piantati a terra: soprattutto visti i finali delle ultime stagioni, quando il Cagliari ha 'mollato la presa' a salvezza anticipata. "Differenze rispetto agli anni scorsi? Abbiamo imparato a vivere partita per partita senza guardare troppo avanti. Ogni volta che lo abbiamo fatto siamo stati subito ridimensionati. Perciò se mi chiedete dove può arrivare questa squadra vi rispondo che siamo concentrati sulla gara casalinga con il Siena". "HO TANTO DA LAVORARE, NON SONO BUFFON" - La società rossoblu ha puntato tanto sull'ex portiere della Triestina, che arrivò a Cagliari nel gennaio 2009. Allora il titolare era Marchetti, oggi alla Lazio dopo un anno di feroci polemiche. In tutto questo tempo Agazzi ha mostrato grandi miglioramenti tecnici: nonostante uno stile non sempre impeccabile, il 27enne bergamasco ha più volte tolto le castagne dal fuoco ai suoi, come in occasione della vittoria di Lecce su Cuadrado. "Se in cuor mio non ritenessi di essere migliorato durante questo tempo farei meglio a smettere. Sicuramente ho fatto dei progressi in diverse cose, ma tanti altri devo ancora farne". Va bene la soddisfazione, ma non bisogna cullarsi sugli allori. "Correggere gli errori lavorando tutti i giorni con la stessa intensità è l'obiettivo che mi sono sempre posto. È umano tendere alla perfezione, ma sarei soddisfatto di avvicinarmici. Non tutti possono nascere Buffon, per cui ho ancora molto da lavorare". "IL SEGRETO È L'IMPEGNO IN ALLENAMENTO" - Dopo cinque gare di campionato, il buon lavoro impostato da Ficcadenti sta dando le prime soddisfazioni. Secondo posto in classifica, El Kabir e Astori convocati in Nazionale (il centrale è stato schierato titolare nella partitella tra la Nazionale maggiore e l'Under 20 di Lega Pro, complice lo spostamento a sinistra di Chiellini, ndr) e la consapevolezza per il Cagliari di essere una squadra ostica. Per Agazzi il segreto è la dedizione dei calciatori: "L'altro segreto di questa squadra è l'impegno che mettiamo negli allenamenti. Cito su tutti il nome di Simone Gozzi  -  difensore arrivato in estate dal Modena, ndr  -  che pur non avendo ancora avuto l'occasione di essere impiegato in campionato, anziché demoralizzarsi raddoppia l'impegno in tutte le sedute". Leggi i commenti I commenti dei lettori 
ROMA - Lo avevano promesso e le milizie islamiche di Al Shabaab si sono dimostrati di parola. Un'autobomba è esplosa a ridosso di alcuni edifici del governo provvisorio nel cuore di Mogadiscio. Sono più di 70 i morti e 150 i feriti.  A riferirlo è stato lo staff presidenziale. Avevano detto di volersi ritirare momentaneamente dalla capitale somala, promettendo però un ritorno accompagnato da una punizione esemplare. Nel frattempo, ormai da giorni, L' Alto Commissariato delle Nazioni Unite per i Rifugiati (UNHCR) segnala e lancia allarmi per l'ultima escalation di violenza, anche nel sud della Somalia. I nuovi scontri tra gruppi armati stanno aggravando ulteriormente la già difficile situazione umanitaria. Minacce e spavalderie. "Siamo ancora a Mogadiscio - ha detto il portavoce di Al Shabaab, Ali Mohamud Rage - del resto, in quale altro modo potremmo compiere un attentato nel cuore della citta?. Somali - ha aggiunto - vi avvertiamo: state lontani dagli edifici del governo e dalle caserme dei loro soldati perché ci saranno altre, più potenti, esplosioni". "State lontano dai civili". L'Agenzia esorta tutti i gruppi armati e gli eserciti attivi in Somalia a non operare nelle aree con presenza di civili e a garantire che questi ultimi non siano messi in pericolo. Le prime - non confermate - informazioni ricevute dall'UNHCR parlano di vittime e di molti feriti. La preoccupazione dell'Agenzia riguarda in particolare i combattimenti e il deteriorarsi della situazione intorno alla città di Dobley, al confine con il Kenya. La città è il principale punto di transito per i somali diretti verso i campi per rifugiati dell'area di Dadaab. Un flusso migratorio continuo. L'UNHCR teme soprattutto per il benessere e la sicurezza degli sfollati somali che potrebbero facilmente restare coinvolti nei combattimenti durante la loro fuga attraverso questa regione. Secondo le agenzie partner attive nel monitoraggio degli spostamenti di popolazione all'interno della Somalia, in media circa 65 famiglie ogni giorno effettuano il viaggio da Dobley fino a Liboi - Kenya - in direzione Dadaab. Molti altri invece utilizzano rotte alternative che passano per Diif e Deglema - sul lato somalo - e per Dhadag Bulla in Kenya. Mediamente sono circa 1.000 i somali che ogni giorno continuano ad arrivare nei campi di Dadaab. Che adesso accolgono oltre 456.000 rifugiati. In atto un nuovo esodo. Il numero di persone in fuga da Dobley è ancora da accertare, ma l'UNHCR stima che sia in atto un nuovo esodo significativo. Oltre alla popolazione della città, infatti, Dobley costituisce un rifugio temporaneo per molti sfollati provenienti da altre aree della Somalia meridionale - le regioni di Mogadiscio, Kismayo, Bay e Bakool - e anche per i contadini delle aree limitrofe. Le persone - riferiscono i partner dell'UNHCR attivi sul terreno - hanno quindi cominciato a muoversi verso i vicini distretti di Afmadow, Kismayo, Baydhaba e Bardheere, e anche in Kenya. Sono poi dozzine i nuovi arrivi somali nella città keniana di confine di  Liboi, dove attendono di essere trasportati nei campi per rifugiati di  Dadaab, a circa 80 chilometri di distanza. Ma a causa dell'aggravarsi  della tensione e dell'insicurezza nell'area di frontiera sono ormai  diversi giorni che le agenzie umanitarie non si recano a Liboi. La guerra, gli abusi, la carestia. Combattimenti incessanti, abusi dei diritti umani, siccità e carestia disastrose hanno costretto dall'inizio dell'anno oltre 300.000 somali a lasciare il proprio paese. I due terzi dei quali nei soli ultimi quattro mesi. Molti hanno perso la vita all'interno della Somalia, altri nel tragitto verso un rifugio sicuro o subito dopo aver raggiunto i campi per rifugiati. Indeboliti dalla fame, dall'estenuante viaggio a piedi e dalle malattie. Prima dell'ultima ondata di violenza erano diverse le agenzie umanitarie che prestavano assistenza a Dobley, distribuendo kit di assistenza d'emergenza (Emergency Assistance Packages, EAP) alla popolazione vulnerabile. Per sostenere l'UNHCR. E' possibile donare tramite carta di credito o bonifico bancario chiamando il numero verde 800 298 000 . 
ROMA - Wikipedia in bianco contro le intercettazioni. Come anticipato su Repubblica.it , l'edizione italiana di Wikipedia ha lanciato intorno alle 20 una clamorosa protesta contro le intercettazioni. Una pagina bianca e poi un lungo comunicato per protestare contro il nuovo progetto di legge governativo. FOTO La protesta di Wikipedia "In queste ore Wikipedia in lingua italiana rischia di non poter più continuare a fornire quel servizio che nel corso degli anni ti è stato utile e che adesso, come al solito, stavi cercando. La pagina che volevi leggere esiste ed è solo nascosta, ma c'è il rischio che fra poco si sia costretti a cancellarla davvero". Inizia così il comunicato diffuso sulla homepage del sito, i cui contenuti sono stati resi irraggiungibile agli utenti. Così la protesta sbarca anche sulla più grande e famosa enciclopedia collaborativa del web: i pilastri del progetto Wikipedia, si legge ancora, ovvero "neutralità, libertà e verificabilità dei suoi contenuti — rischiano di essere fortemente compromessi dal comma 29 del cosiddetto Ddl intercettazioni. "In questi anni - scrivono i responsabili del sito - gli utenti (ricordiamo ancora una volta che Wikipedia non ha una redazione) sono sempre stati disponibili a discutere e nel caso a correggere, ove verificato in base a fonti terze, ogni contenuto ritenuto lesivo del buon nome di chicchessia; tutto ciò senza che venissero mai meno le prerogative di neutralità e indipendenza del Progetto. Nei rarissimi casi in cui non è stato possibile trovare una soluzione, l'intera pagina è stata rimossa". Poi la fondazione cita l'articolo 27 della Dichiarazione Universale dei Diritti dell'Uomo: "Ogni individuo ha diritto di prendere parte liberamente alla vita culturale della comunità, di godere delle arti e di partecipare al progresso scientifico e ai suoi benefici. Ogni individuo ha diritto alla protezione degli interessi morali e materiali derivanti da ogni produzione scientifica, letteraria e artistica di cui egli sia autore" E continua: "L'obbligo di pubblicare fra i nostri contenuti le smentite previste dal comma 29, senza poter addirittura entrare nel merito delle stesse e a prescindere da qualsiasi verifica, costituisce per Wikipedia una inaccettabile limitazione della propria libertà e indipendenza: tale limitazione snatura i principi alla base dell'Enciclopedia libera e ne paralizza la modalità orizzontale di accesso e contributo, ponendo di fatto fine alla sua esistenza come l'abbiamo conosciuta fino a oggi". Nessuna richiesta di impunità naturalmente: "Sia ben chiaro: nessuno di noi vuole mettere in discussione le tutele  poste a salvaguardia della reputazione, dell'onore e dell'immagine di  ognuno. Si ricorda, tuttavia, che ogni cittadino italiano è già tutelato  in tal senso dall'articolo 595 del codice penale, che punisce il reato  di diffamazione". Poi la conclusione: "Con questo comunicato, vogliamo mettere in guardia i lettori dai rischi che discendono dal lasciare all'arbitrio dei singoli la tutela della propria immagine e del proprio decoro invadendo la sfera di legittimi interessi altrui. In tali condizioni, gli utenti della Rete sarebbero indotti a smettere di occuparsi di determinati argomenti o personaggi, anche solo per "non avere problemi". Vogliamo poter continuare a mantenere un'enciclopedia libera e aperta a tutti. La nostra voce è anche la tua voce: Wikipedia è già neutrale, perché neutralizzarla?". Valigia blu, da parte sua, rilancia il comunicato di Wikipedia in inglese e crea l'hashtag su  twitter #freespeechitaly. Leggi i commenti I commenti dei lettori 
Giuseppe Pasini, l'imprenditore brianzolo perno dell'inchiesta sull'area ex Falck di Sesto San Giovanni, conferma. E rilancia. Sfiora i 3 milioni di euro, circa 600 mila in più di quelli finora ipotizzati, la cifra che il grande accusatore avrebbe pagato per consulenze ritenute inesistenti al fine di creare una 'provvista' di denaro alle società dei due consulenti esterni del Ccc di Bologna indagati, Francesco Agnello  Giampaolo Salani. A fare i conti precisi è stato lo stesso Pasini, interrogato per oltre tre ore dal pm di Monza Walter Mapelli, titolare con la collega Franca Macchia del fasciolo sul "sistema Sesto". Pasini ha ribadito al pm e alla Gdf che le cooperative  rosse gli "furono imposte" per i progetti di riqualificazione dei terreni su cui sorgevano le acciaierie e di cui è stato il proprietario fino al 2005. Come hanno riferito i suoi difensori, il professor Carlo Paliero e l'avvocato Filippo De Sanna, Pasini, ha precisato nel dettaglio i suoi rapporti con il Consorzio delle coop guidato da Omer degli Esposti, "che gli fu imposto per la riqualificazione dell'area Falck" dall'amministrazione comunale guidata dall'allora sindaco Filippo Penati. 
MONTEVIDEO - Rischia di nascere un piccolo contenzioso tra il Napoli e Cavani. Il club partenopeo, infatti, non vorrebbe che il proprio attaccante giocasse con l'Uruguay le partite contro Bolivia e Paraguay, valide per le qualificazioni ai Mondiali del 2014. Dopo aver saltato la sfida con l'Inter, il "Matador", però, sembra aver recuperato dalla distorsione alla caviglia e si candida per una maglia da titolare. "Io voglio giocare - dice l'attaccante dal ritiro della "Celeste" - e sono molto ottimista per la gara con la Bolivia. Ho recuperato velocemente, speravo di giocare già sabato contro l'Inter, ma nel provino decisivo ho avvertito un po' di dolore e ho dovuto rinunciare. Ma da qui a venerdì c'è tempo per migliorare ancora". L'URUGUAY MERITA DI ANDARE AI MONDIALI - Cavani guarda avanti e sottolinea che l'obiettivo dell'Uruguay in queste eliminatorie "è quello di qualificarsi direttamente ai Mondiali del Brasile. Abbiamo dimostrato il nostro valore in questi anni ottenendo risultati molto importanti e adesso tutto il mondo sa cosa possiamo fare. Il gruppo è molto unito e me ne sono reso conto anche nell'ultima Coppa America che abbiamo vinto. Ho seguito molte partite dalla panchina e ho visto che siamo una squadra di uomini veri non solo in campo, ma anche fuori". "LOTTEREMO PER LO SCUDETTO" - Nelle parole di Cavani c'è spazio pure per il Napoli che vola anche grazie ai suoi gol. "Segnare è sempre molto importante per un giocatore, i napoletani mi dimostrano ogni giorno il loro affetto e io non posso chiedere di più". Il sogno del popolo azzurro è lo scudetto e Cavani non fa nulla per tenere a bada l'entusiasmo di un'intera città. "Lottare per lo scudetto è uno dei miei sogni - ammette il Matador -, anche se in questo momento, qui in ritiro, penso solo alla Nazionale e alla qualificazione ai prossimi Mondiali". Leggi i commenti I commenti dei lettori 
CESENA - Un solo punto in cinque giornate, tecnico e giocatori sulla graticola: è pesante l'aria che si respira a Cesena, dopo un calciomercato che aveva consentito al tifo romagnolo di sperare in un campionato più sereno. Il pareggio di domenica scorsa, contro il Chievo, ha infuocato ancor di più gli animi di una tifoseria che chiedeva la prima vittoria ma Marco Giampaolo è ottimista e si rimette subito al lavoro: "Non è dura ripartire, ma bisogna farlo bene  -  avverte il tecnico dei bianconeri - dobbiamo lavorare e restare concentrati e io avrei preferito che non vi fosse la sosta". "BUONA LA PROVA COL CHIEVO" - "Vi avevo detto che avremmo fatto una buona prestazione contro il Chievo perché avevo visto come avevano lavorato in settimana  -  ammette Giampaolo  -  dobbiamo rimetterci al lavoro con la consapevolezza che abbiamo fatto una buona gara, l'unica nota stonata è stato il risultato. Nel primo tempo abbiamo saputo trovare i giusti equilibri, abbiamo giocato con un centrocampo molto qualitativo con Candreva, Colucci e Guana, in avanti Ghezzal avrà sbagliato molto, ma ha garantito i rientri in difesa contro una squadra che fisicamente era molto prestante  Siamo cresciuti nel secondo tempo, il Chievo ci ha aspettato. Bogdani ci ha dato un grande contributo in avanti". "FISCHI? TIRO AL BERSAGLIO E' INUTILE" - È lecito attendersi, alla ripresa del campionato, qualche modifica in una squadra che finora ha deluso, a partire dall'inserimento di Bogdani nell'undici titolare: "Se dobbiamo provare qualcosa di diverso posso dire che ci stiamo pensando - ammette il tecnico dei romagnoli - Bogdani ha aiutato Mutu in avanti, poi dovremo trovare il modo di aiutare Mutu a metà campo e Parolo per fare questo è un giocatore determinante. I fischi a Ghezzal? L'hanno innervosito, per questo l'ho sostituito, non perché mi sia lasciato condizionare. Il tiro al bersaglio sui giocatori non ci porta da nessuna parte". "PAROLO PRONTO AL RIENTRO" - Continuando a parlare di singoli, Giampaolo si sofferma su Rodriguez, titolare contro Milan e Chievo, prima di parlare della situazione degli infortunati: "Non ho schierato Rodriguez prima perché non lo ritenevo pronto - argomenta l'allenatore bianconero - i giocatori che ho in rosa sono tutti buoni per il raggiungimento del nostro obiettivo, quello della salvezza. Gli infortunati? Parolo ha fatto un lavoro differenziato e domani dovrebbe tornare in gruppo; Comotto farà gli esami domani, tutti gli altri li recupereremo durante la settimana". Leggi i commenti I commenti dei lettori 
