TORINO - Con un gol dell'ex, Bianchi, a 2' dalla fine, il Toro evita una pericolosa sconfitta all'Olimpico nello scontro diretto con la Reggina e conserva il fondamentale 5° posto in classifica. Un pari giusto, voluto fortemente dai granata, costretti per quasi un'ora a rincorrere dopo essere stati gelati da una prodezza in avvio del giovane Danti. La Reggina fallisce, così, l'agognato ritorno alla vittoria dopo 7 giornate ma si può consolare pensando di aver comunque conservato la 6/a piazza dall'assalto delle immediate inseguitrici. TORO, GOL MANGIATO... - Il Toro parte forte, si va vedere subito con due colpi testa di Bianchi dalle parte di Puggioni poi va vicinissimo al bersaglio tra il 20' e il 21' prima con un sinistro di Gasbarroni respinto sulla linea da Cosenza a portiere battuto e poi con un colpo di testa ravvicinato di Pagano, alzato in angolo da Puggioni. ... GOL SUBITO DA DANTI - Il gol è nell'aria ma, a sorpresa, avviene nella porta opposta. Lo segna, infatti, Danti che, alla prima azione della Reggina, sfrutta al meglio un perfetto cross dalla sinistra di Rizzato infilando il pallone col tacco a fil di palo. PAGANO FALLISCE IL PARI - Il Toro reagisce con rabbia ma, prima della fine del tempo, non va oltre una punizione da fuori di Bianchi sventata da Puggioni e ad un colpo testa debole da due passi di Pagano, lasciato colpevolmente solo in area dai difensori ospiti. BIANCHI SCIUPA TUTTO - Nella ripresa i granata hanno un'occasione d'oro al 60' quando Cosenza sbaglia un retropassaggio e lancia solo verso la porta Bianchi. Ma l'ex attaccante amaranto sciupa tutto mandando malamente alto a tu per tu col portiere. Bianchi ci riprova 4' dopo ma non è fortunato: un suo colpo di testa si perde di poco a lato. .. MA POI SI RISCATTA - Lerda tenta il tutto per tutto inserendo Iunco per Gasbarroni ma la mossa non cambia il copione. Gli attacchi dei granata restano farraginosi e la squadra non va oltre un paio di tiri imprecisi da fuori di Sgrigna ed Antenucci. Quando tutto sembra ormai perduto ecco, però, che, all'88', arriva il guizzo del solito Bianchi (16° gol stagionale) che si riscatta alla grande per gli errori commessi in precedenza insaccando di testa da due passi su cross dalla destra di Sgrigna. TORINO-REGGINA 1-1 (0-1) Torino (4-4-2): Rubinho 6.5; D'Ambrosio 5 (31' st Cavanda 6.5), Di Cesare 6, Pratali 6, Zavagno 6; Pagano 5.5 (14' st Sgrigna 6), De Vezze 6, De Feudis 6, Gasbarroni 6 (14' st Iunco 6); Bianchi 6.5, Antenucci 5.5. In panchina: Bassi, Budel, Garofalo, Gabionetta. Allenatore: Lerda 6. Reggina (4-4-2): Puggioni 7; Adejo 6.5, Costa 6, Cosenza 5, Acerbi 6; Colombo 6, Montiel 6.5 (1' st De Rose 6), Viola N. 6.5 (45' st Bernardi), Rizzato 6; Campagnacci 6, Danti 6.5 (16' st Castiglia 6). In panchina: Kovacsik, Giosa, Sarno, Viola P. Allenatore: Atzori 6. Arbitro: Ciampi di Roma 6.5. Reti: 22' pt Danti, 43' st Bianchi. Note: Serata tiepida, terreno in ottime condizioni. Spettatori: 20.000 circa. Angoli: 8-3 per il Torino. Ammoniti: De Vezze, Campagnacci, Montiel, Pratali, Cosenza, Acerbi. Recupero: 1', 4'. Leggi i commenti I commenti dei lettori 

L’illusione di mettere in caldo i play off con sei giornate d’anticipo è restata un’utopia. Ma questo è un pareggio che vale perché conquistato da un Toro che vale, finalmente. Non ci possono essere rimpianti, la Reggina ha giocato la partita perfetta e ha rischiato di vincerla fino a un amen dalla fine e al sedicesimo gol di Bianchi. Non avrebbe meritato di perderla, per quanto i granata abbiamo cercato di vincerla fino all’ultimo dei 240 secondi di recupero: è questo spirito, è questa capacità di reazione, è questa fiducia nelle risorse del proprio che gioco che mettono ottimismo, anche dopo un risultato un po’ così. Verranno partite più fortunate, in cui i talenti non si perderanno per strada come è successo ieri: alla lunga, il Toro ha imposto la forza del gioco, più che quella dei suoi teorici campioni. E questo conta, pesa. È stata una partita tatticamente splendida che, se non fosse stata di serie B (con tutti i limiti del caso, quindi), sarebbe stata meravigliosa in tutto. Atzori ha dimostrato di essere molto bravo ridisegnando la sua giovanissima Reggina con una specie di 3-6-1 (o, a seconda delle fasi di gioco, 3-3-3-1 o 5-4-1) che ha costretto il Toro a una partita forse inattesa e senz’altro complicata perché, in quell’ingolfamento di spazi e con dieci giocatori dietro la linea della palla, era quasi impossibile sfruttare l’uno contro uno, ovvero la migliore risorsa granata, visto che il raddoppio sul dribblatore era sistematico e la neutralizzazione conseguente. Servivano, allora, ritmi molto alti (e quelli non sono mai mancati) abbinati però a una precisione nell’impostazione che invece si è sovente slabbrata, un po’ per le caratteristiche di De Feudis e Devezze, più mediani che registi, e molto per via della luna storta di Antenucci, che ha provocato l’aborto di molte azioni. La Reggina, costretta a giocare a palla radente dall’assenza di Bonazzoli, ha interpretato il compito in maniera esemplare ed esemplare è stato il gol del vantaggio, scandito da un taglio di Colombo, da un perfetto cross di Rizzato e infine dal geniale colpo di tacco di Danti, davvero imprevedibile per la difesa. Fin lì, il Toro aveva attaccato nel modo giusto, creato due buone occasioni (Gasbarroni e Pagano intorno al 20’) e alimentato speranze, ma la squadra di Lerda s’è poi fatta raggelare dallo svantaggio: ha mantenuto i ritmi, ma aumentato l’imprecisione. Dallo 0-1 all’intervallo c’è stata soltanto una gran punizione di Bianchi, respinta da Puggioni. Nella ripresa la Reggina ha cominciato a sbagliare, nonostante Atzori avesse sostituito il più impreciso dei suoi centrocampisti, Montiel, che in teoria avrebbe dovuto essere anche il più tecnico. Però il Toro non è riuscito a sfruttare l’errore più grave (di Cosenza, per il resto impeccabile) perché Bianchi se divorato un gol a tu per tu con Puggioni. Lerda aveva appena cambiato gli esterni inserendo Sgrigna e Iunco e passando di fatto al 4-2-4: la pressione granata è stata assillante, ma la difesa della Reggina strenua e soprattutto estremamente lucida. I miglioramenti (lievi, però) di Antenucci hanno rinvigorito l’attacco, sono arrivate occasioni per Bianchi, Sgrigna e Antenucci, ma in definitiva il Toro ha faticato a imporre il peso delle sue individualità, perdendo nel tempo smalto e fiducia ma non la voglia di provarci e riprovarci fino al 43’, quando Bianchi è andato a incornare l’ennesimo cross di Sgrigna. Il pubblico aveva dimostrato di gradire comunque: in altri tempi avrebbe vomitato fischi, ieri ha trascinato e s’è lasciato trascinare. Qualcosa è cambiato, sul serio. 
Serata di gala al Tennis Club Napoli, dove il presidente del Napoli Aurelio De Laurentiis ha ricevuto il Premio Napoli 2011 davanti a una platea di eccezione. In prima fila c'era tra gli altri il candidato a sindaco del Pdl, Gianni Lettieri. E qui il patron del Napoli ha giocato un inatteso contropiede rivelando davanti al pubblico presente: "Mi hanno proposto di scendere in campo al posto tuo - ha detto Aurelio De Laurentiis rivolgendosi all'esponente del centrodesta - ma ho rifiutato, devo pensare al Napoli e al cinema. Complimenti a te che ci metti la faccia". Il patron azzurro, poi, ha rinnovato l'invito alla classe imprenditoriale e politica a "fare squadra, perché qui c'è un terreno fertile e se si remasse tutti dalla stessa parte non saremmo secondi a nessuno. Napoli è una filosofia, siamo internazionali di nascita: smettiamola di far vincere l'invidia e il sospetto". 
