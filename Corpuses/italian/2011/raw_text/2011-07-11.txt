Dal verbo "speculare" (a sua volta da "specchio", nel significato di "intelligenza", "acume") . L'azione di chi analizza con spirito critico, di chi valuta attentamente qualcosa, o qualche situazione. Al termine può essere collegata anche l'idea che tale attività sia contemplativa, astratta, lontana dalla concretezza del buon senso, o estranea al corretto metodo scientifico. Ma in almeno due ambiti la speculazione indica capacità e intenti tutt'altro che astratti. In politica speculazione è infatti il modo con cui una parte politica definisce  l'attenta valutazione del proprio agire da parte degli avversari che, a torto o a ragione, danno di una certa situazione un'interpretazione strumentale, per sfruttarla a proprio vantaggio. Così, ad esempio, Mussolini definì pubblicamente "speculazioni" le reazioni delle opposizioni, le quali dall'omicidio di Matteotti prendevano spunto per chiedere la caduta del governo fascista. Quindi, può essere "speculazione" anche l'accusare gli avversari di speculazione. In economia, poi, speculazione è l'intraprendere  -  con accorta e accurata indagine conoscitiva, per analizzare bene le situazioni e le opportunità  -  un'attività che ha come scopo prevalente il rapido guadagno (con mezzi leciti o illeciti). In quest'ottica, speculatori sono coloro che, eludendo o forzando la legge o corrompendo i pubblici funzionari,  approfittano senza scrupoli di una situazione di bisogno grave e generale per crescere a dismisura i prezzi di merci che essi invece si accaparrano nascostamente (ad esempio, la borsa nera); oppure coloro che grazie anche alla connivenza di pubblici poteri gestiscono in proprio, a condizioni di favore e con smisurati profitti, attività strategiche per la collettività (ad esempio, la speculazione edilizia). Una forma specifica di speculazione è quella finanziaria, che si esercita nei mercati  internazionali  quando grossi investitori professionali sfruttano abilmente la legge della domanda e dell'offerta per acquistare beni immateriali (azioni, obbligazioni, certificati di debiti sovrani, divise)  per rivenderli in seguito a  prezzo più elevato, oppure li vendono per riacquistarli poi a prezzo più basso o per liberarsene per sempre. Questo comportamento spregiudicato si fonda su valutazioni realistiche delle circostanze e delle situazioni (a opera di istituti di analisi, che acquistano sempre più influenza economica, e di riflesso anche politica); la strategia del rialzo indica che lo speculatore scommette sulle potenzialità positive del bene che acquista, mentre quella al ribasso implica invece sfiducia nelle prospettive future. Una sfiducia che può essere tanto radicale da mettere in difficoltà perfino Stati sovrani, che si vedono costretti a emettere titoli del debito pubblico a rendimenti sempre maggiori, e quindi sempre più gravosi, per renderli appetibili alle piazze finanziarie. Col rischio  -  nell'impossibilità per uno Stato di isolarsi e di immunizzarsi rispetto alla finanza globale  -  dell'insolvenza e della bancarotta; cioè di perdere la sovranità politica per motivi economici e finanziari. Dietro azioni e manovre speculative,  finalizzate solo al rapido guadagno, c'è non solo l'avidità di singoli soggetti, individuali o collettivi, ma ci sono anche oggettive situazioni di debolezza e di squilibrio economico, che gli speculatori enfatizzano e sfruttano per sé, ma che non creano dal nulla, se non episodicamente e superficialmente.  La speculazione, quindi, non potrebbe scatenarsi se non ci fossero, a monte, responsabilità strutturali  -  politiche, economiche, amministrative  - ; intervenire su queste è il modo più sicuro  -  più ancora che vietare ai mercati certe pratiche specifiche  -   per difendere gli interessi generali  delle economie nazionali (o sovranazionali) dalle mire particolari degli speculatori. 
ROMA - Alfonso Podlech - il "piccolo Pinochet" chiuso da tre anni nel carcere di Rebibbia per l'omicidio dell'italiano Omar Venturelli - è stato assolto e rimesso in libertà oggi pomeriggio dalla prima corte di Assise di Roma. Assolto dal reato di strage. Assolto dal reato di omicidio, per insufficienza di prove. Assolto, per prescrizione dei termini, per il sequestro, i maltrattamenti e le torture subite da Venturelli, insegnante di pedagogia all'università cattolica di Temuco che difendeva la causa degli indios. In lacrime Fresia Cea e Maria Paz, moglie e figlia della vittima, sfinite dopo aver atteso per cinque ore il verdetto della corte presieduta da Anna Argento. A confortarle don Tonio dall'Olio, direttore di Libera International. Davanti ai loro occhi Podlech è uscito dall'aula da uomo libero. Si presume che lasci l'Italia oggi stesso. LA SENTENZA (pdf) Lo scorso anno la moglie di Venturelli, insieme alla nipote di Salvador Allende, Maria Ines Bussi, era andata in piazza San Pietro, tra i fedeli della domenica, con attaccati al petto dei volantini "affinché il santo Padre potesse vedere la nostra preoccupazione e la nostra sofferenza". Ma erano state fermate per "manifestazione non autorizzata" e portate presso il commissariato di piazza Cavour, dove erano rimaste per circa tre ore.  Chiedevano giustizia. In quell'occasione, la nipote di Allende commentò profeticamente: "Se a novembre la destra in Cile vincerà le elezioni chiederanno l'estradizione e Podlech sarà salvo per sempre. E' ricchissimo, sta cercando di fare di tutto per salvarsi. Gli italiani devono sapere di avere a Rebibbia un piccolo Pinochet che ha ucciso un italiano". L'inchiesta è quella sul "Piano Condor": 140 esponenti dei governi e dei servizi di sicurezza di Argentina, Bolivia, Brasile, Cile, Paraguay, Perù e Uruguay, in carica tra gli anni '70 e '80, accusati a vario titolo della morte di decine di cittadini di origine italiana. Podlech, subito dopo il golpe, fu nominato da Pinochet capo della Procura militare a Temuco. Era lui che interrogava i prigionieri politici incarcerati. Un mese dopo la sua nomina, nell'ottobre del '73, Venturelli entrò nel carcere di Temuco per non uscirne mai più. Le radio, nei giorni successivi al golpe dell'11 settembre, avevano annunciato i nomi delle persone che erano tenute a consegnarsi alle autorità militari. E suo padre, sicuro che la situazione di suo figlio si sarebbe chiarita, l'aveva accompagnato in caserma obbedendo alle richieste dei militari. Da sacerdote, aveva già pagato con la sospensione a divinis la sua partecipazione all'occupazione delle terre da parte degli indios Mapuche. Da laico, insegnava pedagogia all'università cattolica di Temuco. Purtroppo Omar non uscì mai più dal carcere di Temuco. Decine e decine di  testimoni sono venuti a Roma dal Cile, dal Canada, dalla Francia, dalla Spagna, dall'Olanda, dalla Germania per raccontare l'accaduto. In aula, dinanzi al pubblico ministero Giancarlo Capaldo, hanno riconosciuto Podlech responsabile delle torture e della prigionia subite, spiegando il ruolo che aveva avuto nell'apparato repressivo cileno. Accusato della scomparsa di decine di persone nel carcere della polizia militare cilena, Podlech fu dunque arrestato dal giudice spagnolo Balthazar Garzon all'aeroporto di Madrid il 26 luglio 2008, mentre stava andando a prendere un volo per Praga. Poco dopo fu estradato in Italia, incarcerato a Rebibbia e rinviato a giudizio. Il procuratore aggiunto Giancarlo Capaldo aveva chiesto ai giudici della Corte d'assise che a Podlech - definito "personaggio inquietante che in concorso con altri ha causato la morte di centinaia di persone, senza mai mostrare, nei due anni del processo, alcun segno di  ravvedimento" - non venissero riconosciute le attenuanti, malgrado i 76 anni di età. Prima che i giudici entrassero in camera di consiglio, l'ex capo della Procura militare di Temuco ha detto alla Corte: "Ho chiesto allo Spirito Santo che v'illumini per una sentenza che mi liberi da ogni responsabilità così come è successo in Cile. Desidero vivere i pochi anni che mi rimangono nel mio Paese e in pace". Oggi l'ultimo atto: assolto in Italia, come in Cile, dopo mesi di vari scambi di visite tra i due Paesi. 
LA REGIONE approfitta dell'anno nero delle casse pubbliche e sblocca 250 milioni di pagamenti tra enti locali e verso i privati. Se da un lato le casse di piazza Castello sono vuote da fare l'eco, tanti Comuni e Province avrebbero risorse per investimenti e per saldare debiti, ma non possono spendere. A bloccare la loro iniziativa i vincoli imposti dal patto di stabilità. Per "arginarli" oggi approda in Giunta quella che ha tutte le caratteristiche di un'operazione finanziaria. La misura sulla carta vale 250 milioni. Una sorta di "regionalizzazione del patto" che spalma su tutti gli enti piemontesi gli obiettivi di stabilità e di finanza pubblica richiesti. Alla fine i conti dovranno tornare, ma il procedimento è semplice. La Regione rinuncia a una quota di investimenti, che tanto non sarebbe in grado di sostenere perché ha i conti in profondo rosso, e libera, per una cifra corrispondente, spazi di spesa a 123 comuni piemontesi e a tutte le otto province. Un'operazione che piazza Castello mette in pratica già da tre anni, ma che nella versione del 2011 vale quasi quattro volte i 65 milioni dell'anno scorso, a riprova che le casse regionali sono davvero in sofferenza. "Non è detto che il prossimo anno la Regione abbia a disposizione margini così alti da cedere agli enti locali  -  spiega l'assessore al Bilancio di piazza Castello Giovanna Quaglia  -  Intanto però puliamo da debiti e crediti i bilanci degli enti locali e diamo una boccata d'ossigeno a chi deve avviare investimenti e sbloccare pagamenti. Con il federalismo fiscale  -  si augura l'assessore al Bilancio  -  la situazione dei bilanci pubblici dovrebbe migliorare già dal prossimo anno". Metà della cifra, 125 milioni, è "a disposizione" di 123 Comuni, ripartiti in base a un criterio di premialità per chi ha tenuto i conti in ordini e rispettato i vincoli. Si tratta di quasi tutta la galassia dei Municipi piemontesi, fatta eccezione per il Comune di Torino che non ne ha fatto richiesta. L'altra metà andrà a favore delle otto province, che dovranno però destinare una parte della loro quota per sbloccare pagamenti a favore di Comuni, che aspettano fondi quasi ovunque sono in lista d'attesa da anni. A settembre i primi riscontri. A far la parte del leone è la Provincia di Torino, a cui vanno 63 milioni. Serviranno a pagare aziende e imprese che hanno lavorato per Palazzo Cisterna in questi anni, accogliendo così la richiesta più volte avanzata dal presidente Antonio Saitta. Viabilità, realizzazione di nuove scuole e manutenzione di quelle esistenti sono i principali capitoli di spesa. Seguono le Province di Cuneo (16 milioni) e Alessandria (12 milioni). 
ROMA -  La manovra "produce una parte significativa degli effetti finanziari" necessari per centrare gli obiettivi programmatici. Ma per il 2013 e 2014 "non colma la distanza rispetto ai target indicati nel Def". E' quanto rilevano i tecnici del servizio Bilancio di palazzo Madama  nel dossier sulla manovra. Nel biennio 2011-2012 l'entità limitata della manovra netta, spiegano i tecnici, implicherebbe un saldo sostanzialmente stabile allineato ai valori tendenziali (in termini di PIL, -3,9 nel 2011 e -2,7 nel 2012), mentre nel 2013 e 2014 gli effetti del decreto legge farebbero registrare un netto miglioramento del saldo primario e dell'indebitamento netto. Quest'ultimo scenderebbe al -1,6 nel 2013 e si posizionerebbe a -1,2 per cento nel 2014. Il saldo primario migliorerebbe progressivamente fino a raggiungere nel 2014 il 4,4 per cento. Quindi un'ulteriore precisazione: "il ministero dell'Economia e delle Finanze indica che l'azione di contenimento derivante dal decreto legge in esame verrà integrata dal disegno di legge delega, da cui deriveranno 2,2 miliardi nel 2013 e 14,7 miliardi nel 2014". Solo quest'ultima parte potrà colmare realmente il deficit e portare al pareggio i conti dello Stato entro il 2014. L'aumento dell'imposta di bollo sui conti titoli potrebbe provocare la "contrazione del numero e dell'entità dei conti titoli detenuti dagli investitori". E' quanto rilevano i tecnici del servizio Bilancio di palazzo Madama, in merito alla misura che prevede l'incremento della tariffa dell'imposta di bollo, per le comunicazioni relative ai depositi di titoli inviati dagli intermediari finanziari. Quantificata in termini di competenza la norma dovrebbe portare un incremento di gettito, per gli anni 2011 e 2012 pari a 892 mln di euro e a decorrere dall'anno 2013 un incremento di gettito di circa 2.400 mln di euro. La relazione tecnica, per quanto riguarda i numeri relativi alla misura speigano i tecnici, "non risulta verificabile". Sono quindi "necessari chiarimenti da parte del governo". Inoltre, secondo i tecnici, "va valutata la possibile contrazione del numero e dell'entità dei conti titoli detenuti dagli investitori per effetto dell'aumento della misura dell'imposta di bollo in questione; va infatti valutato un effetto di sostituzione che potrebbe dirigere una le stime a suo tempo fatte in termini di recupero di imposte dirette e indirette". 
Il Giusto è Aldo Moro, sottolinea Nando dalla Chiesa; e Moro è la figura che lega la donna con i capelli grigi e ricci, e l'uomo con la camicia azzurra che le siede accanto, nel cortile di Tursi. Lei è Agnese Moro, figlia dello statista che l'uomo, Franco Bonisoli, allora membro della direzione strategica delle BR, ha rapito in via Fani dopo aver sterminato la sua scorta. LE IMMAGINI E' la prima volta che i due, che si sono già incontrati più volte privatamente, si confrontano davanti al pubblico, in una serata dal titolo "Cercando la giustizia più in là" inserita nella Settimana Internazionale dei Diritti curata da Nando dalla Chiesa per il Comune di Genova e dedicata ai "Giusti". "Mi ha colpito il dolore che c'è dentro di lui", dice la Moro, che ricorda la grande tragedia italiana e "la necessità di capire l'umanità che c'è dietro quelli che si pensavano mostri. Perché la condanna - aggiunge Agnese Moro - non restituisce giustizia. Il dialogo, invece, sì, seppur alla fine di lunghi percorsi personali". Si commuove visibilmente Bonisoli - e la Moro gli prende la mano - mentre esprime la fortissima responsabilità che si sente addosso nel trovarsi a Genova, città nella quale non ha commesso delitti, ma in cui l'organizzazione terroristica di cui fu tra i capi, firmò tra gli altri l'omicidio Coco, quello di Guido Rossa "e anche di Esposito e tanti altri" aggiungerà più tardi, a margine, Tra i il pubblico, altri protagonisti di quegli anni, sulle due sponde di quella che fu una vera "guerra" di dolore: Enrico Fenzi, a  sua volta ex brigatista, e Manlio Milani, presidente dell'associazione delle vittime di piazza della Loggia a Brescia, insieme ai criminologi e alle persone che si occupano di quel progetto di "giustizia riparativa" a cui Bonisoli partecipa. Ma quegli anni, seppure tanto lontani come ricorda Dalla Chiesa, sono ancora brucianti, le ferite sono troppe: anche se un percorso, delicato e faticoso, va intrapreso per "liberare" un paese da un'ossessione delle troppe cose mai dette, mai chiarite. E così, Agnese Moro, mentre ricorda la necessità di "rimettere tutto al suo posto, affrontare le cose e superarle", non manca di sottolineare ancora la rabbia, il dolore che esistono nei confronti "di quei partiti, il governo, ma anche i giornali e i salotti degli intellettuali che in nome di una presunta fermezza, rimasero a guardare un uomo , mio padre, che moriva; dicendone cose terribili, tra di loro". Poi Bonisoli racconta del distacco dalla lotta armata e del dialogo durante gli anni in carcere, con crisi molto dure; e la consapevolezza però che, al di là della scelta "sbagliatissima", come Bonisoli sottolinea, sui metodi della lotta armata, restano validi i valori che hanno ispirato l'intenzione di cambiare il mondo. "Ora resta la consapevolezza che di fronte ai familiari delle vittime ci vogliono forme di dialogo per alleviare il loro dolore - aggiunge - Noi ci sentivamo, anche se nel modo sbagliato, missionari che impegnavano completamente loro stessi: avremmo dovuto farli davvero i missionari, come i sacerdoti che sono andati nel Mato Grosso. Purtroppo pensavamo di risolvere, affermare il bene attraverso la violenza. Questo ci ha portato a debiti infiniti da pagare". E Agnese: "Io vorrei dare al disponibilità di essere insieme a chi ha perso qualcuno, ma anche a chi ha fatto un percorso per capire il dolore che ha cerato: si può rigenerare qualcosa anche dalle cose più brutte. Con tanta disponibilità e affetto". E Bonisoli conclude parlando della figlia, della sua vita di oggi: "Ogni giorno si possono creare rivoluzioni: e questa è la nostra rivoluzione". 
BRUXELLES - I ministri dell'area euro "sono pronti ad adottare ulteriori misure contro il contagio". A partire da un rafforzamento del Fondo salva-Stati, e coinvolgendo eventualmente i creditori privati. Dopo oltre nove ore di riunione, il consiglio dei ministri delle Finanze dell'euro non va oltre questo proposito. Niente misure concrete per fermare gli attacchi dei mercati finanziari che hanno preso di mira anche l'Italia, facendo balzare lo 'spread' decennale a nuovi record oltre i 300 punti e affondando la borsa di Milano. Una crisi, quella delle finanze italiane che secondo la direttrice dell'Fmi è "determinata solo dai mercati". L'Eurogruppo convocato ieri ha delineato comunque una possibile strada da seguire per prepararsi al peggio: i ministri sono pronti ad "aumentare la flessibilità e la capacità del fondo Efsf - si legge in una nota - e allungare le scadenze dei prestiti e abbassare i tassi". Anche attraverso un accordo sul collaterale. O dando allo 'European Financial Stability Facility', che finora può solo concedere prestiti bilaterali ai Paesi in difficoltà come fatto con Grecia, Portogallo e Irlanda, la capacità di comprare titoli di Stato sui mercati. Il nuovo piano per la Grecia "ci sarà, questo è sicuro", garantisce il presidente dell'Eurogruppo Jean-Claude Juncker. I ministri dell'Eurogruppo "hanno discusso i principali parametri di un nuovo programma di aggiustamento pluriennale per la Grecia" e hanno dato il benvenuto alle nuove misure adottate da Atene sul fronte delle privatizzazioni, nonchè il via libera alla quinta tranche del prestito del Fondo monetario internazionale". Nessuna discussione specifica - ha proseguito Juncker - si è invece svolta sull'Italia. Nemmeno in occasione del vertice speciale che in mattinata ha preceduto il consiglio dei ministri europei e a cui hanno partecipato anche il presidente della Ue Herman Van Rompuy, quello della Bce Jean-Claude Trichet e il presidente del Comitato economico e finanziario Ue Vittorio Grilli. Ma è anche per combattere l'instabilità che sta colpendo i titoli italiani che "stiamo rafforzando la nostra capacità di risposta comune", ha detto il commissario Ue agli Affari economici Olli Rehn. Il nuovo salvataggio della Grecia - come ha spiegato Juncker - potrà avvenire facendo pagare una parte del conto anche ai creditori privati. Ma restano irrisolti i nodi principali a partire dal tipo di meccanismo: dopo il probabile tramonto dell'ipotesi di allungare il debito in scadenza, avanzata dai francesi, si parla di un concambio o riacquisto dei titoli sul mercato, quest'ultima "una delle opzioni" come ha spiegato Rehn. 
PARIGI - Dopo una settimana tormentata per le numerose cadute ed i ritiri eccellenti, nel giorno di riposo il Tour de France registra il primo caso di doping. Il russo Alexandr Kolobnev (Katusha), è stato escluso dopo essere risultato positivo ad un controllo. Secondo quanto riporta il sito de L'Equipe, la sostanza incriminata è un diuretico, la Hydrochlorothiazide, rilevato sulle urine nel controllo effettuato lo scorso 6 luglio. L'Uci ha spiegato che il campione è stato analizzato dal laboratorio accreditato dalla Wada di Chatenay-Malabry. Kolobnev, 30 anni, professionista dal 2002, è corridore dal buon palmares. Medaglia d'argento al campionato del mondo su strada nel 2009, più volte campione nazionale russo, ha collezionato parecchi podi nelle classiche: terzo al Giro di Lombardia e 6° all'Amstel nel 2009, secondo alla Liegi-Bastogne-Liegi dello scorso anno. Leggi i commenti I commenti dei lettori 
ROMA - Per avere un'idea dell'imponenza, quindi del successo della manifestazione basti pensare che da quando c'è il colpo di pistola d'avvio a quando l'ultimo partecipante fa scattare il "bip" sul tappetino del cronometraggio Datasport sotto lo striscione del via, passa qualcosa come come 36 minuti e rotti. Un fiume immenso di ciclisti e di facce felici. Perché la Maratona dles Dolomites non è solo e semplicemente un richiamo agonistico; è il richiamo più primordiale ed affascinante che c'è per "l'homo tecnologicus". Il richiamo della natura più bella: le cime delle Dolomiti (divenute da qualche tempo patrimonio dell'umanità Unesco) e del confronto con se stessi, la fatica, i propri limiti. Sentire e sentirsi. Fuori dalle angoscie e dallo stress di tutti i giorni. Qui non si bara. O almeno non si dovrebbe barare, anche perché in questa edizione, assicurano gli zelanti organizzatori, ci sono stati i controlli perfino alle 5 di mattina. A sorpresa. E se alla fine non ha vinto il solito ex professionista nebuloso, ma un avvocatino trevigiano  -  Giuseppe Sorrenti Mazzocchi - che studia da procuratore, neofita della bici e se  -  come dice  -  sono solo tre anni che pedala, forse il segnale dato è quello giusto. Ma poco importa se il veneto ha chiuso il percorso dei 138 durissimi chilometri in poco più di 4he 33 minuti, che è un gran bel pedalare. L'aspetto agonistico non è la cosa più attraente qui nella valle dei Ladini. Quello che importa è che per un giorno le due ruote a pedali sono state padrone delle Dolomiti. In un'atmosfera unica, indescrivibile: l'alba rossa del Sasso Croce, con i raggi del sole che forano il chiarore; il suono ancestrale dei tamburi al via, la musica e poi il silenzio; le strade tutte rigorosamente chiuse al traffico; il fruscio delle ruote, il respiro del vicino che suda e fatica con te. Come te. Qui non c'è spazio per il mondo della diseguaglianza e dei privilegi. "Sei solo con la tua bici, con te stesso e con la montagna che diventa parte di te stesso - dice Michil Costa eccentrico e coltissimo "patron" della manifestazione giunta alla 25° edizione - un'aspirazione all'eternità nella quale chi partecipa realizza un personalissimo sogno". Per dirla con il Poeta: "intender non lo può chi non lo prova". Non è poco. E forse è proprio questa semplicità e questa "onestà" di fondo la molla principale che attira migliaia di appassionati. Anche se qui si fatica. Eccome se si fatica. Anche se si suda e si "smadonna" magari per un rapporto sbagliato alla catena o il poco tempo dedicato alla necessaria preparazione. Come che vada a finire, vinci, ti piazzi o arrivi ultimo: alla fine il primo pensiero è "il prossimo anno voglio riprovarci". Lo potevi leggere sulle facce sorridenti dei ciclisti alla partenza e in quelle un po' meno distese all'arrivo. Sono sensazioni che non si nascondono. E che hanno provato tutti i 8.798 partiti (di cui 735 donne) e ancora più i 6640 arrivati: un record se si tiene conto che si tratta dei "fortunati" che sono riusciti ad ottenere un pettorale fra le 28.000 richieste. Cosa avrà mai di speciale questa manifestazione per essere considerata la "regina" delle gran fondo a cui la Rai dedica addirittura una diretta di ben sei ore? Chi scrive può essere considerato un veterano della Maratona, un precursore avendo partecipato (e raccontato) già alla seconda edizione. Correva l'anno 1988 e il percorso era molto più lungo e duro con il Giau da Cortina in finale di gara e la Marmolada da Malga Ciapela: 210 chilometri e oltre 5.000 metri di dislivello. Al via poche centinaia di appassionati, per lo più stranieri. Ma il fascino dell'impresa e la bellezza dello scenario erano già tutte presenti. La manifestazione non poteva che crescere. Il successo è venuto con la moda degli ultimi anni che ha mosso anche la tv. Adesso la Maratona è divenuta di gran lunga l'attrattiva turistica più forte di queste località. Una "locomotiva" molto più potente della gara di Coppa del Mondo sulla Gran Risa a La Villa. "Per venire da noi  -  spiega Christian Pizzinini, zelante portavoce della manifestazione  -  il viaggio è lungo. Dobbiamo dare il meglio della qualità per invogliare la gente. E cerchiamo di farlo con misura". Un patrimonio di tutti, dunque, da difendere dall'assalto del consumismo di massa e dalla mercificazione pura e semplice. Sarebbe un peccato rovinare questa piccola oasi di felicità ciclistica. E giustamente Michil Costa, il "filosofo" della Maratona, vorrebbe più severità nelle restrizioni al traffico; più difesa del territorio dall'assalto di auto e moto e vetture; più spazio per quella comunione uomo-natura che è di per se vita. Una strada difficile perché contemperare tanti diversi interessi è un'impresa. Ma l'unica percorribile. Leggi i commenti I commenti dei lettori 
