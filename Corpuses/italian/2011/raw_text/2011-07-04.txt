Ormai in conclamata agonia politica, tenuto artificialmente in vita dai "medici" irresponsabili guidati dal leggendario Scilipoti, il governo Berlusconi ha trovato la forza per l'ultimo strappo. Veicolata dalla stangata a orologeria da 47 miliardi congegnata da Tremonti, arriva un'altra legge ad aziendam, costruita a misura delle esigenze questa volta non della persona fisica Berlusconi, ma della persona giuridica Fininvest. Una norma del nuovo processo civile consente al legislatore di sospendere l'esecutività delle sentenze di risarcimento, in primo o in secondo grado, fino alla pronuncia della Cassazione. Una fattispecie giuridica ritagliata alla perfezione per la holding del premier, sulla quale pende proprio questa settimana il verdetto del giudice di secondo grado, a proposito del maxi-risarcimento dovuto alla Cir per la vicenda del Lodo Mondadori. Grazie al codicillo infilato nottetempo nel decreto che dovrebbe risanare i conti pubblici italiani, dunque, la Fininvest sarà legittimata a non versare un euro di indennizzo alla sua controparte, qualunque sia la somma che i giudici di Milano riterranno opportuna a titolo di risarcimento, per le sentenze a suo tempo comprate dal Cavaliere e dai suoi uomini durante la cosiddetta Guerra di Segrate. In primo grado questa somma era stata quantificata in 750 milioni di euro. In appello potrebbe ridursi, ma non di molto. E dunque potrebbe pesare in modo esiziale sui conti Fininvest, e dunque sul portafoglio della famiglia Berlusconi. Ecco spiegato l'audace colpo dei soliti noti. Un'altra legge ad aziendam, e il gioco è fatto. Ora si capisce anche perché nei giorni scorsi, al momento di presentare il bilancio della holding, i manager Fininvest avevano annunciato di non aver messo in conto nessun accantonamento, a copertura dell'eventuale risarcimento. Evidentemente il braccio armato aziendale sapeva che non ce ne sarebbe stato bisogno, perché il braccio armato politico stava nel frattempo lavorando per difendere, come sempre, i nobili interessi del premier. Siamo al consueto, vergognoso e intollerabile rito di una democrazia sotto sequestro e sotto ricatto, piegata ai bisogni di un singolo e umiliata nei suoi valori collettivi. Con questo blitz di una maggioranza screditata e soggiogata, arriviamo all'ennesima legge ad personam, da quando il Cavaliere fece la sua mitica discesa in campo nel 1994. Questa volta il beneficiario è diverso solo nella forma, l'azienda. Ma nella sostanza, è ancora lui, il presidente del Consiglio, che usa la sua funzione per distorcere il codice e abusa della sua posizione per violentare lo Stato di diritto. E quello che è più grave è che non può più farlo fingendo di avere con sè il suo popolo che lo acclama. Gli italiani, persino quelli che lo hanno seguito entusiasti nella folle avventura di questo quasi Ventennio, hanno cominciato a voltargli le spalle. Hanno capito, finalmente, che l'unica "ditta" per la quale il premier ha lavorato e lavora non è l'Italia, ma è la sua. 
Poche parole, molti fatti. E un'uscita di scena degna del suo proverbiale understatement. Enrico Bondi ha salutato dopo otto anni la Parmalat in puro stile se così si può dire bondiano: un sobrio addio ai soci ("lascio un'azienda migliore di quella che ho trovato nel 2003"), una risposta telegrafica ("troppo buoni, mi riempite di lodi che ritengo un po' iperboliche...") ai tanti piccoli azionisti che hanno voluto ringraziarlo pubblicamente per il suo lavoro. Poi il colpo di teatro: formalizzato martedì scorso l'inizio dell'era Lactalis in azienda e passato il testimone al nuovo cda guidato da Franco Tatò, Bondi è uscito nel cortile di Palazzo Soragna, ha dribblato l'Audi 6 aziendale con autista con cui era arrivato per mettersi al volante della sua piccola Panda grigia e sgommare via. Lasciando in omaggio ai taccuini dei giornalisti le solite cinque parole che ripete loro da anni: "Non ho niente da dire". Lo stile è il personaggio. Di troppe parole, in effetti, il 76enne manager aretino non è mai stato. Lui a Collecchio come alla Montedison e alla Lucchini ha sempre preferito lasciar parlare le cifre. Nel dicembre 2003 ha trovato una Parmalat schiacciata da 14 miliardi di debiti, con bilanci più criptici della stele di Rosetta e mezzo cda in carcere. Roba da far impallidire anche chi chiamato da Enrico Cuccia aveva dovuto rimettere ordine nelle macerie lasciate a Foro Bonaparte dal crac dei Ferruzzi. Bondi in quel gelido inverno parmigiano ha fatto un po' di tutto. Si è improvvisato agente pagatore (saldando all'alba in contanti le autobotti dei casari), investigatore (in tre mesi è riuscito con la PriceWaterhouse a decrittare le truffe contabili dei Tanzi), legislatore (passando le notti a mettere a punto quella Legge Marzano varata ad hoc per salvare l'azienda). Risultato: gli stabilimenti Parmalat non hanno mai smesso di funzionare. Latte e yoghurt del gruppo sono arrivati ogni giorno nei negozi e nei supermercati in tutto il mondo, salvando così stalle, allevatori e migliaia di posti di lavoro. Tamponata l'emergenza e separato il bubbone dei debiti dal core business grazie al concordato, Bondi è passato alla fase due. Primo passo, è la specialità della casa, la messa a punto della macchina industriale: tutti i costi superflui sono stati limati dal grande risanatore che per sé si è tenuto uno stipendio, 550mila euro, tra i più bassi a Piazza Affari. Dove c'è "il dottore", come lo chiamano tutti, non si butta via nulla: le cartelline di cuoio verdi con bordo dorato in bella vista nella sala della presidenza a Milano, per dire, sono le stesse fatte fare anni fa da Tanzi. Riciclate lasciando in bella evidenza la prima parola del logo (Parmalat) e cancellando a raschietto la seconda (finanziaria), sparita dopo il crac. La cura dimagrante ha dato i suoi bei risultati. Parmalat oggi è un'azienda in salute che ha distribuito un miliardo di dividendi in quattro anni ai suoi azionisti e ha in cassa 1,4 miliardi di liquidità raccolti grazie alle cause varate dal mastino Bondi contro banche (in genere intoccabili nel Belpaese), ex amministratori e revisori. Una cuccagna impensabile solo otto anni fa che ha finito per premiare almeno in parte anche gli obbligazionisti che avevano comprato i bond prima del crac e temevano di aver mandato in fumo i risparmi di una vita: "Grazie al concordato qualcuno di loro è riuscito a recuperare il 60%", ha calcolato con un pizzico d'orgoglio il regista del salvataggio in assemblea. Lasciare Collecchio dice chi lo conosce bene gli costerà parecchio. E il paradosso è che Bondi, lungo le rive del Taro, è rimasto vittima, dicono i detrattori, di due autogol: "il suo carattere spigoloso", sussurrano in privato alcuni banchieri scottati dalla valanga di cause partite dopo il crac e il suo successo. Il manager toscano, in effetti, una volta sbarcato in Emilia ha giocato forse per la prima volta nella sua vita una partita in proprio. Ha tagliato il cordone ombelicale che per quarant'anni l'aveva legato ai salotti buoni e ha provato, scottato forse dall'epilogo traumatico della partita Montedison, a fare da sé. Dandosi tra l'altro un obiettivo antitetico al capitalismo di relazione del Belpaese fatto di patti di sindacato e scatole cinesi: trasformare Parmalat nella prima publiccompany di Piazza Affari, con un cda chiamato a rispondere solo dei suoi risultati a una platea frazionata di soci e non vincolato dagli interessi di pochi azionisti. Utilizzando come scudo stellare a difesa della società il tesoretto accumulato in cassa, da utilizzare per acquisizioni in grado di fare del gruppo un vero player globale. Naturalmente, oggi lo sappiamo, non è andata così. Bondi ha corteggiato per possibili fusioni Ferrero e Barilla. Ha esaminato oltre cento dossier per possibili acquisizioni. Dicendo sempre di no perché come ama ripetere citando il suo conterraneo Francesco Guicciardini "vale più un ducato in casa che uno speso male". "Una melina eccessiva sostengono i suoi avversari che ha fatto perdere a Collecchio più di un'occasione". Segno che l'uomo aggiungono "ha il passo del risanatore ma non quello di sviluppatore di un'azienda". Certo è che la sua prudenza è stata la sua condanna. La liquidità a Piazza Affari è oro. Per tre anni, grazie alle contestatissime norme dello statuto che impedivano la distribuzione di dividendi straordinari, ha respinto gli assalti dei fondi d'investimento alla cassa di Collecchio. E quando alla fine è partito l'assalto di Lactalis, Bondi orfano della rete di protezione dei salotti buoni si è ritrovato solo. Mediobanca, alleata di mille battaglie nell'altro millennio, è rimasta alla finestra. IntesaSanpaolo, che aveva ancora il dente avvelenato per il no del manager nel 2005 alla fusione con Granarolo, ha provato a dare una mano più per onor di firma (e pressing del governo) che per altro. I fondi esteri che gli avevano rinnovato il mandato in due occasioni, orfani di supercedola, gli hanno voltato le spalle, cedendo ai francesi quel 15,6% del capitale che ha segnato il loro successo nella partita. Al suo fianco è rimasto solo il sottosegretario alla presidenza del consiglio Gianni Letta che memore del miracoloso salvataggio del 2003 dimenticato troppo in fretta a Piazza Affari si è speso in prima persona per salvare il soldato Bondi con un decreto "ad personam" nel milleproroghe destinato a regalargli due mesi in più per trovare una soluzione italiana e "bondiana" alla partita di Collecchio. Non è andata così. E lui ha fatto buon viso a cattiva sorte. "Il padrone è il mercato", ha ripetuto più volte negli ultimi tre anni. E sul mercato i soldi hanno gambe più lunghe delle idee. Lactalis ha messo sul piatto 4,5 miliardi per Parmalat. I soci si sono trovati sul tavolo un'offerta sul 100% del capitale (anche grazie alle resistenze del cda). E il salvatore di Collecchio è uscito così di scena portando via con sé il suo ultimo visionario progetto industriale: la creazione di megafattoriefabbriche a marchio Parmalat in giro per il mondo, partendo dal Sudamerica. Strutture da 10mila capi di bovini in cui si alleva e trasforma il latte in loco, in pochi chilometri quadrati. "Il nostro futuro" ha ripetuto ai suoi collaboratori fidati negli ultimi mesi. Il futuro di Collecchio è però ora nelle mani dei Besnier. Che tanto per far capire le loro intenzioni (e come è cambiato il vento) hanno subito cancellato l'assegnazione di azioni gratuite ai soci e si preparano a utilizzare la cassa messa assieme da Bondi grazie anche ai sacrifici dei risparmiatori italiani per finanziare la loro scalata. Dove andrà ora il manager in Panda? Chiederlo a lui, ça va sans dire, è inutile. Dopo l'addio a Collecchio ha mantenuto l'incarico di commissario straordinario delle 26 società ex Parmalat in amministrazione controllata. Posizione da cui, dice qualcuno, potrebbe persino rendere più dura la vita ai francesi in caso di operazioni spericolare sul suo exgioiellino. Qualche fine settimana lo passerà come sempre tra gli ulivi de "Il matto" (nomen omen), la sua tenuta vicino ad Arezzo. Difficile però - dice chi lo conosce - che si adatti al ruolo di pensionato malgrado i suoi 76 anni. In fondo la scorsa settimana il timone della Parmalat, almeno pro-tempore, è finito nelle mani del 79enne Franco Tatò. Qualcuno ha già provato nelle scorse settimane a riproporgli una poltrona ai vertici della Lucchini. Il suo nome è stato fatto pure per Fincantieri. Lui per ora ha preso tempo, chiudendosi nel suo nuovo ufficio da "commissario" a San Michele Tiorre, pochi chilometri in linea d'aria da Collecchio dove continuerà a gestire le 26 società della Parmalat dei Tanzi rimaste sotto il cappello dell'amministrazione straordinaria. Ma visto lo stato di salute di un bel pezzo dell'industria italiana, difficile che un risanatore come Bondi possa rimanere a lungo nel ruolo di riserva della Repubblica. 
LECCE  - I Semeraro lasciano il Lecce dopo 17 anni. Nell'assemblea dei soci della società salentina, Giovanni, Rico e Pierandrea Semeraro hanno rassegnato le dimissioni. E' stata nominata presidente la dottoressa Isabella Liguori, amministratore delegato Renato Cipollini (ex calciatore ed attuale dirigente sportivo) e l'avvocato Paolo Fedele, in qualità di consigliere del cda. Allo stesso tempo sono stati designati tre professionisti, che comporranno il nuovo cda dell'U. S. Lecce. Ai nuovi arrivati spetterà il compito di 'traghettarè i giallorossi sino a quando non ci sarà un soggetto interessato all'acquisto. Al momento il gruppo Unicredit, a cui l'U. S. Lecce ha dato mandato, sta trattando la cessione della società con acquirenti italiani ed esteri. Giovanni Semeraro, nel corso di una conferenza stampa convocata nel pomeriggio presso la sede societaria, ha presentato il nuovo organigramma: "Il consiglio ha istituito deleghe specifiche nel rispetto della mission affidatagli dal cda, per gestire le complesse tematiche di una società di calcio nell'ambito dei più rigorosi principi dell'autogestione". Il dimissionario 'patron' giallorosso ha poi aggiunto: "Nei prossimi giorni verrà redatto un preciso budget sulla base del quale tutti gli amministratori dovranno attenersi rigidamente". Leggi i commenti I commenti dei lettori 
GIOVEDI' 7 luglio la Bce rialzerà i tassi di un quarto di punto, portandoli all'1,50% e manterrà alta la guardia sulla Grecia, continuando a sostenere che occorre a tutti i costi evitare un default, anche soft, contenendo il coinvolgimento dei privati sugli aiuti. I mercati danno praticamente per scontato il secondo rialzo quest'anno dei tassi d'interesse europei, dopo che il presidente Jean Claude Trichet ha più volte detto che occorre una "forte vigilanza" sulla stabilità dei prezzi, formula che prelude a un aumento del costo del denaro. Difficilmente ci saranno altri messaggi in direzione di ulteriori rialzi a breve, anche perchè la ripresa europea ha rallentato e la crisi greca non aiuta certo la crescita dell'economia. Tuttavia i riflettori resteranno puntati sulla conferenza stampa di Trichet e in particolare sulle parole che userà per definire le incertezze che incombono sull'economia. I mercati saranno anche molto attenti all'uso del termine "accomodante", segnale che di solito la Bce utilizza per lasciar intendere che l'istituto resta orientato verso una politica di stretta monetaria. 
Annunciata da nuvoloni grigi, tuoni e lampi, intorno alle nove di sera, si è scatenato sulla città un violento temporale. Un muro di pioggia è calato dal cielo allagando strade e spegnendo lampioni. I piloti hanno preferito cambiare rotta piuttosto che atterrare su Genova. Soprattutto il ponente è stato vittima della burrasca. Le telefonate al centralino dei vigili del fuoco sono state più di quaranta tra le 21 e le 22. Tutti a chiedere aiuto ai pompieri perché il box si stava allagando o il negozio era in pericolo, o la macchina si era fermata nel sottopasso allagato. Tre aerei sono stati dirottati altrove per evitare ai piloti atterraggi rischiosi sulla pista allagata: l'Alitalia delle 21.20 proveniente da Roma, ha puntato verso Pisa mentre su Malpensa sono atterrati i passeggeri del volo Air France proveniente da Parigi e quelli in viaggio dalla capitale albanese Tirana su un velivolo della Belle Air. A causa del temporale l'illuminazione pubblica si è spenta alla Certosa e a Rivarolo: via Polleri, via Vezzani, via Jori e via Canepari sono piombate nel buio insieme a centinaia di appartamenti. Le strade di Pegli si sono trasformarte in torrenti e le auto si sono fermate sotto un turbine d'acqua e vento. Il violento temporale ha perso intensità solo dopo un'ora proseguendo con una fastidiosa pioggerellina sull'estremo ponente della città. Le previsioni sono però confortanti: in mattinata solo qualche nube e piogge ancora nello Spezzino. Nel pomeriggio il sole ritornerà a splendere ovunque. 
ROMA - Sergio Cragnotti è stato condannato a 9 anni di reclusione per il crac da 1.125 milioni di euro del gruppo agroalimentare Cirio. Quattro anni invece per l'ex presidente delle Generali, Cesare Geronzi. Assolti Giampiero Fiorani, ex amministratore delegato della Banca Popolare di Lodi, e la moglie di Cragnotti, Flora Pizzichemi, per "non aver commesso il fatto". Questa la sentenza di condanna emessa dai giudici della prima sezione penale del tribunale di Roma, presieduta da Giuseppe Mezzofiore, a conclusione del processo. Le richieste dell'accusa erano di 15 anni per Cragnotti e 8 per Geronzi . I giudici hanno riconosciuto la colpevolezza anche del genero dell'ex patron della Lazio, Filippo Fucile, per il quale è stata stabilita una pena di 4 anni e 6 mesi. Per i figli di Cragnotti, altre condanne: 4 anni per Andrea, 3 per Elisabetta e Massimo. La sentenza è stata emessa dopo una lunghissima camera di consiglio. Nessuno degli imputati era presente in aula. Trentacinque gli accusati, a seconda delle posizioni, di bancarotta fraudolenta, preferenziale e distrattiva e truffa. Il tribunale ha deciso l'entità dei risarcimenti alle parti civili: 200 milioni di euro per danni a titolo di provvisionale, che dovranno essere versati dal responsabile civile Unicredit e da tutti gli imputati condannati all'amministrazione straordinaria Cirio. La banca e gli stessi condannati dovranno risarcire anche le spese legali sostenute dalle stesse parti in questo processo. "Resto tranquillo perché continuo a ritenere di avere agito correttamente - ha commentato Cesare Geronzi - nell'ambito delle responsabilità statutarie, esercitando il compito proprio, naturale del banchiere, senza commettere alcun illecito. Diversamente, in casi della specie, la funzione di ogni banchiere resterebbe paralizzata. Per questa ragione e per la fiducia che nutro nella Magistratura - ha aggiunto - confido che in sede di appello come è già accaduto in un'altra circostanza del genere, l'ulteriore, ponderata riflessione consentirà di fare piena chiarezza e di riconoscere l'assoluta non colpevolezza del mio comportamento". L'inchiesta, cominciata nel 2003, si concluse alla metà di maggio del 2005 e ha coinvolto inizialmente 45 persone. Il dissesto ha danneggiato 13mila persone che avevano sottoscritto bond e titoli di credito della Cirio, dichiarata in default nel novembre del 2002 e quindi finita in  amministrazione straordinaria nell'ottobre 2003. L'accusa per Cragnotti era di bancarotta fraudolenta e truffa. Ma  nell'inchiesta sono finiti, a mano a mano e a vario titolo, anche alcuni  grandi nomi, da Cesare Geronzi, a Rainer  Masera, presidente del San Paolo Imi, a Livio Ferruzzi, deceduto nei giorni scorsi. Nel novembre del 2008 il processo ha rischiato lo stop a causa dell'inserimento di un emendamento cosiddetto "salva-manager" nel decreto Alitalia, successivamente ritirato. L'approvazione avrebbe significato lo stop al procedimento su tutti i grandi reati finanziari che non comprendessero un vero e proprio fallimento delle aziende coinvolte. "E' il minimo,hanno fatto morire anche di fame un mare di gente", ha commentato il leader dell'Idv, Antonio Di Pietro. Aggiungendo che "il sano risultato di chi delinque e va in galera è il modo migliore per fare capire che chi delinque la deve smettere". 
Classica VILLA PIGNATELLI Dalle 21 nel giardino di Villa Pignatelli, riviera di Chiaia, per la rassegna "Maggio della Musica", concerto del Wienberlin Ensemble, quintetto di fiati composto dalle prime parti delle Orchestre Filarmoniche di Vienna e Berlino. Sul palco Wolfgang Schulz, primo flauto della Filarmonica di Vienna, Hansj? rgen  Schellenberger, primo oboe dei Berliner fino al 2001, Norbert Täutl, primo clarinetto della Filarmonica di Vienna, Richard Galler, primo fagotto della Filarmonica di Vienna, Stephan Dohr, primo corno dei Berliner. Con i Wienberlin suonerà il maestro Michele Campanella, che è anche direttore artistico. In programma musiche di Mozart, György Sádor Ligeti, Antonín Reicha Quintetto, Francis Poulenc. Ingresso 20 euro, ridotto 15 euro. Info 392 886 0966. PALAZZO REALE Dalle 21, nel Giardino Romantico di Palazzo Reale, l'ensemble di ottoni e percussioni dell'Orchestra del San Carlo diretto da Maurizio Agostini esegue musiche di Dukas, Bizet, Carmichael, Sondheim, Rota, Short, Warren-Dubin, Jobim, Gershwin. Info 081 797 2331. VIETRI SUL MARE Dalle 21, nell'oratorio dell'Arciconfraternita di Vietri sul Mare, per "Amalfi Coast Music & Arts Festival", concerto del duo pianistico formato da Fabio e Gisele Witkowski. Brani di Franz Liszt. Ingresso libero. Teatro FRINGE FESTIVAL Per "E45 Napoli Fringe Festival": dalle 20 alla Galleria Toledo, via Concezione a Montecalvario 34, la compagnia torinese BlucinQue presenta "Studio in dèplacè", una coreografia di Caterina Mochi Sismondi. Info 081 426 991. TEATRO FESTIVAL Per il Napoli Teatro Festival Italia: "Variazioni sul mito. Elena" alle 17.45 al Tunnel Borbonico (via Domenico Morelli 61/a, ingresso pedonale parcheggio Morelli). "La Tana" di Francesco Saponaro alle 19 e alle 20.30 alla Catacomba di San Gennaro. "Otello e Iago, prologo" alle 19.30 alla Lega Navale: navigazione teatrale a vela, attracco ai giardinetti del Molosiglio barca Maria Diletta. "Homunculus, il Nerone di Napoli" all'ex Asilo Filangieri (vico Maffei 4). Dalle 22 il dopofestival al Borgo Marinari. Info 081 426 991. Cinema CERVANTES Dalle 18 all'Instituto Cervantes, via Nazario Sauro 23, per la rassegna di cinema spagnolo "Cine Verano", il film "Habana Blues" di Benito Zambrano. Info 081 195 633 11. THE SPACE Dalle 20.30 allo Space Med , viale Giochi del Mediterraneo 36, per il ciclo "Il tempo degli eroi", il film "La febbre del sabato sera" (1977) di John Badham con John Travolta. Musiche dei Bee Gees. MODERNISSIMO Domani alle 18 al multicinema Modernissimo, via Cisterna dell'Olio 49/59, prima presentazione nazionale di "Genuino clandestino", nuovo docu-film di Insutv sui movimenti di resistenze contadine in Campania e in Italia. Interverrano gli autori e alcuni dei protagonisti. Ingresso libero. Info 081 580 0254. ISCHIA Prosegue l'Ischia Film Festival: dalle apertura della Borsa Internazionale delle Location e del Cineturismo (fino al 7 luglio). Dalle 21.15 il cortometraggio "Biondina" di Laura Bispuri. Dalle 21.30 "Parliamo di Cinema" con Andrea Papini, di cui sarà proiettato il alle 22 il lungometraggio "La misura del confine". Per il programma completo www. ischiafilmfestival. it. Info 081 989 872. SAN SEBASTIANO AL VESUVIO Domani dalle 21.15 al parco Urbano di San Sebastiano al Vesuvio, via Panoramica, per l'arena estiva dell'Arcimovie, il film "Il discorso del re" di Tom Hooper con Colin Firth e Geoffrey Rush. Ingresso 3.50 euro, 1 euro per gli over 65. Info 081 596 7493. Libri FELTRINELLI STORE Dalle 18 al Feltrinelli megastore, via Santa Caterina a Chiaia 23, si discute del saggio "Carta straccia - Economia dei diritti sospesi" (ad est dell'equatore editore), a cura di Antonio Esposito e Luigia Melillo, con la prefazione di Raffaele Cantone. Con i curatori intervengono Giovanni Carbone, Stella Cervasio, Raffaele Del Giudice, Dario Stefano dell'Aquila e Tonia Limatola. Presenta Fabrizio Geremicca. Info 081 240 5411. Appuntamenti MUSEO NITSCH Dalle 18 al museo Hermann Nitsch, vico Lungo Pontecorvo 29/d, violenza, frutta, fiori e redenzione: "Un discorso poetico su Caravaggio e Hermann Nitsch". L'inedito dialogo tra i due grandi maestri. Si prosegue giovedì e venerdì alla Fondazione Alario per Elea-Velia di Ascea. Info 081 564 1655. VIA FILANGIERI Domani alle 17 Nappa Gioielli presenta la nuova collezione di gioielli contemporanei della maison Vhernier con un cocktail presso la sede di via Filangeri 65. Info 081 413 143. FEDERICO II Domani alle 12 nell'aula Magna della Federico II, via Partenope 36, incontro con la stampa per il il meeting "2nd Update on Psoriatic Disease", organizzato e presieduto dal prof. Raffaele Scarpa, Direttore del Reparto di Reumatologia del Policlinico universitario, che al termine della prima sessione dei lavori, a mezzogiorno, terrà un incontro con i giornalisti. Continua giovedì. BENEVENTO Dalle 15 convegno a Villa dei Papi, Benevento, su "La mediazione delegata", con il quale s'intende affrontare il tema strategico della "mediaconciliazione", in collaborazione con l'Ordine degli Avvocati e dei Dottori Commercialisti di Benevento. CAVA DE' TIRRENI Dalle 10.30 nell'aula consiliare del palazzo di Città di Cava de'Tirreni, conferenza stampa di presentazione della 37ª edizione della "Disfida dei Trombonieri  -  La Pergamena in bianco", in programma sabato e domenica a Cava de'Tirreni. CAPRI Continua a Villa Lysis di Capri, dimora del Barone Jacques Fersen, la mostra fotografica "Incantato dall'isola, Maksim Gorky a Capri", che racconta la permanenza sull'isola dello scrittore "amaro" che visse sull'isola azzurra il suo esilio dalla patria. Fino al 31 Ottobre. Info  081 838 6315. 
MILANO - Giornata con pochi spunti sui mercati borsistici europei,  complice la chiusura di Wall Street per la festa dell’indipendenza negli Stati  Uniti e l’assenza di statistiche di rilievo sul fronte macroeconomico. Alla  campanella di chiusura Londra è salita dello 0,46% e Francoforte dello 0,32%,  mentre Parigi è scesa di un marginale 0,11% e Milano dello 0,2%. Ci ha pensato  Standard & Poor’s ad agitare un po’ gli scambi - e a mettere in difficoltà  soprattutto le banche quotate in Europa, ma non quelle presenti a Piazza Affari  - dichiarando in una nota che entrambe le proposte avanzate dalla Federazione  bancaria francese (e che hanno incontrato il sostegno dei ministri delle Finanze  europei) per aiutare la Grecia equivalgono ad un default: "In breve, è nostra  opinione che ciascuna delle due opzioni di finanziamento descritte nella  proposta della Fbf probabilmente equivarrebbe a un default in base ai nostri  criteri", hanno scritto i tecnici dell’agenzia di rating. E’ stato l’elemento di maggior nervosismo sui mercati, soprattutto per i  titoli finanziari europei: Lloyds bank ha perso l’1,84% e Barclays dell’1,07%  mentre Bnp Paribas ha lasciato sul terreno l’1,08% e Deutsche bank lo 0,69%.  Andamento opposto in Italia, dove proprio i bancari sono stati tra i migliori  del listino: Mps balza del 5,14%, Ubi (che oggi ha annunciato di aver venduto  tutti i diritti inopotati, al primo giorno di asta) ha guadagnato poco meno, il  4,82%, mentre il Banco Popolare è salito del 2,9% e Bpm del 2,11%;  controcorrente, nel settore, Unicredit, scesa dell’1,43% e Mediolanum (-1,29%).  Bene anche Fiat, più 2,53%, mentre sul versante opposto Atlantia (-5,37%) si è  aggiudicata la maglia nera nel paniere dei titoli a maggior capitalizzazione,  penalizzata dai rumors sulle nuove regole per gli ammortamenti delle concessioni  autostradali contenuti nel testo della manovra giunta oggi al Quirinale. Vendite  anche sul comparto dell’energia, da Enel (-1,07%) a Enel Green Power (-1,53%).  Bene invece Edison (+1,2%) il cui riassetto sarà all'esame dei consigli di A2A  (-0,37%) che si riuniranno giovedì prossimo. 
