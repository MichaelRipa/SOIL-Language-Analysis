ROMA - "Tosi è uno stronzo, ha tirato nella Lega un sacco di fascisti, cosa che non può essere sopportata per molto". Così Umberto Bossi ha commentato le ultime uscite del sindaco di Verona, tra le quali: "Molti deputati in certe votazioni hanno avuto il voltastomaco". Il leader del Carroccio prima ha mostrato il dito medio, infine ha aggiunto: "Noi abbiamo altri progetti". Tosi però puntualizza: "La frase alla quale Bossi fa riferimento è stata fatta in un contesto di difesa delle scelte della Lega Nord e del voto dei suoi rappresentanti per far capire agli ascoltatori che talvolta alcune votazioni in Parlamento che possono sembrare poco comprensibili, come ad esempio alcuni salvataggi di parlamentari, sono fatte dai nostri deputati, pur non condividendole appieno, per senso di responsabilità". "Spiace che il mio segretario federale, persona alla quale devo il fatto di essere diventato sindaco - conclude il sindaco di Verona - abbia usato quelle espressioni nei miei confronti senza prima verificare il contesto delle mie dichiarazioni". Bossi si riferiva alle dichiarazioni di Tosi a La zanzara di Radio24, rispetto alla circolare 'bavaglio' interna al partito (che impedirebbe a lui, esponente locale, di parlare di questioni di politica nazionale). Il primo cittadino leghista aveva osservato: "Non riguarda me ed esprimo quello che penso e pensano molti dirigenti al governo. Chi sta a Roma ha ruoli di governo in parlamento ed è chiaro che per lealtà istituzionale al presidente del Consiglio non può dire quello che pensa di Berlusconi. Ma io ho la fortuna di essere sindaco, un ruolo più basso ed esprimo ciò che penso". Poi aveva continuato. "L'alleanza Lega e Pdl non l'ho mai messa in discussione, quella del premier si, perché non ho un ruolo nel Parlamento e le mie battaglie sono utili a quelli che stanno a Roma. Non posso dire i nomi ma molti dirigenti della Lega la pensano come me". "Molti deputati in certe votazioni hanno avuto il voltastomaco". E aveva proseguito: "Se ci fosse un cambio della leadership e ci fosse la possibilità con questa maggioranza di andare avanti fino alla scadenza naturale della legislatura facendo tutte le riforme, penso che avremmo più chance di arrivare e di poter vincere anche alle prossime elezioni". Il  sindaco di Verona Flavio Tosi, è tra i preferiti d'Italia. Secondo la graduatoria , relativa  al primo semestre 2011, di Monitorcittà-Datamonitor, è al secondo posto subito dopo Piero Fassino e prima del primo cittadino di Firenze Matteo Renzi. Ma soprattutto è un maroniano di ferro. E al senatur non piace più da tempo. "Io sono veronese, veneto, padano, italiano, europeo, basta non c'è altro" aveva detto Tosi agli inizi di ottobre dai microfoni di Radio24, stroncando così il dibattito in  corso sulla Padania, e mandando chiari segnali ai propri colleghi di partito. "E'  un argomento che non serve - aveva spiegato Tosi - possiamo discutere se la Padania  esiste o non esiste, dove inizia o finisce. Possiamo parlare del popolo padano o  veneto, siciliano, juventino o milanista". Quindi aveva affondato: "E' filosofia, ma i  problemi del Paese restano. Mi piace stare sulle cose concrete, il federalismo,  le riforme. Sul tema Padania si rischia di dividersi e non è il momento". Poi aveva attaccato la legge elettorale, definendola "una schifezza". Che "non consente di scegliere gli eletti, è una bruttissima legge ma  venne fatta con uno scopo preciso. Lo stesso Calderoli la definì una porcata, fu  fatta secondo calcoli ben precisi per garantirsi la vittoria elettorale in quel  momento e portò a quel risultato, ma come legge effettivamente è una schifezza". Bossi già allora era andato su tutte le furie. E la tensione nel Carroccio era salita: "Nella Lega ultimamente vedo troppa gente che parla a vanvera, troppa gente...  addirittura mi fa passare la voglia di far politica tutta questa gente che parla  e parla. La gente ci doveva essere all'inizio a fare la Lega, questa gente non  c'era" aveva detto il leader leghista. Leggi i commenti I commenti dei lettori 
Proseguono al museo Maxxi di via Guido Reni le interviste ai protagonisti del contemporaneo. Giovedì 20 alle 20,15 Ascanio Celestini racconta il nostro tempo dal punto di vista degli umili. L'appuntamento è nell'auditorium all'interno del museo-icona firmato Zaha Hadid, ingresso 4 euro. Il prossimo appuntamento della rassegna che si intitola "ContemporaneMente" sarà il 4 novembre, ospite il direttore d'orchestra Antonio Pappano. Info: www.fondazionemaxxi.it 
PALERMO - L’esercito dei regionali ai raggi X. Numeri e dislocazione della categoria di dipendenti pubblici più vasta e bistrattata d’Italia. Un monitoraggio capillare, pubblicato sul portale dati. gov. it, nell'ambito di un'iniziativa voluta dal ministero per l'Innovazione. Uno screening attraverso il quale Palazzo d'Orleans, e l'assessore che si occupa di funzione pubblica (l'ex magistrato Caterina Chinnici), vogliono sfatare alcuni miti. Il primo: la mancanza di trasparenza dell'amministrazione regionale. Il secondo, il più diffuso: la ridondanza degli organici. "Due terzi del personale  -  afferma la Chinnici  -  svolge funzioni che nel resto d'Italia continuano per gran parte a essere esercitate dallo Stato". Un dato che, in concreto, discenderebbe proprio dalla distribuzione del personale sul territorio: su 17.561 dipendenti a tempo indeterminato in servizio alla Regione, solo 5.959 lavorano in uffici palermitani. Ben 10.845 colleghi sono invece dislocati nei servizi periferici a gestire materie (protezione civile, beni culturali, turismo, lavoro e trasporti) che in altre regione sono svolte da personale statale. Il governo lancia una "operazione verità". Ma la lettura delle tabelle qualche dubbio lo lascia, specie per quel che riguarda la distribuzione del personale. È uno studio che intanto consegna alcuni record. Si apprende, ad esempio, qual è l'ufficio regionale con il maggior numero di dipendenti: il servizio assistenza tecnica in agricoltura, che conta 481 impiegati, per lo più agronomi. Di converso ci sono cinque uffici che (al netto del personale precario) hanno un solo dipendente: l'ufficio sismico regionale, il servizio liquidazioni Ato ed enti, il servizio gestione interventi postdiploma e università, il servizio dell'azienda foreste che si occupa delle risorse extraregionali e infine il servizio isole minori dell'assessorato alla Salute. La Regione che guarda oltre le frontiere ha la grandeur di uno Stato autonomo e otto dipendenti che si occupano di "relazioni diplomatiche e internazionali". Ma ha pure l'orgoglio delle proprie radici e 21 impiegati in un ufficio che cura la "promozione dell'identità siciliana". Ha un servizio cerimoniale, alla Presidenza, con 20 dipendenti e un autoparco che, malgrado l'annunciata riduzione delle vetture di servizio, conta 157 autisti che costano circa 6 milioni di euro. In 18 si occupano dei diritti dei detenuti. A Palermo buona parte del personale affolla gli uffici di gabinetto degli assessori ma anche gli staff dei dirigenti generali, i vertici della burocrazia: in vetta il capo dipartimento del Lavoro Alessandra Russo, che conta 32 collaboratori. E in provincia non mancano le anomalie: il Genio Civile conta 168 dipendenti a Catania ma solo 96 a Palermo, l'ispettorato provinciale dell'agricoltura di Agrigento ha 65 dipendenti in più di quello del capoluogo, mentre l'azienda foreste agrigentina ha il doppio del personale dell'omologa struttura messinese. Il retaggio di una politica delle assunzioni che nel tempo ha risentito dell'influenza dei governanti di turno. Anche da una migliore distribuzione del personale passa la "modernizzazione della pubblica amministrazione": e a questo preciso scopo, intanto, lavora un ufficio con due dipendenti. La Chinnici smentisce l'idea di una Regione stipendificio, di un ente generoso che comunque può permettersi di pagare 757 dipendenti distaccati o comandati a proprie spese presso altre amministrazioni. "I regionali non sono troppi", dice l'assessore. Regalando il sorriso anche ai Cobas. Che però ora vogliono vederci chiaro: "Da tempo sosteniamo che l'organico non è sovradimensionato, era Lombardo che voleva ridurlo a 3 mila unità. Non è che dietro questa nuova posizione  -  dice Dario Matranga, uno dei segretari del sindacato  -  c'è la volontà di fare qualche infornata clientelare?" 
LILLE - Una bella triangolazione in corsa tra Pazzini, Sneijder, Zarate, chiusa con un cross in area, col velo di Sneijder e la perentoria conclusione al volo di Pazzini. Così l'Inter scioglie ogni riserva, almeno in coppa e sale al comando del girone B di Champions. A chi si chiedeva se la Beneamata fosse quella opaca (eufenismo) che aveva perso la Trebisonda con i turchi all'esordio in casa; o se al contrario fosse il corsaro all'assalto del galeone russo del Cska Mosca, la squadra di Ranieri risponde con un primo tempo efficace nelle ripartenze e una ripresa fatta di maggiore sofferenza, tutti chiusi a difendere il bottino, ma di grande attenzione tattica. Pochi errori, chè le sbadataggini sono rimaste tutte sul prato del Massimino. Stavolta l'Inter difende il suo tesoretto iniziale, senza sperperarlo. Il Lille, dobbiamo dire, gioca assai bene sui lati, è giovane ed esuberante (quanto picchia Chedjou!), ma davanti alla porta evapora, sparisce. Merito della coppia Chivu-Lucio, che sbaglia poco o niente, ma anche demerito del Losc, la sigla un po' inquietante dei campioni di Francia, che creano superiorità costanti sui lati, senza mai sfondare. Il calcio non è rugby, Balmont e Debuchy presidiano così l'ala destra, costringendo Nagatomo a un doppio lavoraccio (perché Zarate copre poco), ma non c'è grande alternativa al traversone. Motta, con le buone e le cattive, fa capire al talentino Hazard che è meglio non esagerare... Il Lille quindi, subito il gol di Pazzini, ha guizzi da Cole, che dà sfoggio di belle preparazioni e di tiri da dimenticare. Forse per questo lo hanno mandato oltre Manica? Webb dirige all'inglese e la terna ferma un contropiede nerazzurro, ancora nella prima parte di gara, per un inesistente fallo. Sneijder era volato via... Snejider appunto: la sua presenza evidentemente dà maggiori sicurezze alla truppa milanese. Non fa cose dell'altro mondo, ma è psicologicamente importante. Nella ripresa Garcia deve cambiare: lo fa, per fortuna dell'Inter, tardivamente: Payet firma l'unico tiro degno di tal nome su cui Julio Cesar si allunga a deviare in corner. Succede però dopo che Stankovic in contropiede, pescato da Maicon, ha tempo per caricare il suo tiro dal limite ma non trova il bersaglio.  Obraniak cerca di scardinare la cassaforte con giocate differenti dal tran tran francese, cioè tocchi corti dentro l'area. L'Inter balla talvolta, ma non cade. E non subisce gol: buon segno. Per la stagione intera. Lille - Inter 0-1 (0-1) LILLE: Enyeama 6  -  Debuchy 6,5, Basa 5,5, Chedjou 6, Beria 5,5  -  Balmont 5,5 (81' Gueye sv), Pedretti 5,5 (62' Payet 6,5), Mavuba 5,5  -  Hazard 6, Cole 6,5 (74' Obraniak 6)  -  Sow 5,5. All. Garcia INTER: Julio Cesar 7  -  Maicon 6, Lucio 6, Chivu 6,5, Nagatomo 6  -  Cambiasso 6,5- T. Motta 6  -  Zanetti 6, Sneijder 6 (67' Stankovic 6), Zarate 6,5 (63' Obi 6)   -  Pazzini 7 (81' Milito sv.). All. Ranieri ARBITRO: Webb 6 (Ing) RETE: 21' Pazzini. NOTE: Terreno scivoloso, serata umida, Angoli 12 a 3 per il Lille. Ammoniti: Motta, Chedjou, Pedretti, Chivu. Leggi i commenti I commenti dei lettori 
Danza DELLE PALME Dalle 21 al Delle Palme, via Vetriera a Chiaia, lo  spettacolo di e con Miguel Angel Zotto "Puro tango". Con il ballerino e  coreografo argentino ci sarà la sua partner Magdalena Valdez e l'intera  sua compagnia. Musiche di Gardel, Piazzolla, Pugliese, Troilo,  D'Agostino e Sarli. Repliche fino a domenica. Musica FNAC Dalle 18 nel forum della Fnac,  via Luca Giordano 59, torna Dente con il disco  "Io tra di noi". Quinto cd dell'artista emiliano, che sarà presentato da Carmine Aymone. Info 081 220 1000. Teatro MERCADANTE Dalle 21 al teatro Mercadante, piazza Municipio, Lina Sastri in "La casa di Bernarda Alba" di Federico García Lorca, con la regia Lluís Pasqual, il Coro Vocalia diretto da Luigi Grima. Lo spettacolo narra l'inquietante vicenda di Bernarda Alba, madre per sua scelta reclusa in casa insieme alle cinque figlie per tenerle "al riparo dei pericoli delle passioni, dell'amore e del mondo", nel periodo della Spagna franchista. Info 081 551 3396. IL POZZO E IL PENDOLO Dalle 21 a Il Pozzo e il Pendolo, piazza San Domenico Maggiore 3, "Cena con Delitto": settanta commensali, tenebrose presenze, delitti imprevisti un solo assassino, con le le suggestioni di una splendida "rimessa di carrozze" (per questo erano utilizzati in passato i locali che attualmente ospitano il Pozzo e il Pendolo) nel cuore del centro storico. Info 081 542 2088. GALLERIA TOLEDO Dalle 21 alla Galleria Toledo, via Concezione a Montecalvario 34, per la rassegna "Stazioni d'emergenza", il teatro della Cooperativa presenta "Mattatoio" con Chiara Claudi e Désirée Giorgetti. Lo spettacolo è scritto e diretto da Marco di Stefano. Ingesso 10 euro. Info 081 425 037. DIANA Dalle 17.30 al teatro Diana, via Luca Giordano 64, Michelle Hunziker racconterà la sua storia nello spettacolo "Mi scappa da ridere". La bella diva elvetica si confessa ridendo. Lo fa in un one-woman-show con la partecipazione virtuale del Mago Forest e la regia di Giampiero Solari. Info 081 556 7527. Cinema UBIK Dalle 18 nella libreria Ubik,  via Mezzocannone 14, per il Tam Tam DigiFestival, incontro  con Enrico Caria, autore dell'ironica trilogia fanta-criminale composta da "17", "Carogne" e "Blek Giek". Con proiezioni di brani dai films e un trailer del suo nuovo lavoro "L'era legale ". Ingresso libero. Info 338 888 4007. ISTITUTO DELLA RESISTENZA Dalle 16.30 all'Istituto Campano per la Storia della Resistenza "Vera Lombardi", via Costantino 25 (traversa di via Caio Duilio a Fuorigrotta), per il centocinquantesimo anniversario dell'Unità  d'Italia, il film "Noi credevamo" di Mario Martone. La proiezione sarà preceduta da una breve presentazione del film (con l'eventuale lettura di brani connessi all'argomento storico scelto) e proseguirà con un dibattito tra il pubblico. Info 081 621 225. Libri FELTRINELLI LIBRERIE Dalle 18 alla Feltrinelli librerie, via San Tommaso D'Aquino 70, incontro con Arnolfo Petri, regista e attore, dal 1998 dirige il teatro Il Primo. Petri presenta il suo canzoniere poetico "Sono nato nel sessantuno" (Boopen Led).  Intervengono Vincenza Alfano, Armida Parisi e Anna Petrazzuolo. Info 081 240 5411. FELTRINELLI EXPRESS Dalle 18 alla Feltrinelli Express, Stazione centrale in piazza Garibaldi, presentazione del volume "Waiting - Spazi per l'attesa" (Clean), di Paolo Giardiello. Il libro indaga le differenti problematiche relative all'attesa. Ne discute con l'autore, Aldo Aymonino. Letture di Antonella Stefanucci. Conduce Andrea Bonifacio. Info 081 225 2801. FELTRINELLI STORE Dalle 18 al Feltrinelli megastore, via Santa Caterina a Chiaia 23 (piazza dei Martiri), Franco Arminio presenta "Terracarne" (Mondadori), un nuovo capitolo della paesologia, la scienza da lui inventata. Sulla questione meridionale Arminio aggiunge il suo particolare alfabeto che pone al centro la lettera D, quella della desolazione. Con l'autore interviene Francesco Durante. Info 081 240 5411. SANTA MARIA LA NOVA Dalle 17 nella chiesa di Santa Maria La Nova, presentazione del volume la "Terra dell'Alleanza" di Mario Russo Cirillo, con la partecipazione, tra gli altri, di padre Pierbattista Pizzaballa, Custode di Terra Santa, una delle massime autorità religiose a livello internazionale. IL CLUBINO Dalle 20.30 a Il Clubino, via Luca Giordano 73, per la rassegna "Inpastallautore" a cura di Maurizio Ponticello e Simonetta Santamaria, presentazione del libro "La gallina canta  -  I Mille risorgimenti" di Franco Biancardi e Napoli tricolore (Photocity editore). Al termine, l'angolo umoristico "Il conto lo paga l'autore", con Gabriele Aprea. Gran finale "in pasta". Info 081 195 342 30. Agenda STUDI FILOSOFICI Dalle 17 all'Istituto Italiano per gli Studi Filosofici, in via Monte di Dio 14, si terrà un incontro sul tema "La crisi economica mondiale, l'Italia, il Mezzogiorno". Relazioni di Lilia Costabile, dell'università di Napoli Federico II e Adriano Giannola, Presidente dell'Istituto Banco di Napoli  -  Fondazione. FELTRINELLI CASERTA Dalle 18 alla Feltrinelli di Caserta, corso Trieste 154, "Le frontiere digitali dell'informazione": l'innovazione tecnologica nei modelli di pubblicazione e fruizione dell'informazione". Mentre sul web scorre ininterrotto di notizie, il quotidiano cartaceo non sempre riesce a soddisfare la completezza dell'informazione. Tra gli altri temi Twitter e Facebook. Ne discutono Gloria Esposito, Pasquale Iorio, Alessio Scicolone, Angelo Ventriglia, Angelo Vitale. Info 0823 279 090. SALERNO Dalle 11.30 nella chiesa di San Rocco in via dei Mercanti (Salerno), presentazione del progetto "Tobia - Famiglia e parole in viaggio", in programma fino a domenica in piazza Cavour. Dalle 16 stand su metodi naturali e sulla dignità della vita nascente. Dalle 16.30 merenda letteraria. Dalle 17.30 presentazione del libro "La mia prima casa. Nove mesi nella pancia della mamma: storia di una meravigliosa simbiosi", di Mariella Zezza, vice direttore "Rai News 24". Dalle 19 incontro sul tema "Scienza e cura della vita: educazione alla democrazia: aspetti bioetici, biogiuridici e biopolitici che lo caratterizzano": ne parla Lucio Romano della "Federico II". 
PALERMO - Gli imprenditori siciliani che pagano il pizzo senza denunciarlo saranno sospesi da Confcommercio. Chi verrà condannato in via definitiva per reati di mafia sarà espulso. E i nomi delle aziende virtuose saranno resi noti tra un paio di mesi con una campagna su giornali, manifesti e Internet. È la svolta impressa dal nuovo codice etico approvato due giorni fa all'unanimità dai vertici delle nove associazioni provinciali che fanno capo a Confcommercio Sicilia. Undici articoli che inaspriscono le regole per entrare a far parte dell'associazione e che impegnano i soci a "rifiutare ogni rapporto con le organizzazioni mafiose", a prendere le distanze anche dalla "mafia dei colletti bianchi" e dai reati di "corruzione e turbativa d'asta". I primi chiamati a firmare le nuove regole sono i duemila dirigenti dell'associazione: presidenti, segretari, funzionari. I nomi di questi imprenditori saranno resi noti entro Natale. Ma l'appello a rinunciare alle connivenze con il sistema mafioso è lanciato a tutte le 80 mila imprese dell'associazione, dai piccoli esercizi agli ipermercati, dagli albergatori alle imprese di trasporto. Potranno presentarsi da oggi nelle sedi delle associazioni provinciali e firmare il nuovo codice, mentre i nuovi iscritti saranno obbligati a farlo al momento dell'adesione. Per i vecchi associati l'ultimatum scade a fine anno, insieme con il termine delle iscrizioni: chi non firma sarà fuori dal sistema associativo. Inaspriti anche i provvedimenti disciplinari per gli indagati. "La sospensione scatterà subito nel caso in cui l'imprenditore sia rinviato a giudizio per reati di associazione mafiosa  -  spiega Pietro Agen, presidente di Confcommercio Sicilia  -  l'espulsione sarà definitiva in caso di condanna". La campagna per la legalità, a una settimana dalle dimissioni collegiali dal parlamentino di Confcommercio Palermo, ha fatto superare le divergenze storiche tra il numero uno di Confcommercio Sicilia e il presidente uscente della federazione palermitana, Roberto Helg, in attesa di riconferma. Più diplomatico Helg sulle scelte del governo Lombardo, più duro Agen che non ha mancato di attaccare il governatore sulla mancanza di provvedimenti regionali contro la crisi. Helg, come gli altri dirigenti uscenti, ha firmato il nuovo codice, e la sua vice Rosanna Montalto, che ha la delega alla Legalità, ha contribuito alla stesura. Sia Helg che la Montalto rivendicano all'associazione palermitana il primato della battaglia contro il pizzo. "Prevediamo l'espulsione già dal 2005  -  dice il presidente  -  e da anni ci costituiamo parte civile nei processi di mafia". "Negli ultimi sei anni l'applicazione delle norme etiche  -  incalza la Moltalto  -  ha portato a quattro sospensioni di soci rinviati a giudizio per favoreggiamento e a nove espulsioni per condanne". E se nelle varie province i presidenti stanno già convocando dirigenti e associati perché firmino il patto e c'è chi come Sandro Romano, a capo della federazione siracusana, si impegna "a pubblicare al più presto i nomi delle imprese che hanno detto no al racket, anche per orientare i consumatori", un plauso all'iniziativa arriva dal presidente nazionale, Carlo Sangalli: "Mi auguro  -  dice  -  che lo stesso percorso sia intrapreso dalle altre realtà regionali". Argomenti roberto helg 
"Il tempo è scaduto". Le imprese tornano ad incalzare il governo chiedendo il varo immediato del Decreto sviluppo. Un pressing che nelle ultime settimane si è fatto sempre più stringente: “La fiducia nel nostro Paese sta velocemente diminuendo, si legge nell’ennesima lettera inviata al premier Berlusconi dai presidenti di Confindustria, Abi, Ania, Cooperative e Rete imprese Italia. Il nostro è un appello forte al fare. Confidiamo che il suo governo voglia realizzare le misure necessarie e adeguate alla gravità del momento”. Non è dato sapere se e cosa il Cavaliere scriverà a Marcegaglia & co. Per adesso si è limitato a spiegare che “soldi non ce ne sono” e che “si cercherà di inventare qualcosa”. Un imprevedibile eccesso di modestia del Cavaliere, perché in realtà qualcosa di decisivo è già stato fatto. E a gran velocità. Nel pomeriggio di venerdì scorso, guarda caso pochi minuti dopo il voto di fiducia strappato sul filo di lana, Palazzo Chigi ha nominato un nuovo viceministro dello Sviluppo Economico, un nuovo viceministro alle Infrastrutture e un nuovo sottosegretario all’Istruzione. Insomma, si è cominciato dalle decorazioni sul campo. La battaglia per lo sviluppo può attendere. 
FIRENZE - La Fiorentina sta attraversando un momento poco  felice. Lo riconosce anche l'ad della società Sandro Mencucci: "Non  possiamo dire di essere contenti, non lo è stato neppure Mihajlovic  della partita di domenica scorsa". Mencucci, parlando all'emittente  fiorentina 'Italia 7', ha anche commentato anche le voci sul possibile  cambio in panchina: "Dobbiamo aspettare alcune gare che portino al  termine della prima fase di questo campionato, prima di trarre delle  iniziali conclusioni sulla stagione. Non è il momento di fare processi  all'allenatore ma bisogna lavorare sodo e dimostrare che Fiorentina  abbiamo. Per il momento il tecnico non si tocca, però è nostra abitudine  come società non toccare mai i nostri tecnici. Spero che Mihajlovic  rimanga qui a lungo". GAMBERINI: "TUTTI CON SINISA" - La squadra però è compatta dalla parte dell'allenatore. Lunedì, all'indomani dello 0-0 di Cesena, era stato capitan Gamberini a garantire che i giocatori della Fiorentina sono tutti dalla parte di Sinisa Mihajlovic; ora è il compagno di reparto Mattia Cassani a ribadire il concetto, in un'intervista concessa a Radio Fiesole: "Il gruppo è al 100% con Mihajlovic - dice, senza giri di parole, il terzino della Nazionale -  è da poco che sono qua, ma posso dire che il tecnico ha dato alla squadra un'identità e la voglia di lavorare bene durante la settimana, siamo certi che i risultati prima o poi li otterremo". "I RISULTATI ARRIVERANNO" - La contestazione dei tifosi, severi verso la squadra ma ancor più verso l'allenatore serbo, non toglie la serenità alla squadra viola: "E' normale che nel calcio si venga giudicati per i risultati e che, quando questi mancano, si metta per prima cosa in discussione l'allenatore - ha ammesso Cassani  -  noi, però, i giornali non li leggiamo, cerchiamo di isolarci da tutto e a lavorare bene sul campo perché, alla fine, è quella la cartina al tornasole. Se avessimo 2-3 punti in più, nessuno avrebbe niente da ridire e si smorzerebbero i toni". "MONTOLIVO NON SI DISCUTE" - Tra i problemi che circondano la compagine gigliata, c'è quello relativo a Montolivo che, pur non avendo voluto rinnovare il contratto che lo lega alla Fiorentina, viene regolarmente schierato in campo da Mihajlovic, nonostante i fischi accompagnino le giocate del regista: "Neanche Riccardo è in discussione - dice Cassani - sta attraversando questa fase un po' delicata della sua carriera, però da quando si è chiuso il mercato lui ha messo la testa in questo progetto ed è il primo che sa che deve fare bene con questa maglia. Poi sarà lui a decidere cosa fare nel suo futuro". "SONO QUI PER METTERMI IN GIOCO" - Cassani, invece, del suo futuro ha già deciso nella scorsa estate, chiudendo la propria parentesi palermitana per trasferirsi in riva all'Arno: "Non ho fatto fatica ad inserirmi in questo spogliatoio che è composto da ragazzi disponibili e seri - racconta il difensore - la scorsa estate ho voluto fortemente sposare, dopo sei anni bellissimi a Palermo, questo progetto. Nel calcio, come nella vita, arrivano dei momenti dove bisogna fare delle scelte e nonostante fossi stato benissimo in Sicilia, anche con la mia famiglia, era l'ora che mi mettessi in gioco con una nuova realtà, confrontarmi con una nuova piazza e rimettermi in discussione come giocatore. Oggi per questa scelta fatta la scorsa estate mi sento felice e realizzato". "BORUC PARLA DI SCUDETTO? ESAGERA" - Nonostante l'avvio balbettante, la Fiorentina punta a raggiungere un posto in Europa League: "So che Boruc ha detto ai media del suo paese che si può ambire a lottare per lo scudetto - racconta Cassani - mi sembra che abbia esagerato. Ci sono formazioni molto più attrezzate di noi per questo obiettivo. Io rimango convinto che la nostra dimensione giusta sia l'Europa, anche se questo è un campionato strano e mai come quest'anno nessuno vince in maniera facile. Basta vedere quante sorprese sono arrivate nei risultati degli ultimi due turni. Ci sarà da lottare ma a fine anno vorremmo ritrovarci in zona Europa League". "IMPORTANTE BATTERE IL CATANIA" - Nel prossimo turno di campionato, per Cassani sarà quasi aria di derby, visto che i gigliati se la vedranno col Catania: "Sarà una partita insidiosa perché loro stanno bene  -  osserva il giocatore - hanno battuto l'Inter, però noi giochiamo in casa e dopo questo pareggio con il Cesena vogliamo assolutamente vincere e dare un segnale all'inizio di questo trittico di partite che ci aspetta e che ritengo molto importante". "DELIO ROSSI, UN VERO MAESTRO" - Tornando al discorso riguardante la panchina, pur difendendo a spada tratta Mihajlovic, Cassani non può che parlar bene di Delio Rossi, che già ha avuto modo di conoscere a Palermo e potrebbe ritrovare a Firenze, qualora Mihajlovic fosse esonerato: "Più che un allenatore è un maestro di calcio - ha concluso Cassani - ho visto poche persone tenere fino a tardi i ragazzini della Primavera per insegnar loro come mettere il piede sui cambi di gioco o come posizionarsi sulle rimesse laterali. I risultati parlano chiaro per lui e io con il mister, a Palermo, mi sono trovato veramente bene". Leggi i commenti I commenti dei lettori 
ROMA - La chiusura più dolorosa del mondo. Nel giorno in cui Andrea Agnelli ufficializza l'uscita dalla scena bianconera a fine stagione di Alex Del Piero, simbolo bianconero degli ultimi anni, le reazioni sono, comprensibilmente, a metà tra lo sgomento e il dolore sportivo. Innanzitutto è arrivata la reazione di Francesco Totti che dice che senza di lui non sarà più la stessa Juve da affrontare. E' una sorta di omaggio tra campionissimi. "La felicità professionale e personale di Alessandro viene prima di ogni cosa - dice l'ex compagno in azzurro -, ma affrontare la Juve senza Del Piero, se dovesse accadere, non sarà mai la stessa cosa. Circa venti anni di sfide sportive sono tante, ma davvero tante: ognuno di noi le ha vissute sempre e solo con la stessa maglia". ALLEGRI: "ASSOLUTAMENTE INATTESO" - "Siamo rimasti tutti sorpresi. Anche perchè siamo solo ad ottobre e Del Piero stava facendo bene". Così Massimiliano Allegri ha risposto a chi gli chiedeva un commento sulle dichiarazioni di Andrea Agnelli. "Questo annuncio è arrivato del tutto inaspettato - ha aggiunto Allegri -, sicuramente sarà stata una decisione concordata tra il capitano juventino e la società". AGNELLI: "FUTURA COLLABORAZIONE? NE PARLEREMO" - "Era negli accordi, lo aveva detto Alessandro per primo e oggi da parte nostra, durante l'assemblea dei soci, c'è stato un giusto e doveroso tributo a quello che un grande uomo e un grandissimo capitato ha rappresentato nella storia della Juventus". Così il presidente della società bianconera, Andrea Agnelli, rispondendo nel corso della conferenza stampa seguita all'assemblea dei soci. In assemblea, Quanto ad un'eventuale futura collaborazione nella società per Del Piero, Agnelli ha precisato: "A tempo debito parleremo del futuro cammino di Alessandro". MOGGI: "UN ERRORE TERRIBILE" - "L'uscita di Agnelli su Del Piero non l'ho capita. Alessandro quando gioca è uno che dà sempre fastidio alle difese e tecnicamente è ancora il migliore. E' un gioco a farsi male, si sta facendo di tutto per demotivare il giocatore". Sono le parole di Luciano Moggi, che continua: "La società avrebbe dovuto dire queste cose a marzo o aprile, non ora. Non c'entrava nulla fare queste dichiarazioni adesso, non ho capito quest'uscita e chi ha suggerito Agnelli e lo stesso presidente hanno fatto un errore terribile. Il modo in cui si liquida un giocatore che ha dato tanto alla Juventus è sbagliatissimo. Ognuno si comporta come crede, se Agnelli ha detto così probabilmente avrà parlato giù con i cugini (la famiglia Elkann, ndr). Sono convito che Del Piero possa dare ancora molto. Conoscendolo non si tirerà indietro, ma senza dubbio sarà demotivato". RAMPULLA: "TROPPO PRESTO" - "Sono rimasto molto stupito perchè credo che Alessandro abbia ancora voglia di giocare". Così in una intervista a il Sussidiario.net l'ex portiere della Juve Michelangelo Rampulla commenta l'annuncio. "Sono convinto che sia stata una decisione presa di comune accordo - continua - non posso neanche pensare che Agnelli parli di una cosa del genere senza averne prima parlato con Del Piero. Probabilmente è così, ma perchè un annuncio così importante non è stato dato dallo stesso Del Piero? Questo è proprio strano, sì. Sarebbe stato più normale se avesse parlato Alex. Non è che Agnelli abbia voluto distogliere l'attenzione dal bilancio? Sì, è possibile. Però d'altronde si sapeva che il bilancio ha un forte passivo, la notizia di Del Piero non cancella questo fatto. E poi parlarne ad ottobre è davvero presto". Leggi i commenti I commenti dei lettori 
