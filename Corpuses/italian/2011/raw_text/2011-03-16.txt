Chi di autovelox ferisce di autovelox perisce, metaforicamente parlando. Un ex agente dell’ufficio verbali della Polizia stradale, Enzo Magrì di 41 anni, è finito sotto processo in aula 56. Ha corretto i dati inseriti nel computer con il programma per la gestione e la trattazione dei verbali per gli eccessi di velocità, in modo da far risultare archiviata la supermulta da lui stesso presa a distanza, non pagare la sanzione, evitare il taglio dei punti patente. A rilevare la digitazione di date ritoccate e indicazioni fuorvianti — frutto di tre accessi in meno di cinque minuti, “firmati” on line dall’autore — sono stati i suoi stessi colleghi e il dirigente del reparto, sentito ieri in un’udienza, preciso e inflessibile. Il superiore ha condotto un’ispezione informatica dopo la segnalazione di una «anomalia», ha evidenziato la sequenza e il contenuto delle intrusioni e ha trasmesso alla procura la notizia di reato. L’inchiesta è stata affidata al pm Giuseppe Ferrando, gli addebiti si sono tradotti in una contestazione formale. Falsità ideologica, in un documento informatico, commessa da un pubblico ufficiale. L’imputato, dopo il ricorso virtuale fatto figurare al computer e la notizia del controllo interno contro di lui, ha presentato un ricorso vero, al prefetto. Dal punto di vista amministrativo, diversamente che da quello penale, gli è andata bene. Una botta di fortuna, dovuta all’intasamento di pratiche. La multa è stata archiviata per «ritardi procedurali e disguidi interni» della prefettura. La denuncia, invece, gli è costata il processo e l’assegnazione a un altro servizio, all’aperto. 
Il miracolo della vita ha gli occhi scuri e gli strilli di Idil, il sorriso e lo sguardo del padre Issa, le parole di medici e infermieri consapevoli di aver dato l’anima e il cuore per la piccola. Idil, la bimba somala fatta nascere il 28 settembre dalla madre in coma irreversibile, spirata poche ore dopo il parto cesareo, ieri è stata dimessa. Ha lottato come una tigre, per cinque mesi e quasi tre settimane. Ha preso peso e lunghezza, doppiando le boe dei tre chili e tre etti e dei cinquanta centimetri. IDIL ieri ha lasciato quello che per due stagioni è stato tutto il suo mondo, il reparto di terapia intensiva del Sant’Anna. Papà Issa è venuto a prenderla a metà pomeriggio, accompagnato dalla cognata Maymun, la donna che ha fatto e continuerà a fare da madre alla bimba. È un uomo ben piantato, che dell’italiano ha imparato le parole necessarie per capire un poco i dottori. Tiene in braccio la figlia, ancora fragile e minuta, con delicatezza, quasi che avesse paura di romperla. Sorride anche dentro, adesso, dopo le notti di pianto per la perdita della compagna uccisa dal cancro, lo strazio del funerale, le preghiere per chiedere che almeno la piccola restasse aggrappata alla vita. C’è Idil, a ricordare la moglie. C’è il dramma che è diventato speranza, futuro, memoria perenne. «Oggi è un giorno diverso. Ringrazio Allah, ringrazio l’ospedale — dice Issa, tradotto dal mediatore culturale messo a disposizione dall’ospedale dell’inizio — Si è realizzato un sogno. In lei, che le somiglia, continuerà a vivere la madre». Idil la mamma riposa al cimitero Parco. Idil la figlia è in quella che a lungo sarà la sua casa, un alloggio a San Salvario, dignitoso, colorato, protettivo. La madre-zia l’ha voluta con sé, con il marito Hussein Nur e con i tre figli naturali. Anche per loro ieri è stata festa. Hanno trovato la nuova sorella al ritorno dall’asilo e dal nido. La guardano con curiosità e mille domande. Non sembrano gelosi. Non si sono indispettiti per vestiti e oggetti comprati per Idil e per i regali arrivati dalla onlus Piccoli passi dello stesso Sant’Anna, associazione di sostegno e affiancamento che riunisce medici, infermieri, genitori. La Somalia è lontana, pure nel tempo. Lo rimarrà per molto. «Idil ha bisogno di un’assistenza sanitaria che nel nostro Paese non potrebbe avere — ricorda il padre — Resterà a Torino per essere seguita e controllata e anche io mi fermerò ancora un po’. Ma appena possibile, appena lei sarà autonoma e potrà viaggiare, la porterò dai fratelli e dalla nonna. Si devono conoscere». Nel frattempo è probabile che zio e zia tornino a chiedere di adottarla, pratica da loro avviata e poi bloccata, per poter meglio occuparsi di lei per tutto ciò che si renderà necessario, figlia di Torino e cittadina straniera. «Issa è d’accordo — rassicura il capofamiglia — È la soluzione più pratica per il domani, per quando lui tornerà in Somalia per raggiungere gli altri figli e lei dovrà essere vicino all’ospedale». Le due Idil. Issa, Hussein Nur. Maynum, che significa Luna. Le mamme che hanno donato il latte per la banca interna utilizzata per alimentare la bimba. Enrico Bertino. Tullia Todros. Evelina Gollo. Claudio Martano. Claudio Fabris. E gli altri. Nell’album delle foto che raccontano il miracolo della vita ci sono i volti delle molte persone, dal professore più noto all’ultimo degli operatori sociosanitari, che al Sant’Anna si sono prese cura della madre morente e della piccola. «Idil è anche figlia nostra, del lavoro d’équipe fatto prima, durante e dopo il parto», ripete Bertino, primario di neonatologia, finalmente ottimista, ma sempre con le dita incrociate. Non finisce con le dimissioni, non si abbassa la guardia. «Si è concluso un percorso difficile — ricorda Fabris, direttore della struttura universitaria neonatale — e ne inizia uno altrettanto complesso, una fase delicata. Idil incontrerà altre difficoltà. Va seguita e monitorata, come succede per tutti prematuri, gli altri piccoli di cui ci occupiamo ogni giorno. Anche con lei, un caso eccezionale, il “cordone ombelicale” dovrà essere mantenuto almeno fino all’età scolare». Il follow up prevede visite ravvicinate per i primi due anni, controlli a intervalli più lunghi nei quattro-cinque anni successivi. Da ecografie e esami non sono emersi problemi evidenti. Ma per la valutazione del quadro neurologico e funzionale, dopo una gestazione particolare e un parto non semplice, le risposte definite sono rimandate. 
Stava parlando al telefono con la fidanzata, appoggiato al davanzale del quinto piano. Per cause ancora in via di accertamento è precipitato ed ha fatto un volo di circa 13 metri. Le condizioni del ragazzo di 21 anni sono gravissime è ricoverato in Rianimazione. Sul posto, oltre ad una ambulanza del 118, sono intervenuti i carabinieri che escludono ogni ipotesi di suicidio. Nella notte le condizioni del giovane sono lievemente migliorate. A dare l'allarme un passante ma non ci sono testimoni della caduta. 
ROMA - Dopo 3 pareggi di fila e 2 cocenti eliminazioni, il Real Madrid riesce finalmente a prevalere sul Lione e a centrare, al 7° tentativo, l'obiettivo quarti di finale di Champions League. Un successo limpido che conferma come la squadra di Mourinho sia la principale candidate alla vittoria finale assieme al Barcellona. Avanza anche il Chelsea di Ancelotti che, dopo il 2-0 in Danimarca dell'andata, si limita a gestire la qualificazione con il Copenhagen non andando oltre un deludente 0-0. REAL MADRID-LIONE 2-0 Il Real inizia la gara in modo tambureggiante: va vicino al gol per due volte con Marcelo, colpisce un palo (5') con Khedira e impegna Lloris con Ronaldo. Il Lione si fa vedere in avanti solo al 22' quando Delgado costringe Casillas alla deviazione su un destro da fuori area. Troppo poco, però, per sbloccare il risultato. Il Real insiste e, al 37', inevitabilmente, passa con Marcelo che triangola al limite con Ronaldo e, dopo aver saltato in dribbling due avversari, piega le mani al portiere ospite con un forte sinistro. Galvanizzato, il Real insiste e, dopo aver costretto Lloris agli straordinari con Benzema, Ronaldo e Ozil, raddoppia meritatamente al 66' con Benzema che sfrutta un liscio di Lovren su un lancio lungo di Marcelo e batte Lloris in uscita. Solo a questo punto il Lione ha un sussulto d'orgoglio ma fallisce l'occasione per riaprire i giochi con Gomis e Lisandro Lopez. E così viene nuovamente punito in contropiede, stavolta da Di Maria, lesto a sfruttare nel migliore dei modi al 76' una sponda aerea smarcante di Ozil. CHELSEA-COPENHAGEN 0-0 Gli uomini di Ancelotti partono fortissimo per chiudere subito definitivamente i conti ma falliscono per 4 volte il bersaglio con Lampard, Cole, Zhirkov e Anelka. Il Copenhagen non sta solo a guardare e, al 26', fa correre un brivido lungo la schiena dei tifosi accorsi a Stamford Bridge colpendo in pieno il palo a Cech battuto con N'Doye su punizione. E' solo una parentesi, però. Il Chelsea continua a dominare ma, dopo un'altra occasione mancata da Zhirkov e due palle-gol sprecate da Drogba, non va oltre un palo (51') colpito di testa da due passi da Obi Mikel. Il Copenhagen si limita a tenere in allerta Cech solo in un paio di circostanze con N'Doye e Santin e nel finale preferisce gestire fino in fondo uno 0-0 comunque prestigioso che gli consente di lasciare a testa alta la competizione. Leggi i commenti I commenti dei lettori 
A più di quindici anni dalla morte del contrabbandiere Vito Ferrarese, torna sul banco degli imputati l’ex questore di Brindisi Francesco Forleo, condannato in primo e secondo grado per omicidio colposo dello scafista, contro il quale aprì il fuoco da un elicottero della polizia in missione anticontrabbando nella notte fra il 14 e il 15 giugno 1995. Sarà la Corte d’assise d’appello di Taranto presieduta dal giudice Rosa Patrizia Sinisi a stabilire se l’omicidio fu colposo, confermando la prima sentenza, oppure volontario con dolo eventuale, come sostiene il procuratore generale Carlo Oliva. La riapertura del processo d’appello è stata disposta dalla Corte di Cassazione il 26 aprile dello scorso anno che, oltre ad annullare per difetti procedurali la sentenza di secondo grado del 2007, ha accolto il ricorso dell’accusa e delle parti civili che chiedevano la riformulazione del capo di imputazione. La corte d’assise del capoluogo jonico ha incardinato il processo questa mattina, con la costituzione delle parti, nella pressoché totale assenza degli imputati, quindici in tutto. Oltre all’ex questore, difeso dall’avvocato Marcello Petrelli, anche il vice questore Pietro Antonacci (avvocato Carmelo Molfetta), capo pro tempore della squadra mobile di Brindisi, il capo della sezione catturandi Pasquale Filomena (avvocati Augusto Conte e Mario Paolo Sisto) e gli agenti di polizia Emanuele Carbone, Giovanni Perrucci, Mario Greco e Francesco Vacca. Praticamente l’intera squadra al comando di Filomena che, secondo l’accusa, intratteneva rapporti illeciti con il clan dei latitanti brindisini in Montenegro, capeggiato da Benedetto Stano (poi passato alla collaborazione con la giustizia), ottenendone armi, notizie, organizzando sequestri e attentati fittizi, e in generale intrattenendo anche rapporti d’affari con alcune squadre di trafficanti di tabacchi lavorati esteri, oggi tornano sul banco degli imputati al fianco degli ex poliziotti con l’accusa di associazione a delinquere finalizzata al contrabbando. Accuse, per inciso, mai contestate all’ex questore. Le devianze, vere o presunte, in seno alla polizia brindisina, vennero alla luce proprio nel corso delle indagini avviate dalla procura dopo la morte del contrabbandiere. In quella che sarebbe stata ribattezzata la “notte dei fuochi”, l’elicottero in missione anticontrabbando volava sulle acque del territorio brindisino. Sul mezzo d’ordinanza si trovava anche Forleo che, dopo aver intimato l’alt allo scafo carico di tle sul quale viaggiava Ferrarese, aprì il fuoco. La perizia balistica avrebbe accertato che il colpo mortale fu esploso da una pistola d’ordinanza, ma il questore ha sempre negato d’essere stato lui a premere il grilletto. L’ex capo della questura brindisina attualmente in pensione che,  nel frattempo, aveva occupato la carica di prefetto prima, poi di commissario straordinario incaricato dalla Protezione civile in occasione della emergenza rifiuti a Napoli, era stato parlamentare del Partito comunista e fondatore del Siulp. Fu arrestato mentre a capo della questura di Milano. Secondo più di qualcuno era destinato a diventare capo della polizia. 
«Lettieri è il nostro candidato a Napoli», firmato Berlusconi. Fumata bianca. Il via ufficiale che mancava arriva a sera, dopo tredici giorni di critiche e resistenze (non solo locali) contro l’imprenditore che, il 3 marzo, aveva avuto l’ardire di rivelare: «Sono stato a Palazzo Grazioli, come candidato sindaco». Apriti cielo. Ieri sera, è un Lettieri diverso quello che annuncia: «È una delle sfide più avvincenti della mia vita. La affronto coinvolgendo chi ha passione e talento, al di là degli schieramenti». C’è voluto il pugno felpato del premier. Mentre è in pieno corso l’ufficio di presidenza Pdl e si levano di nuovo perplessità dagli ex colonnelli di An, il Cavaliere mette la parola fine. «È una candidatura avanzata, e non ne vedo di più forti». Chiede: «Altre obiezioni?». Platea silente. Dopo l'investitura ufficiale del Cavaliere, l'ex presidente degli industriali di Napoli si confessa entusiasta e annuncia che si impegnerà per una Napoli civile "che con me uscirà dall'emergenza". 
ll ministro della Difesa Ignazio La Russa è stato fischiato in piazza Venezia a Roma, dove ha preso il microfono durante la diretta televisiva con Raiuno per l'esibizione della banda militare Interforze. Erano in programma musiche storiche italiane in occasione della Notte Tricolore. Dalla folla è partito un coro di "buuuuu", poi anche grida:  "Vergognati", "dimettiti". La Russa, parlando dall'Altare della Patria, ha espresso il suo "orgoglio di essere italiani". Poi, ha ringraziato i militari che si trovano "nei posti lontani, come l'Afganistan, che ogni giorno fanno qualcosa per il nostro paese". Fischi anche per il sindaco Alemanno che ha chiuso rapidamente il suo intervento. La serata sino a quel momento si era svolta in tutt'altro modo. Una grande festa, nonostante la pioggia e qualche problema per il traffico, soprattutto sul lungotevere. Un'affluenza "eccezionale" quella per la notte tricolore. "Agli eventi hanno partecipato circa 100 mila persone". A fare le prime stime di partecipanti è stato l'assessore capitolino alla Cultura Dino Gasperini che ha snocciolato i dati per le varie location. Sono stati 20 mila i visitatori ai musei, 18 mila i presenti a piazza Venezia, 5 mila al Quirinale, 9 mila alla stazione Termini, 5 mila in Campidoglio, 20 mila ai Fori Imperiali, rispettivamente 8 mila a Castel Sant'Angelo e in via del Corso con la Galleria Alberto Sordi. "Un successo straordinario - ha detto Gasperini - nonostante le difficoltà causate dal tempo e lo spostamento al coperto di alcuni eventi". E' avvolta nel tricolore piazza del Quirinale, uno dei punti nevralgici dle festeggiamenti. Adulti e bambini si sono  raccolti sotto gli ombrelli coperti dalla bandiera italiana.   Nonostante la fitta pioggia alcune centinaia di persone si sono raccolte per assistere  al concerto - si sono esibiti, con Morandi e Vecchioni, i ragazzi della Juniorchestra e del Coro delle Voci bianche dell'Accademia di Santa cecilia -  che è andato in onda su RaiUno. Il sindaco Gianni  Alemanno ha commentato l'atmosfera: "C'e voglia di costruire il futuro  da italiani. E questa Notte Tricolore deve servire a ricordarci che  senza una profonda unita nazionale non si possono affrontare le  prossime sfide". E sulla polemica leghista ha precisato: "E' solo una  piccola minoranza che non cancella il fatto che la maggior parte degli  italiani si ritrova sotto il tricolore". Rassicura il primo cittadino  sui tagli al Fus: "Il ministro Tremonti ci ha dato la sua parola e  risolverà il problema, noi lo incalzeremo". Tra l'inno di Mameli e il Nabucco, il sindaco non ha dubbi, sceglie  l'inno nazionale perché ammette "è più vivace". Tutti in piedi per l'inno nazionale. Ad aprire la notte tricolore da piazza del Quirinale il presidente della Repubblica, Giorgio Napolitano: "Festeggiano tutti gli italiani, non solo quelli in piazza ma anche coloro che sono nei paesi in guerra e lontani. Festeggiamo il meglio della nostra storia. Ci sono state pagine drammatiche, ma se fossimo rimasti come nel 1860 non saremmo mai diventati un grande paese europeo". La Notte Tricolore L'Altare della Patria che si illumina con il Tricolore. Le bandiere esposte nei vicoli di Trastevere. Katherine e i suoi due bimbi, dagli States, con addosso una bandiera italiana come mantello. E poi, il piccolo Alessandro, 5 anni, che stringe la mano al sindaco Alemanno e dice. "Viva l'Italia". La Notte Tricolore, a Roma, è iniziata così: con mille volti, mille appuntamenti. E con un unico obiettivo: vivere l'Italia, unita. Fnann, Senai, Amri, il paese di oggi lo hanno raccontato in pieno: al Tempio di Adriano loro, bimbi nati o cresciuti in Italia e figli di immigrati, hanno letto brani tratti dai Promessi Sposi. Ed hanno chiesto, in perfetto italiano, più Italia. La festa per il 150/o anniversario dell'Unità, oggi, ha rappresentato anche questo: una richiesta, ferma, di mettere in atto una riforma della cittadinanza in grado di rispecchiare l'Italia, paese di immigrazione e non solo di emigrazione. "Tricolore bagnato, Tricolore fortunato", aveva detto in mattinata Alemanno. E la pioggia non ha lasciato tregua neanche in occasione del concerto, sotto il porticato di piazza del Campidoglio, della banda della Polizia municipale. Eseguito "Suona la tromba" di Verdi e di Mameli. In prima fila, anche il piccolo Alessandro, Tricolore al collo e mano stretta al sindaco. "Inizierò a leggergli anche la Costituzione - dice la mamma - deve iniziare il prima possibile ad amare l'Italia unita". Per tutta la notte nei più diversi angoli della città si alterneranno concerti, incontri, mostre. A piazza dei Cinquecento sarà issata la Bandiera Monumentale, mentre resteranno aperti tutta la notte musei, palazzi delle istituzioni, spazi di cultura e biblioteche. Apertura straordinaria anche per il complesso monumentale del Vittoriano, dove sarà possibile visitare la mostra "Alle radici dell'identità nazionale. Italia nazione culturale". Mentre piazza del Quirinale ospiterà una diretta tv con la trasmissione di Raiuno "150". Oggi si entrerà nel cuore delle celebrazioni per il 150/o anniversario. Ma, intanto, Roma ieri ha provato a riscoprire il senso di patria. Il presidente della Regione, Renata Polverini, ha cantato l'Inno di Mameli in Consiglio regionale ricordando chi è impegnato nelle missioni di pace e chi, in nome dell'Italia, è morto. Qualcuno ha anche ricordato le polemiche della Lega:"Non guardiamo l'albero che cade" ha detto il sindaco di Roma. "Siamo nel cuore della nostra identità nazionale - ha detto in serata Alemanno, all'arrivo in piazza del Quirinale- dobbiamo sentirci tutti italiani e qustsa notte tricolore, anche se un pò bagnata, deve servire a ricordarci che senza una profonda unità popolare e nazionale non si riescono ad affrontare le sfide del futuro". Intanto la pioggia concede un attimo di tregua mentre viene issata la bandiera tricolore in piazza dei Cinquecento, davanti alla stazione Termini. Quaranta metri quadri di stoffa sopra un pennone alto trenta metri si stendono sfidando il tempo sotto le note dell'inno di Mameli. La festa alla Stazione Termini Non solo ombrelli, ma anche tante bandierine e coccarde hanno colorato la piazza che ha dato cosi' il via ai festeggiamenti per il centocinquantesimo anniversario dell'unità d'Italia. Famiglie, anziani e giovani si sono dati appuntamento prima al binario sette della stazione dove e' arrivato puntuale il primo treno tricolore. E poi hanno ballato seguendo il ritmo della fanfara dei bersaglieri. Musica anche in piazza della Repubblica dove un discobus senza sedili con a bordo un dj ha ospitato una serata dance per i ragazzi. Quasi piena anche la Galleria Alberto Sordi dove dalle 21 è andato in scena un  concerto di branio classici rivisitati da una giovane orchestra diretta da Alfredo Santoloci. Poi la folla è migrata verso piazza del Campidoglio che si e' cominciata a riempire già un'ora prima della serata condotta di Gigi Proietti e Umberto Broccoli "150 ma non li dimostra", che per il maltempo si sono dovuti esibire nella Protomoteca. Tante famiglie,giovani,suore,militari e anche tantissimi bambini. In molti,anche stranieri residenti a Roma, hanno sfoggiato bandierine, ombrelli, sciarpe, gagliardetti tricolori reduci dalla manifestazione del 12 marzo, dagli ultimi mondiali di calcio o acquistati per l'occasione. Attorno caos traffico, tra pioggia e Notte Tricolore, auto in fila sul lungotevere e in uscita dal centro storico. 
