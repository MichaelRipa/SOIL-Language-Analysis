MILANO - Facce scure in casa Parma dopo il 4-0 rimediato a San Siro contro il Milan. Parlano Hernan Crespo e l'allenatore Pasquale Marino. "SVEGLIAMOCI" - Il tecnico Pasquale Marino non le manda a dire alla sua squadra. "E' mancata un po' di cattiveria - dice ai microfoni di Sky il tecnico gialloblù - dobbiamo dare tutti qualcosa in più, bisogna darsi una mossa. Non ci sono maglie assegnate, ci vuole cattiveria e bisogna conquistarsi la maglia in modo più determinato, non come abbiamo visto oggi. Sul gol di Cassano mi sono arrabbiato? Sono entrati in area con troppa facilità, la bravura degli avversari ci sta ma noi abbiamo fatto di tutto per agevolarli e fargli mettere in mostra il loro repertorio. Per questo sono arrabbiato e in settimana ci sarà un cambiamento di uomini. Chi ha voglia di lottare lo deve dimostrare in maniera diversa". "MILAN SUPERIORE" - "C'è poco da dire, hanno fatto un'ottima partita, noi non siamo riusciti a prendere le misure e l'abbiamo pagato a caro prezzo". Parla così Hernan Crespo, come sempre chiaro e onesto. L'attaccante del Parma è consapevole che non c'è nulla da dire su una sconfitta netta sul piano del gioco e del risultato. "Pensavamo - spiega ai microfoni di Sky Sport 24 - che nel secondo tempo potessero mollare, speravamo di tornare in partita, ma è stato impossibile, del resto per qualità e quantità di giocatori loro sono nettamente superiori. Il rammarico è che pronti via la partita si è messa subito in salita". "Dobbiamo vincere la prossima partita con il Cesena, il nostro campionato non passa da San Siro con il Milan, adesso abbiamo uno scontro diretto in casa". Crespo, ex rossonero e nerazzurro, prova anche a dare uno sguardo all'alta classifica. "Scudetto al Milan? E' probabile, ma l'Inter è lì, ha una partita in meno e c'è ancora lo scontro diretto - spiega l'argentino -. È un campionato molto avvincente ci sono tante squadre in lizza e per gli appassionati di calcio questa incertezza è molto bella". Leggi i commenti I commenti dei lettori 
Finale fra predestinate quella di Coppa Italia in programma al PalaIsozaki: sarà fra Siena e Cantù, ovvero le prime della classe in serie A1. Montepaschi, in semifinale, si è sbarazzata senza tanti problemi di Montegranaro. In evidenza Kaukenas che non ha sbagliato un colpo (18 punti, con due su tre nel tiro da tre punti) e ha reso vana la rimonta degli avversari: 80-67 per i campioni d'Italia il punteggio finale. Nella semifinale serale Cantù ha faticato all'inizio contro  Avellino che si è portata in vantaggo. Ma Marques, il play terribile, non ha potuto fare la prestazione eccellente del giorno prima contro Armani. Così i brianzoli alla fine del secondo quarto sono andati in vantaggio per 44-25 per concludere con un perentorio 82-65. 

Nel secondo anticipo della 25esima giornata di Serie A, il Napoli espugna l'Olimpico battendo la Roma per 2-0 con una doppietta di Cavani, che sale così a 20 gol in campionato.Ranieri, privo degli squalificati Burdisso e Mexes, parte a sorpresa senza Menez e Totti, con Borriello unica punta e Rosi esterno basso. Mazzarri non ha Grava e Vitale ma espone i suoi gioielli (Hamsik, Lavezzi e Cavani). La Roma ha una buona partenza ma è poi il Napoli a prendere il pallino delle operazioni, anche se la miglior occasione del primo tempo è per i giallorossi: Vucinic dialoga con Simplicio, entra in area ed esplode il destro trovando De Sanctis pronto all'appuntamento. Il Napoli esprime più gioco e qualità, senza però concretizzare una certa superiorità di manovra. Julio Sergio non è certo impeccabile ma viene chiamato poco all'intervento. Nell'intervallo, le telecamere di Sky pizzicano un diverbio tra Rosi e Lavezzi (con l'argentino che sembra sputare). Nella ripresa Ranieri fa entrare Menez ma è il Napoli a passare al 4': Lavezzi legge il taglio di Hamsik, Juan lo tocca in area e per Bergonzi è rigore. Batte Cavani, il pallone fa la carambola e riesce, e lo stesso bomber ribatte in gol (non fosse già entrato, sarebbe stato da invalidare). La partita si incattivisce, fioccano le ammonizioni, la Roma comincia a premere sul serio ma senza trovare sbocchi. De Sanctis al 30' respinge coi pugni su Menez ma è il Napoli a rischiare il bis subito dopo: Lavezzi, in posizione regolare, si fa anticipare da un super Julio Sergio e Cavani spedisce alto il tap-in. Il bomber, però, si riscatta al 38', infilando al volo il cross di Cannavaro per il 2-0 che consacra i campani come veri anti-Milan e affossa le ambizioni di scudetto dei padroni di casa. 
"La schedatura di massa delle donne che si sottopongono alla fecondazione assistita. Ecco quello che vuol fare questo governo che invece parla tanto di privacy quanto si tratta del premier Berlusconi". Il senatore del Pd Ignazio Marino, medico chirurgo, denuncia senza mezzi termini quello che ritiene un episodio scandaloso: "Hanno usato il decreto milleproproghe per inserire di soppiatto nuove norme sulla fecondazione assistita, approvate dalla commissione bilancio certo non la più competente in materia". Un emendamento presentato dal deputato Lucio Malan, e votato ieri al Senato, prevede infatti che il Ministro della salute possa richiedere qualunque informazione - sulle pazienti e sui trattamenti insiste Marino - ai centri italiani di procreazione medicalmente assistita (Pma). "I centri saranno obbligati a fornirli al ministero che potrà conoscere non solo gli aspetti medici ma anche i dati anagrafici e tutti i dettagli, dai cicli ormonali alle caratteristiche delle gravidanze". Secondo il senatore è un fatto grave per due motivi. Da un lato c'è lo strumento giuridico, il milleproroghe, usato inappropriatamente per inserire nuove norme sulla fecondazione assistita. "Dall'altro lascia stupefatti la vaghezza della terminologia usata nell'articolo di legge quando si dice che i centri di Pma dovranno inviare "dati richiesti" al Ministero della salute. Ciò significa che non si pone alcun limite a possibili schedature da parte del Ministero con nome e cognome delle persone che si sottopongono alla fecondazione dando così libertà al Governo di conoscere ogni dettaglio personale di chi ricorre a queste tecniche. Questo è diverso dal raccogliere dati per valutare efficienza ed efficacia dei trattamenti. Se quello era il vero obiettivo, si potevano scrivere chiaramente i limiti per la raccolta delle informazioni. Altrimenti si chiama abuso". Opposta l'opinione del direttore del Centro nazionale trapianti Nanni Costa. "risponde a una direttiva comunitaria la necessità di inviare dati dai centri per la procreazione medico-assistita al ministero della salute, e da questo all'Istituto Superiore di Sanità e al Centro nazionale trapianti". Il flusso di dati previsto riguarda le procedure di qualità, sicurezza e tracciabilità legate alle procedure attuate dal singolo centro che esegue tecniche di Pma. I dati serviranno a comprendere come viene applicata la normativa sul territorio. 
MILANO - Il Milan torna al successo con un netto 4-0 condito da un'ottima prestazione, ma Allegri, che nei giorni scorsi si era lamentato per le critiche dopo i due pareggi, spiega: "Questo 4-0 non è una risposta a nessuno - ha dichiarato il tecnico livornese -. Quando una squadra che come il Milan lotta per lo scudetto pareggia due partite consecutive, è normale che si possa pensare che le altre possano rientrare in corsa e che magari ci sia un periodo di crisi. In realtà, però, con Lazio e Genoa abbiamo giocato due buone partite e c'è mancato solo il risultato pieno. "DOPO IL 2-0 ABBIAMO RALLENTATO" - Allegri però trova qualcosa da dire ai suoi nonostante l'ottima partita: "Fino al 2-0 la squadra ha giocato una buona partita, dopo abbiamo rallentato, non affondavamo più e il secondo tempo era iniziato sulla stessa falsariga. Poi Robinho è stato molto bravo a fare due gol, insieme a quei due lì davanti (Cassano e Ibra, ndr) che hanno fatto giocate molto importanti da campioni quali sono. Era importante chiudere la partita, perché il calcio è sempre imprevedibile e le cose possono cambiare come abbiamo visto domenica scorsa". "BRAVO CASSANO" - Un elogio particolare per Cassano, al primo gol rossonero: "Stasera pensavo tenesse meno la partita, invece, è stato bravo, ha lavorato in fase di non possesso, si è sacrificato, pensavo di fargli fare soltanto un'ora, invece ha tenuto molto bene". Allegri loda anche Gattuso: "E' stato bravo, ma quest'anno un po' di assist li ha fatti, oggi ha fatto molto bene anche se in certe occasioni ha vagato un po' per il campo". Bene anche Oddo, ai margini della squadra nei primi mesi, titolare in questo ultimo periodo. Oddo, titolare in questo ultimo periodo, ha fatto la sua parte e il tecnico non lo dimentica: "All'inizio ho fatto delle scelte diverse - spiega Allegri -, ma quando l'ho chiamato in causa lui si è sempre fatto trovare pronto, ha fatto benissimo a Napoli, poi purtroppo ha subito un infortunio, si è ripreso e adesso gioca bene da 5-6 partite. Oggi ha fatto un'ottima prova come tutta la difesa". "ROMA, NAPOLI E INTER LE NOSTRE RIVALI" - Per lo scudetto Allegri teme soprattuto tre squadre: "Roma, Napoli e Inter saranno le nostre rivali fino alla fine, a meno che la Juve non faccia un filotto di vittorie importanti che in Italia ci può stare". CASSANO: "AVANTI COSI'" - Il centesimo gol con una squadra italiana, nonché il primo col Milan. Per Antonio Cassano una serata da ricordare: " Ma la cosa più importante - ha detto 'Fantantonio' - è la vittoria della squadra, se continuiamo così non ce ne sarà per nessuno". Dopo aver elogiato Gattuso ("E' un amico, mi ha aiutato molto a inserirmi") Cassano ha poi aggiunto: "Questa settimana ho fatto una gran partita sia in Nazionale che oggi col Milan. Qui devi essere al 100%, l'obiettivo è sempre vincere". In Champions Cassano non ci sarà, "ed è dura, vorrei far parte del gruppo, sarò comunque ad incitare i miei compagni. Quando li vedo felici sono contento, come è successo oggi con Robinho". Infine, un pensiero per Pazzini: "Lui è un amico, però gli altri ci devono inseguire, spero che arrivi dietro di me". GALLIANI ELOGIA CASSANO - "Cassano ha fatto un gol meraviglioso - dice Galliani - è una seconda punta ed è stratosferico. Abbiamo grande ricchezza davanti". Secondo l'ad rossonero "anche Robinho è stato micidiale, anche se ha sbagliato qualche passaggio. Bene pure Ibrahimovic che ha distribuito palloni". Galliani ha poi "benedetto il giorno che sono andato col mio amico Raiola a prendere Van Bommel. E' un giocatore importante, ha partecipato alla finale di Champions e a quella dei Mondiali, andava assolutamente preso. Non mi sembra che sia una campagna fallimentare, come dice qualcuno". Sul Milan pesa l'infortunio di Pirlo: "L'ho sentito ieri - ha raccontato Galliani - è un anno con un sacco di problemi, non dobbiamo subire però contraccolpi. Inzaghi ha detto che gli abbiamo rinnovato il contratto quando stava per operarsi? E' la nostra politica. Dichiarare amore alla società a parole è un conto, passare ai fatti è un altro". Leggi i commenti I commenti dei lettori 
