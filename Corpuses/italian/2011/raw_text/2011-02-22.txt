Questo articolo di Attilio Bolzoni, basato sulle ricerche di Mario J. Cereghino nei National Archives inglesi, è uscito su Repubblica il 25 gennaio 2009. Riguarda la preoccupazione di Londra sulla salute mentale di Gheddafi. Per anni si sono chiesti se fosse pazzo. Tutti a indagare sulla sua psiche, le sue sfuriate improvvise, paranoie e malinconie. Alla salute mentale del rais di Tripoli, le spie di Sua Maestà dedicano summit e una valanga di rapporti segreti. Il colpo di Stato del primo settembre 1969 li coglie di sorpresa; non riescono a capire chi sia veramente lui, il colonnello Muammar Gheddafi, il nuovo leader libico; le informazioni sicure sono scarse: non ha ancora trent'anni, viene dalle sabbie della Sirte, il suo idolo è il presidente egiziano Nasser. Dagli scaffali dei National Archives di Kew Gardens - a pochi chilometri da Londra - riaffiorano le schede e le informative del Foreign and Commonwealth Office su uno dei personaggi più controversi del Ventesimo secolo. Sono dossier "secret" e "confidential", molti dei quali resi pubblici fra il 2002 e il 2007. La figura misteriosa a capo del Consiglio Rivoluzionario della Libia è ossessivamente controllata dalle legazioni britanniche sparse fra Rabat e Bagdad, studiata, analizzata, sviscerata in ogni dettaglio. Tutte le notizie che gli inglesi raccolgono fra l'autunno del '69 e la primavera del '72 riflettono un'ansia crescente per la "follia" di Gheddafi, data per certa da innumerevoli fonti. Le carte parlano di ricoveri in clinica. Di frequenti crisi di nervi. Anche di un tentativo di suicidio. Qualcuno al Foreign Office azzarda persino previsioni sul futuro dell'enigmatico colonnello e arriva a pronosticarne l'imminente fine politica. Il primo documento che riporta il suo nome è un telegramma (fascicolo Fco 39/386), spedito da Bengasi il 10 settembre 1969. Lo firma Wakefield, un diplomatico di carriera: "C'è da augurarsi che l'attuale ondata di adulazione nei suoi confronti non gli dia alla testa". Ma è solo il 19 settembre che un funzionario del Foreign Office, D. J. Speares, invia all'ambasciata inglese di Teheran alcuni dati sulla sua identità: "è nato nel '42 nella Sirte, si è laureato in storia nel '63, è uscito dall'accademia militare nel '65 e ha frequentato un corso di addestramento militare in Inghilterra nell'estate '66". Nei giorni successivi le informazioni si incrociano freneticamente. Tutti vogliono saperne di più sul giovane ufficiale che nei decenni a venire diventerà il nemico numero uno dell'Occidente. Scrive a Londra l'11 settembre (Fco 39/380) P. J. Popplewell dell'ambasciata al Cairo: "è molto religioso, un ufficiale brillante, sempre di buon umore, coscienzioso e gran lavoratore. E' un appassionato di calcio e di buone letture". Una nuova scheda "sulla personalità del colonnello Gheddafi" viene trasmessa l'8 ottobre '70 da Tripoli a Londra. è un documento (Fco 39/614) redatto da D. A. Gore-Booth e desecretato nel 2001. Comincia così: "Si sa poco del suo passato, si dice che suo padre sia un nomade che possiede alcuni cammelli nel deserto della Sirte. Corre voce che Gheddafi sia stato uno studente difficile a Seba, e che l'abbiano anche espulso dalla scuola secondaria di quella città. Ha grandi qualità come leader e durante il corso di addestramento militare in Inghilterra è stato descritto dal suo comandante come "un elemento prezioso per l'esercito libico"". Il diplomatico scava nella sua personalità: "Sebbene sia di bell'aspetto e abbia un bel sorriso, non ha niente dell'abilità del politico naturale. Di fronte alla folla ha difficoltà a cambiare tono, tende ad essere ripetitivo nei discorsi pubblici, la sua eloquenza ricorda la raffica di una mitragliatrice. Il suo fisico tradisce la malnutrizione sofferta in gioventù e la sua appassionata sincerità può sfiorare il fanatismo". Dall'ambasciata britannica di Tripoli cominciano ad avanzare i primi sospetti per le sue intolleranze e collere: "è scarsamente ricettivo alle critiche...". è un report da Kuwait City (Fco 39/622) che mette sul chi va là gli inglesi: "I kuwaitiani diffidano di Gheddafi. Il capo delle forze armate ha affermato che è pazzo: basta guardarlo negli occhi". Da quel momento è un susseguirsi di notizie sullo stato psichico del rais. Dispacci come quello del 10 dicembre '70, firmato da Michael Hannam dell'ambasciata inglese a Tripoli: "Nel presentarsi agli arabi come il nuovo messia, Gheddafi sfiora la follia. Il suo allontanamento dalla scena araba e libica non può essere lontano". Note come quella del 21 gennaio '71 firmata da J. P. Tripp: "Vi abbiamo già comunicato un anno fa che l'equilibrio mentale di Gheddafi era sospetto. Ora ha avuto un nuovo collasso, in seguito al quale è rimasto fuori combattimento per quattro giorni. Riteniamo che non si sia ripreso del tutto e che rischi un crollo totale". Informative come quella del 27 gennaio '71 (Fco 39/802) di M. I. Goulding dell'ambasciata al Cairo: "Ho parlato con Muhammad Ahmad Muhammad, ex segretario privato del presidente egiziano Nasser. Mi ha detto che l'irritabilità e l'eccitabilità di Gheddafi sono probabilmente dovute a un'allergia. Muhammad non ha specificato i sintomi, ma ha aggiunto che il colonnello sembra soffrire di allergia verso certi fiori. Al Cairo si è sottoposto ad alcuni test". Il 17 marzo '71 un altro diplomatico britannico di stanza nella capitale egiziana, Beaumont, invia a Londra una notizia clamorosa. Scrive: "Secondo un rapporto ricevuto da un mio collega belga, Gheddafi è attualmente internato in una clinica privata per malattie mentali nei dintorni del Cairo". Ma dopo qualche giorno il colonnello riappare, scompare ancora, passa un mese e ritorna un'altra volta in mezzo alla folla. Gli agenti inglesi sono disorientati. Il 27 settembre '71, alle 14, Michael Hannam da Tripoli informa Londra che Gheddafi "sarebbe rimasto ferito in un incidente automobilistico il 18 settembre". E pochi minuti dopo spedisce un altro messaggio: "Non è ancora apparso in pubblico. E le dichiarazioni del ministro dell'Informazione Buasir non sono riuscite a dissipare le voci secondo le quali Gheddafi avrebbe sofferto un collasso nervoso e che addirittura potrebbe essersi dimesso". Due giorni dopo comunica: "A Tripoli continuano a circolare voci su di lui. Secondo i tedeschi sarebbe stato visto ieri alla guida della sua automobile, i diplomatici di New Delhi dicono invece che avrebbe tentato il suicidio. In ogni caso nessuno l'ha più visto di recente in pubblico". Alle 8,50 del 2 ottobre '71 Beaumont, dal Cairo, racconta a Londra le notizie che circolano negli ambienti governativi egiziani: "Gheddafi sarebbe rimasto molto scosso dall'incidente automobilistico accaduto il 18 settembre scorso, durante il quale cinque uomini del suo entourage sarebbero rimasti uccisi e otto feriti. Tutto ciò davanti ai suoi occhi. L'episodio avrebbe scatenato uno dei suoi periodici attacchi di nervi". Ma il 4 ottobre informa il Foreign Office che "Gheddafi è appena arrivato al Cairo e sembra in buona salute". è già il 7 ottobre quando - ancora Beaumont - scrive a Londra: "Si è fatto visitare all'ospedale militare del Cairo per la sua sinusite". Nelle veline ritrovate a Kew Gardens c'è il resoconto di un pedinamento quotidiano. Il colonnello torna nella sua Tripoli e tre settimane dopo, il 28 ottobre, riceve all'aeroporto il nuovo presidente egiziano Sadat. Gli inglesi lo osservano da vicino e commentano: "Cammina come un sonnambulo". Una notizia che rende il clima ancora più teso arriva da Parigi il 19 novembre. è il diplomatico J. N. Spreckley che rivela al Foreign Office: "Ho visto De Warren, mi ha riferito che sembra esserci stato un nuovo tentativo per uccidere Gheddafi: sarebbe stata trovata una bomba a bordo del suo aereo di ritorno dal Cairo... fortunatamente per lui la bomba ha fatto cilecca". E aggiunge: "Sembra che sia più nervoso del solito. I francesi sono convinti che dopo il probabile attentato in cui sono morti diversi membri della sua scorta, Gheddafi abbia avuto l'ennesimo collasso nervoso e che sia stato sottoposto a trattamento medico per tre settimane". Alla fine del 1971 gli inglesi aggiornano la "scheda personale" del rais. Il fascicolo è catalogato Fco 39/805: "è spaventosamente magro, con delle cicatrici permanenti sulla fronte e attorno al collo. In pubblico sorride frequentemente, ma quando è stanco o sotto pressione irrigidisce spalle e braccia". Il dossier sul leader libico sarà arricchito di nuovi particolari sulla sua "sanità mentale" per tutti gli anni Settanta. Il 22 giugno '72 l'ambasciata di Tripoli comunica: "Vi è una sorta di logica folle in tutto ciò che dice e fa. Ma, naturalmente, la sua logica non è la nostra". Il 29 gennaio '76, alla vigilia della proclamazione della "Grande Jamahiriya araba di Libia popolare e socialista", G. H. Boyce scrive (fascicolo Fco 93/828) da Tripoli al Foreign Office: "Spesso Gheddafi assomiglia più a Mussolini che a Nasser". 
Sulla macchina, garantiscono, saliranno esponenti del centrodestra e dell'opposizione, intanto su Mario Pescante fioccano consensi. Da una presidenza 'industriale' come quella di Luca Cordero di Montezemolo, subito saltata, a una sportiva, anche se colorata politicamente, come quella del vicepresidente del Cio Roma 2020 comincia a muovere i primi passi anche formali: dopo il sì di Pescante adesso è già l'ora di mettere insieme la squadra che scenderà in campo per riportare nella Capitale i Giochi a cinquanta anni di distanza dall'edizione del '60. Comporre il mosaico non sarà impresa facilissima, perché sulla scelta qualcuno un po' ha storto il naso: e allora per accontentare tutti o quasi, il vicepresidente che affiancherà Pescante insieme ai due massimi rappresentanti del Coni (Gianni Petrucci) e del Comune (Gianni Alemanno) sarà di estrazione dell'opposizione. Il primo cittadino ha chiesto che lo indichi proprio Bersani: nel comitato esecutivo il sindaco vuole anche gli altri due presidenti degli enti locali, quello della provincia Zingaretti e della Regione, Renata Polverini. Alla squadra 'politica' sarà affiancata quella operativa: il ruolo di direttore generale dovrebbe essere affidato a Ernesto Albanese, per anni alla Coni Servizi, ora nel gruppo Ligresti. Nel team a cinque cerchi entrerà quasi sicuramente anche un campione olimpico. Intanto Pescante raccoglie favori: senza riserve quelli che arrivano dal mondo dello sport. "La nomina di Mario Pescante è una scelta di alto profilo per competenza, capacità ed esperienza e rappresenta una garanzia per una competizione che riguarda l'intero Paese e richiama tutto lo sport italiano a una mobilitazione solidale e convinta" l'attestato di stima arrivato dal presidente della Figc, Giancarlo Abete. "E' affidabile e conosce il mondo dello sport meglio di chiunque altro. Lui c'é, quello che serve è l'appoggio totale delle istituzioni. Insomma, è un politico, ma anche un uomo di sport, ideale per la candidatura di Roma" le parole del presidente della Fidal, Franco Arese. Qualche polemica serpeggia invece tra i politici. "La candidatura olimpica è un po' come la maratona, anche se si parte male c'é il tempo per recuperare e vincere la corsa - dice il vicepresidente della Camera, Maurizio Lupi - Mi sarei augurato Montezemolo presidente, anche se ha promesso di dare un suo contributo, ma Pescante è una persona seria ed è stimato in tutto il mondo". Per Alemanno, Pescante "è per lo meno pari a Montezemolo, ma sicuramente superiore a Ranucci, replicando alle polemiche sulla nomina. "Pescante è massima autorità dello sport e la sua è una presidenza di natura sportiva di grande prestigio, che sosterremo con forza, perché ha tutte le carte in regola per portare avanti il progetto olimpico". 
GIÀ in passato rammentare le vicende del Risorgimento, soprattutto quelle scomode per la monarchia, non fu opera facile. E se lo si fece, in forma di busto e di lapide, capitò spesso al risparmio. Nel settembre del 1873 venne inaugurato a San Salvario il monumento ai rivoluzionari del 1821. Il generale Giuseppe Avezzana, uno dei superstiti, oratore alla cerimonia, non poté nasconderne la modestia, affermando che era «povero di smaglianti bellezze» (lo racconta Daniela Bonino nella sua recente biografia del patriota di Chieri). Oggi, peraltro, è come allora; anzi: assai peggio. A meno di un mese dalle celebrazioni per il secolo e mezzo dell’Unità nazionale, o se si vuole del Regno d’Italia, diverse memorie di pietra di Torino versano in uno stato pietoso. E nessuno fa niente per porvi rimedio. Il degrado, però, a differenza di un tempo non fa distinzioni tra monarchici e repubblicani, ufficiali del regio esercito e mazziniani. La lapide del conte Cavour, in via Lagrange, è soltanto un po’ meno annerita dell’attigua targa al suddetto Luigi Lagrange e di quella a Giuseppe Pomba, in piazza Bodoni, completamente oscurata. Fu un grande tipografo-editore ma anche un patriota, tanto da finire per qualche settimana in Cittadella, ad Alessandria. Da pulire sarebbero i busti e i monumenti all’Aiuola Balbo, luogo peraltro in cui si cospirò nel ‘21. Invece Cesare Balbo, il generale Eusebio Bava, Lajos Kossuth, Daniele Manin, Gustavo Modena e Salvatore Pes di Villamarina, fungono da toelette per i cani di madame e madamine. LEGGI C'è da lavare un monumento Non parliamo del povero Pippo Mazzini, collocato nello slargo in cui sfociano via Andrea Doria e via dei Mille. È vero che per fare erigere il monumento necessitarono parecchi anni, dato che a Torino il fondatore della Giovine Italia era sempre considerato il sovversivo per eccellenza, un po’ come nel film di Martone. D’altro canto non era morto a Pisa nel ‘72 sotto il falso nome di Brown, in quanto ricercato? Ora la scultura di Luigi Belli che raffigura l’Apostolo della Libertà, in compenso, è offesa da scritte idiote di ogni genere, erbacce, lordure, ferite inferte dal tempo, ed è nascosta per giunta dai resti di un cantiere. A quel monumento per il ‘21, Avezzana aveva voluto che fossero poste le catene che «lo riguardino da guasti». Viene da domandarsi, in sostanza, se il 17 marzo prossimo si ricorderà il Risorgimento, oppure se questo non sia il pretesto per una notte bianca e per qualche mostra milionaria. 
DIFENDE a spada tratta il cardinale Crescenzio Sepe nei giorni dell’indagine per corruzione nell’inchiesta sugli appalti per i Grandi eventi. Si fa intervistare, Gennaro Quarto. «Lasciate in pace il cardinale — dice l’ex detenuto — è una persona per bene. Vergognatevi a pensar male di lui. Io a lui devo tutto. Facevo rapine, furti, anche un po’ di contrabbando. È stato lui a farmi capire che dovevo cambiare e io l’ho fatto». Ieri sera Gennaro Quarto, 59 anni, Gennaro “’o pazzo”, è stato ammazzato in un agguato di camorra. Ha prevalso la sua storia criminale, i suoi rapporti con il clan Misso. È stato ucciso con numerosi colpi di pistola in via Giacomo Notar, quartiere Mercato, dai killer in sella a uno scooter. I possibili moventi sono almeno due. Come i contrasti tra l’ex boss di Largo Donnaregina, Giuseppe Misso, pentito, e suo nipote Michelangelo Mazza, anche lui collaboratore di giustizia che accusa lo zio di contatti con i servizi segreti e pezzi dello Stato. Dunque un omicidio ordinato da una località protetta all’interno di una assurda faida tra pentiti? Oppure il repulisti voluto dai Lo Russo, che per meglio controllare la Sanità preferiscono non avere rapporti con chi era vicino agli ex padroni? Un nome di spicco, Gennaro Quarto, rapinatore. Che oltre a difendere il cardinale, era stato sfiorato dalle grandi vicende della cronaca nera napoletana. Ottobre 1998: viene chiamato in causa nell’indagine sull’omicidio di Anna Parlato Grimaldi, uccisa nel 1981. Parla di lui un pentito, ma Quarto ne esce immune. E poi l’omicidio della donna che aveva osato offendere la moglie del boss Giuseppe Misso. Anche lì Quarto ne uscì pulito. Spesso cercava di conquistarsi l’etichetta del malato di mente, di qui il soprannome. Come quando, nel ‘95, imputato per rapina, si presentò scalzo in tribunale. Spiegò che gli era stato detto di presentarsi “a piede libero” e aveva capito di dover andare senza scarpe. Costretto a tornare a casa, si ripresentò in aula con le pantofole, ma quella diventò una barzelletta nota negli ambienti giudiziari. Più indietro nel tempo, nel 1984, era andato scalzo al santuario di Pompei per un voto di ringraziamento quando Maradona fu acquistato dal Napoli. Maradona, il suo idolo. El pibe de oro lo conobbe, si commosse per la malattia del figlio di Quarto, Luca, operato undici volte. Uno di quegli interventi venne pagato da Maradona grazie a una partita di beneficenza. Vent’anni dopo, durante la trasmissione di Maria De Filippi “C’è posta per te”, il calciatore e il ragazzo si incontrarono e abbracciarono. 
ROMA - Il Capogruppo Fli al Senato Pasquale Viespoli e il senatore Maurizio Saia avrebbero deciso di lasciare il gruppo di Futuro e Libertà. Dopo ore di discussione nella riunione odierna, degli 8 senatori rimasti dopo le defezioni di Pontone e Menardi, ne restano ora soltano sei: Mario Baldassarri, Maria Ida Germontani, Giuseppe Valditara, Egidio Digilio, Candido De Angelis e Barbara Contini. Per ora, i senatori non avrebbero intenzione di abbandonare il gruppo di palazzo Madama, e si riconoscerebbero ancora nelle prospettive del Fli. "Abbiamo preso atto del venir meno sul piano politico del gruppo Fli al Senato", dice Viespoli, "ed abbiamo preso atto di posizioni divergenti rispetto alle prospettive politiche". Ma Viespoli e Saia non sono riusciti a trascinare con loro anche gli altri sei senatori, che restano in Futuro e libertà. Il gruppo di Fli al Senato quindi numericamente non esiste più. Ma i finiani, grazie anche all'opera di persuasione condotta da Mario Baldassarri, sono riusciti a frenare l'emorragia. Resta da vedere se i senatori rimasti fedeli a Fini confluiranno, come era nei pronostici, nel gruppo terzopolista al Senato con l'Api di Rutelli e l'Udc. Leggi i commenti I commenti dei lettori 
ROMA – Chelsea e Real si avvicinano ai quarti di finale di Champions League. La squadra di Ancelotti in pratica può già brindare visto l'agevole successo a Copenhagen (0-2), maturato grazie a una doppietta di Anelka. Il Real, invece si deve accontentare di pari (1-1) a Lione. Dopo aver colpito due pali ed essere passato in vantaggio con un gol dell'ex Benzema, le 'merengues' si sono fatte riprendere nel finale da Gomis. LIONE-REAL MADRID 1-1 Avvio equilibrato con i francesi che replicano per le rime a due tiri insidiosi di Di Maria e Cristiano Ronaldo sfiorando il vantaggio con Cris, Lovren ma soprattutto Gomis che, al 34', non sfrutta una corta respinta di Casillas, spedendo alta a porta vuota la migliore occasione del primo tempo. Nella ripresa la squadra di Mourinho cambia passo ma, in avvio, non è fortunata: in 1', tra il 49' e il 50', prima centra il palo su punizione con Ronaldo e poi la traversa su angolo, di testa, con Sergio Ramos. Il predomino territoriale delle 'merengues', col passare dei minuti, diventa netto e alla fine, a concretizzarlo pensa l'ex di turno, Benzema, che, al 65', 30'' dopo essere entrato, batte Lloris dopo una bella serpentina in area, sfruttando al meglio un assist di Ronaldo. Il Real si addormenta e, all'83', si fa raggiungere da Gomis che insacca di destro al volo da due passi su torre di Cris. COPENHAGEN-CHELSEA 0-2 Il Chelsea passeggia a Copenhagen, ottenendo, in pratica, la qualificazione ai quarti con 90' di anticipo. Gli uomini di Ancelotti impiegano appena 17' per stabilire le distanze con la sorpresa della competizione. A sbloccare il risultato pensa, al 17', Anelka che sfrutta al meglio un retropassaggio errato di Gronkjaer, s'invola verso la porta e batte Wiland con un preciso destro in diagonale. Il Copenhagen accusa il colpo ma il Chelsea non approfitta fallendo a più riprese nel primo tempo il colpo del ko con Anelka (3) e Torres (2). Nella ripresa i danesi provano a sorprendere Cech con Vingaard ma è solo un fuoco di paglia. Il Chelsea resta padrone del campo e, al 54', raddoppia meritatamente con un nuovo destro in diagonale di Anelka, lanciato da Lampard. Nel finale Torres manca il tris in altre due circostanze, vedendosi anche respinto sulla linea da Wendt un sinistro a colpo sicuro. Leggi i commenti I commenti dei lettori 

«Era necessario metterci la faccia, garantire che Roma sta realmente  cambiando e si sta trasformando», esordisce il sindaco Gianni Alemanno  squadernando il suo libro dei sogni, quei 225 progetti e 22 miliardi di  investimenti da attivare entro il 2020 - dunque ben oltre il suo secondo  e ipotetico mandato - per consentire alla città eterna di diventare una  grande capitale del mondo. In grado di realizzare «una crescita del Pil  del 3%» e di spingere verso l´alto persino quello nazionale, creando  addirittura «327mila posti di lavoro nell´arco di un decennio, più di  30mila l´anno», incalza il primo cittadino, che ne aveva già promessi  «più di 100mila entro il 2012» neanche un anno fa, durante la campagna  per le regionali. La contestazione all'ingresso Attesa per Berlusconi. Una sorta di involontaria ammissione che fin qui  ancora poco si è  visto, «ma tanto è stato fatto: 12 miliardi e 238  milioni di debiti del  passato», ripete due volte Alemanno a sottolineare  l´enormità della  cifra, «trasferiti dal bilancio comunale a quello  statale. La più  grande operazione di risanamento mai operato da un ente  locale, senza  la quale oggi saremmo in default» rivendica con orgoglio.  «E poi la  riforma di Roma Capitale, ancora non completata, ma che da  anni si  attendeva» insiste, mentre fuori dal Palazzo dei Congressi un  gruppo di  minisindaci protesta contro l´esclusione e i verdi  distribuiscono  volantini sulle bugie dell´amministrazione. Antipasto di  quel che si  preannuncia per oggi, quando a chiudere i lavori verrà il  premier  Berlusconi e i movimenti già preparano l´assedio. La Roma che verrà. Dentro,  incurante  e blindato, l´inquilino del Campidoglio disegna la Roma che  (forse)  verrà: «Oggi lanciamo il primo piano strategico di sviluppo  della  città, il primo in assoluto: piano che è progettazione economica e   sociale prima di quella urbanistica», ribatte al fondatore della   Comunità di Sant´Egidio, Andrea Riccardi, che poco prima aveva   denunciato la scarsa attenzione agli immigrati, agli anziani, alle   famiglie e a tutti i soggetti fragili che troppo spesso restano   inascoltati. In perfetta sintonia con Giorgio Napolitano: «Roma deve   mantenere il ruolo e la dignità di una grande capitale internazionale»,   manda a dire il capo dello Stato in un messaggio, «deve saper guardare   anche alle antiche e nuove emergenze nei settori della coesione  sociale,  della sicurezza, dell´accoglienza». Romanità e cristianità. Sfide che Alemanno accetta  e  rilancia, «basta leggere lo slogan della manifestazione: "Le  identità  come progetto di sviluppo", è da questo che bisogna partire,  dai due  valori essenziali di questa città: la romanità e la  cristianità»,  insiste. Le fondamenta su cui poggiare «progetti veri,  con tempi certi,  così da andare in giro per il mondo a dire: venite e  investite a Roma». È  ottimista il sindaco: le opere in cantiere  muoveranno 21,867 miliardi  di euro. Circa la metà arriveranno dai  privati (10,64), due miliardi da  fondi regionali ed europei «che finora  sono stati sottoutilizzati», 6,65  dallo Stato e solo 2,58 da Roma.  «L´amministrazione ha individuato gli  strumenti necessari per  raggiungere questi obiettivi: ora è importante  passare ad azioni  concrete per ottenere risultati», conclude. La "visione" del sindaco. Parla  di «visione»  Alemanno, quasi a discolparsi da chi lo accusa di non  averne una: la  sua è fare della capitale la locomotiva del Paese, capace  di «trainare  l´Italia fuori dalla crisi», liberandola dalla «sensazione  che non  possa essere all´altezza di un grande, ingombrante passato».  Obiettivo  possibile grazie all´ambizioso piano declinato all´Eur: due  giorni  costati oltre 500mila euro (300mila dalle Banche tesoriere;  100mila  dall´Acea e altri 100 dalla Camera di Commercio, entrambe  presiedute  dall´amico Cremonesi; 30mila da Poste e 20mila dalla  Fondazione 2020 di  Aurelio Regina) con oltre 80 oratori, solo cinque dei  quali sono però  donne e nessuno che abbia meno di 40 anni. 
RENDONO più gradevole il sapore dell’acqua di rubinetto e azzerano la fatica di trasportare le bottiglie. Sono di gran moda, e promettono di eliminare sostanze nocive come calcare, metalli e cloro. Ma un esposto in procura sostiene il contrario: le caraffe filtranti renderebbero l’acqua "non più potabile" e "depauperata di elementi nutritivi", e la contaminerebbero sia con corpi estranei sia alzando il rischio di cariche batteriche. A firmare la denuncia, arrivata al procuratore Raffaele Guariniello, è “Mineracqua”, la federazione italiana delle industrie di acqua minerale, che ha fatto analizzare l’acqua filtrata delle brocche dall’università La Sapienza. Il pm ha aperto un’inchiesta come atto dovuto, ipotizzando i reati di commercio di sostanze alimentari nocive per la salute pubblica e frode in commercio. Ha affidato una consulenza e incaricato i Nas delle indagini. L’esposto cita tre marche, la tedesca “Brita”, leader del settore, quella “Auchan” prodotta da “Laica”, e quella della “Coop”, marchiata “Viviverde”, di cui la stessa Brita è in realtà fornitore. Le caraffe sono di plastica, hanno un piccolo computer timer che indica le settimane di utilizzo del filtro che funziona a carboni vegetali attivi (fatti con noci di cocco sminuzzate, trattate con argento, e con resine sintetiche) e ha una durata di un mese circa. Secondo la denuncia firmata dal presidente di Mineracqua Ettore Fontana, dalle analisi sarebbe emerso "un insudiciamento dell’acqua filtrata", "il depauperimento di elementi nutritivi come fluoro, iodio e calcio". Ci sarebbe un problema legato alla pulizia e all’igiene della caraffa — lavabile a temperatura non superiore ai 50 gradi (la sanificazione si ha con 74 gradi) e con saponi non abrasivi — e si pongono dubbi sullo smaltimento dei filtri. "Se un’acqua è potabile non si vede perché debba essere filtrata per migliorarla — ha commentato Fortuna — le analisi sono state fatte per un mese filtrando 5 litri al giorno di acqua presa dalla fontanella dell’università, con tutti i parametri conosciuti. Abbiamo tratto alcune conclusioni: la qualità peggiora al punto che per alcuni aspetti i requisiti di potabilità (stabiliti per legge) vengono a mancare". Brita, che da 45 anni produce solo caraffe filtranti (e ne ha vendute 300 milioni nel mondo di cui un milione e mezzo in Italia a partire dal 2007), controbatte a ogni accusa: "Abbiamo le certificazioni di due ministeri della salute (tedesco e austriaco) e i filtri sono garantiti dagli enti certificatori Tuv e Tifq. Questo esposto è frutto di una guerra tra acque potabili e acque minerali. Noi non dichiariamo che l’acqua delle nostre caraffe è pura, ma che è filtrata, perché trattiene alcune sostanze. Non riduciamo il calcio, ad esempio, ma il carbonato di calcio che è calcare. Elimina sostanze nocive come piombo, rame, erbicidi. Le caraffe si lavano in lavastoviglie, e stiamo iniziando a mettere a nostre spese i bidoni per la raccolta dei filtri che vengono riciclati e rigenerati. Inoltre avvertiamo i consumatori di non utilizzare l’acqua filtrata se hanno problemi cardiaci o di insufficienza renale". 
Si chiama Carlo Passaglia. È un teologo, ex membro della Compagnia di Gesù, dalla quale è uscito, sospinto dalle sue vedute liberali e anti-assolutistiche. Espulso tempo fa dall'insegnamento di Teologia dogmatica al Collegio romano, ha assunto la cattedra di Filosofia superiore nei ranghi della Sapienza, università meno strettamente confessionale. Lucchese di nascita, autore di opuscoli destinati spesso a finire all'Indice per la loro virulenza contro il principio di autorità, l'abate Passaglia si è conquistato la considerazione di Pio IX; il che appare a molti esponenti della Curia una prova di debolezza del Pontefice verso colui che andrebbe invece bollato come un "eretico" recidivo. Oggi Sua Santità ha fatto chiamare l'abate dandogli l'incarico di  raggiungere Torino per sondare gli umori e i progetti del Conte di Cavour rispetto al ruolo che s' intende assegnare alla Chiesa nel prossimo assetto dell'Italia. Una mossa tale da suscitare l' irritazione del Segretario di Stato Giacomo Antonelli, che ne era ignaro. Appena un'ora dopo è stata diffusa una smentita, ispirata dalle alte sfere vaticane. Vi si contraddice "la voce" che la Santa Sede stia segretamente trattando con il governo piemontese. "La stessa persecuzione che soffre oggi la Chiesa", dice la nota, "basta di per sé ad annullare queste vociferazioni, certo divulgate ad arte". Pio IX ha contemporaneamente inviato a Napoleone III una lettera in cui si nega con sdegno che siano in corso contatti fra la Santa Sede e il governo di Torino. Ancora prima di partire per il Piemonte l'abate Passaglia ha comunque espresso ad alcuni prelati suoi intimi la propria soddisfazione per l'amichevole consuetudine, già avviata, con il capo di quel governo: egli è in possesso di un recentissimo dispaccio a firma del Conte, che si dichiara dispostissimo a discutere amichevolmente di tutto. Notizie. Rettifiche. Ancora notizie. Così è la città del Papa in questi giorni. Chi va in cerca del Carnevale romano, di solito assai decantato, ne trova scarse tracce (fra l'altro un editto aveva proibito di "portare maschere sul viso"). C' è piuttosto un clima di caserma. Con il mezzo milione di sudditi che ancora rimangono allo Stato della Chiesa, la capitale della cristianità è guardata da ventimila militari francesi - che Napoleone III quasi ogni giorno ribadisce di aver mandato lì "pour protéger le siège de la Papauté", per difendere il soglio pontificio - oltre che da 12 mila soldati vaticani e da un enorme numero di sbirri papali, ingrossati a loro volta da poliziotti e soldati fuggiti da Parma, da Modena, dalla Toscana, dagli ex Stati che rientravano nel potere temporale di Roma, e, ancora, dal crollato Regno delle Due Sicilie: sono questi ultimi, da quindici a ventimila. Un soldato, italiano o straniero, ogni tre o quattro abitanti. Con tanta gente armata a sorvegliare ciò che accade, nulla però è tranquillo. Tutt' altro clima a Palermo, dove si festeggia il carnevale e si balla nella casa del marchese Montezemolo e al Casino di dame e cavalieri. E proprio mentre si festeggiava tra coriandoli e carri allegorici arriva la notizia della resa di Gaeta. A Roma, invece, i cittadini che si riconoscono nelle ambizioni e nelle armi dei conquistatori venuti dal Piemonte sono coordinati dal Comitato Romano Italiano, che ha di recente inneggiato alla caduta di Gaeta, parlando addirittura di "una imponentissima dimostrazione d' italianità" e di "una prova di concordia" della popolazione in questo senso. I militanti delle varie parti sfoggiano insegne sacre: gli uni inalberano la croce sabauda, i loro oppositori la croce sanpietrina. I francesi, arbitri della contesa, sembrano spaesati. In un suo "documento d' indirizzo" inviato al governo imperiale, il Senato di Parigi si è rallegrato con Napoleone III per la sua politica estera. Tutto bene, gli ha detto. Ma ha aggiunto: tranne l'Italia. "I due interessi che l'Imperatore voleva conciliare si sono urtati, infatti, l'un l'altro. La libertà degli italiani è in lotta con la corte di Roma. Per arrestare questo conflitto il nostro governo ha tentato di tutto. Ogni via ragionevole è stata percorsa. Ci si è fermati solo davanti all'uso della forza". A non escludere l'uso della forza, a Roma e nel Lazio, sono i più diversi corpi militari. Quattrocentosettanta dispersi dell'ex esercito di Francesco II si sono riuniti con il soccorso del cardinale Antonelli, che pare li abbia fatti riarmare e rivestire. Dal canto loro gli zuavi del Papa non usano modi molto urbani: in trecento hanno appena dato la caccia, a Corese in Sabina, a un reparto di 40 volontari "italiani", facendone prigionieri 28. Rinchiusi nelle Carceri Nuove, essi sono stati rilasciati dopo quattro giorni impiegati a compiere gli esercizi spirituali. A Collalto un' accozzaglia di zuavi, gendarmi e contadini ha trucidato un'intera famiglia: un bimbo di due anni è stato portato in trionfo infilato a una baionetta. Per qualche baiocco ci si può procurare uno schioppo: ne sono grandi venditori gli sbandati delle Due Sicilie. I militi pontifici che prendono parte a qualche fatto d' armi vengono decorati con una medaglia di metallo bianco, tonda e massiccia, detta "il ciambellone". Da qui il ritornello: "Le truppe cosmopolite/ebbero in guiderdone/sul campo l'acquavite/a Roma il ciambellone". 
