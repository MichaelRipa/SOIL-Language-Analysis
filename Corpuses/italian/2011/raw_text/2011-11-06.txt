Per ridurre il numero di cani e gatti randagi, al fine di abbattere i costi di gestione di canili comunali, bisognerebbe introdurre una legge che consenta ai cittadini di far sopprimere i loro animali, con una spesa modesta. La proposta choc è di un consigliere provinciale della destra estrema di Perugia, Giancarlo Carocci (esponente di Umbria tricolore, formazione nata dall'alleanza tra Fiamma Tricolore e Forza Nuova), che ha suggerito di legalizzare l'uccisione sistematica di cani e gatti che "danno fastidio". Parole che hanno suscitato la reazione indignata degli animalisti e degli internauti: a breve il consigliere verrà denunciato per istigazione a delinquere, mentre è già partita una petizione sul web per chiederne le dimissioni. Intervistato nel corso della rubrica "Voce agli animali" di Mia (una trasmissione di Umbria Tv), Carocci, un coltivatore di tartufi con un passato recente nella Lega Nord, ha candidamente sostenuto che tutti i cittadini dovrebbero potersi sbarazzare dei loro animali, quando questi iniziano a "dare fastidio". VIDEO L'intervista choc del consigliere "Secondo me è meglio sopprimere un cane, in modo legale, con una puntura  -  ha detto  -  Ad esempio, quando una persona cambia casa e ha una casa più piccola, oppure se aumentano i figli e il cane magari gli dà fastidio. La bestia soffre e può anche fare i danni". La puntura letale, ha suggerito il politico, dovrebbe avere un prezzo minimo intorno ai 40-50 euro: "l'animale non soffre" e, visti i tempi di crisi, ci sarebbero anche meno spese per i Comuni", visto che "nessuno lascerebbe cani in giro". A nulla è valso ricordare al consigliere che esiste una specifica legge del codice penale che punisce il maltrattamento degli animali: "politici e giornalisti", secondo Carocci, vivrebbero "fuori dalla realtà". "Io vivo nella realtà. Sono stato eletto dal popolo, con 600-700 voti  -  ha argomentato  -  Perché non poter sopprimere il cane e il gatto se danno fastidio? E' meglio lasciarli in giro per strada? Questo atteggiamento costringe la persone all'illegalità: chi se ne vuole disfare, infatti, li avvelena, oppure gli fa sparare". "Quella che si verifica nei canili è barbarie, sono dei lager  -  ha anche detto l'esponente della formazione di destra  -  Non fa bene tenere i cani là". Parole che hanno fatto, in poche ore, il giro del web, provocando un vero e proprio moto di protesta. Il coordinatore nazionale del Partito Animalista europeo, Enrico Rizzi, ha fatto sapere di aver dato mandato al suo legale di sporgere denuncia-querela presso la procura della Repubblica di Perugia per il reato di istigazione a delinquere. "Tale proposta oltre ad essere incivile e vergognosa  -  dice Rizzi - risulta essere a tutti gli effetti di legge un'istigazione a delinquere in quanto la tutela giuridica degli animali è normata dalla Legge 189/04 che punisce con la reclusione fino a due anni chiunque cagiona senza alcuna necessità la morte ad un animale. Resto sorpreso nel vedere tanta ignoranza, incapacità e infantile banalità ad opera di un uomo che non solo non conosce la legge, come lui stesso ha dichiarato pubblicamente, ma istiga addirittura i cittadini ad infrangerla". Una legge, ha però sostenuto Carocci (che ha ammesso di non conoscere la legislazione in materia), che "è sbagliata" e andrebbe cambiata. La bacheca Facebook del presidente della Provincia di Perugia, Vinicio Guasticchi (PD), è stata intanto presa d'assalto da cittadini infuriati, che si aspettano parole di condanna da parte dell'amministrazione provinciale, e che pretendono le dimissioni dell'esponente di Umbria tricolore. 
L'Udinese farebbe bene a spiegare qual è il segreto: è un miracolo bellissimo. Credo che molto dipenda dal rapporto che Guidolin e Di Natale hanno creato nel momento di difficoltà dell'anno scorso, all'epoca delle prime 4 partite partite perse: avevano problemi, li hanno risolti, e l'Udinese ha cominciato a vincere e non ha più smesso. Cambiano i giocatori, vanno via le stelle, ma loro continuano a vincere: forse l'unico a cui non si può rinunciare è proprio Di Natale (e infatti, senza il cannoniente, a Napoli ha perso). Gestione oculata della squadra, con gli uomini giusti sempre al posto giusto, lo dimostrano in campo facendo tutto nel migliore dei modi. Corrono sempre, anche senza palla, e i giocatori sembrano contenti di correre a vuoto: è un concetto semplice ma che funziona a meraviglia. Guidolin dopo la netta sconfitta di Madrid ha chiesto scusa ai tifosi ma ha detto che il turnover era necessario: l'Udinese non può pretendere di andare alla grande su due fronti. Probabilmente non vincerà lo scudetto, ma ci fa divertire, diverte i tifosi e va bene per le casse della società, che può investire sui giovani e formarli. *** Insieme all'Udinese, con pieno merito, c'è la Lazio. Ha un condottiero fantastico che si chiama Reja, che fa dell'umiltà la sua dote migliore. Anche quando non fa la sua prestazione migliore, come contro il Parma riesce a farcela con la voglia di vincere. Ma la squadra di Reja ha anche tanta qualità: grinta e determinazione sono doti necessarie ma la prima virtù è giocare bene, sempre un po' meglio della squadra che si ha davanti. E poi quando hai uno a metà campo come Brocchi (che unisce voglia di vincere e di non mollare mai a una buona tecnica) e davanti uno come Klose che, a 33 anni, ha una grande tecnica e una forza fisica incredibile, tutto è possibile. Se a loro si aggiungono Ledesma, Hernanes, Dias e gli altri giovani, si ottiene un gruppo che può vincere. E che ha anche risolto finalmente la situazione di tensione tra società e tifosi. *** Il Milan è la squadra più forte del campionato. Pur con tutti gli infortunati, ha un organico incredibile. Con Ibra, Robinho ed Emanuelson può vincere tutte le partite. Speriamo che Berlusconi non faccia acquisti a gennaio, sarebbe uno schiaffo al momento difficile del paese. Lui è il numero uno del Milna ma è, ancora, il presidente del Consiglio e ha una responsabilità enorme, deve dare l'esempio: non può spendere per acquistare calciatori. *** A Napoli è stata rinviata la partita con la Juventus. Visto quello che è successo a Genova, ci si può assumere la responsabilità di rinviare un incontro che attiri 60 mila persone, ma un paese civile non può permettersi di far allagare le strade delle città e gli spogliatoi di uno stadio. Questi problemi delle infrastrutture sono vergognosi per un paese che si dica civile. *** La Roma ha finalmente un portiere capace di vincere lo scudetto: grazie alla parata di Stekelenburg su Meggiorini, la Roma ha costruito la vittoria a Novara. Se ci fosse stato Stekelenburg con Spalletti, la Roma uno scudetto l'avrebbe vinto. La squadra di Luis Enrique deve continuare così, rischia troppo, deve capire ancora gli equilibri, ogni tanto dà la dimostrazione di essere una squadra senza capo né coda perché lascia troppe occasioni agli avversari, ma è sulla strada giusta. Presto potrà diventare molto bella da vedere e vincente. *** A me dispiace la situazione di Mihajlovic, che è difficile da sostenere. Sono stanco di vedere Mihajlovic sul banco degli imputati, per una situazione in cui c'entra veramente poco. La società, Corvino in primis, dovrebbe dare delle risposte. E' una situazione imbarazzante. Io credo che la Fiorentina sia guidata bene. Sarebbe quasi da augurarsi che fosse esonerato per far finire questo calvario che proprio non merita. *** Il Cesena è la dimostrazione che l'allenatore non c'entra. Il Lecce ha strameritato la vittoria, Arrigoni non ha fatto il miracolo e non poteva farlo. E' la squadra che è stata costruito in un determinato modo: se il Cesena prende Mutu, mi sembra che c'è qualcosa che non va. *** Ficcadenti potrebbe avere problemi: ma mi sembrerebbe strano perché la prestazione il Cagliari l'ha sempre fatta: a Bergamo ad esempio ha giocato meglio dell'Atalanta ma ha perso. Contro i sardi si è messa anche un po' di sfortuna. Credo che Cellino non lo manderà via, anche se con Cellino tutto è possibile. *** Il Palermo è una realtà straordinaria: la squadra c'era, Mangia sembra nato per fare l'allenatore. E' simpatico, sveglio e intelligente, ma la squadra già c'era. Se riesce a dare un rendimento in trasferta può essere la rivelazione e farci divertire. 
TORINO - Gigi Buffon esalta la nuova Juventus. Il numero uno bianconero in un'intervista a Sky  dice di vedere una squadra diversa rispetto alla passata stagione, merito soprattutto del nuovo tecnico: "C'è tantissimo dell'allenatore perché credo che la determinazione, la rabbia, il suo sapere tattico e la conoscenza del mondo Juve che ci ha trasmesso e ha trasmesso anche a tanti ragazzi che sono alla Juve per il primo anno, siano stati fondamentali". Il portiere Juventino ha ammesso di sentirsi "molto meglio fisicamente, sono anche dimagrito cinque chili. Ho un peso che non avevo neanche negli Allievi nazionali del Parma, questo la dice lunga su come sto fisicamente e sulla voglia che ho di rivincere qualcosa e di riappropriarmi di certe sicurezze e certe prestazioni". Poi ha proseguito: "E' chiaro che, una volta superati molti problemi, nel mio caso soprattutto fisici, diventi più facile sentirsi parte integrante di un gruppo, poter essere sempre concentrati con la testa in quello che si fa e quindi risultare un'arma in più". I NUOVI ARRIVATI - La dirigenza bianconera ha messo a segno colpi importanti durante il mercato. Buffon già in estate aveva individuato in Pirlo il giocatore della svolta: "Giocatori come Pirlo sono talenti, nascono una volta ogni trenta, quarant'anni, farebbero il bene e la fortuna di qualsiasi squadra e credo che noi avessimo proprio bisogno di uno con le sue caratteristiche, che ci organizzasse il gioco e ci desse sicurezze". LA SORPRESA VIDAL - Non solo Pirlo. L'estremo difensore bianconero è rimasto sopreso soprattutto da Arturo Vidal: "Sicuramente sono stati acquisti di ottimo livello e penso che Vidal sia stata la sorpresa migliore perché, come ho detto anche due mesi fa quando nessuno lo conosceva, vedendolo in allenamento, avevo scoperto un giocatore che secondo me poteva trovare uno spazio anche nella grande Juve". IL CASO DEL PIERO - Conte ha indicato in Buffon e Del Piero due esempi e due punti di riferimento. Buffon dice la sua sulla querelle legata al capitano e all'annuncio di Agnelli: "Non si sa mai che sia l'ultima stagione perché Ale è sempre pronto a stupirci. Penso che le parole di Agnelli siano state un riconoscimento e un segno di gratitudine nei confronti di un campione che ha scritto la storia della Juventus". LA CORSA SCUDETTO - Per quanto riguarda il campionato, Buffon riconosce che può essere un vantaggio non giocare in Europa: "Ma in chiave campionato, non scudetto, perché ti permette di preparare al meglio ogni singola partita e ti dà una settimana di tempo. La Champions mi manca, ma devo anche dire che con un Barcellona simile è meglio non giocare perché tanto le probabilità di vittoria sarebbero poche". Leggi i commenti I commenti dei lettori 
Due persone - una donna di 44 anni e il padre di 86, entrambi di Altamura (Bari) - risultano disperse dopo che l'automobile sulla quale si trovavano è stata travolta da un torrente in piena, presso Matera. L'uomo e la figlia facevano parte di una grossa comitiva di persone giunta in Basilicata alla ricerca di funghi. Nel pomeriggio, quando le condizioni meteorologiche nella zona sono nettamente peggiorate - con una pioggia insistente - tutti hanno deciso di tornare a casa. Una delle auto è stata travolta dalla piena del torrente: l'uomo alla guida è riuscito ad uscire e a mettere in salvo due nipotine, ma la moglie e il suocero sono rimasti a bordo della vettura, portata via dalla corrente impetuosa. Poi l'auto è scomparsa, come inghiottita da acqua e fango. 
Casale sfiora l'impresa storica con Milano. Finisce 67-64 per l'EA7 Emporio Armani, ma per 36' è proprio la matricola piemontese a comandare la gara. Il tiro del possibile overtime di Malaventura sulla sirena rimbalza due volte sul ferro decretando così la quinta sconfitta consecutiva in questo campionato per Casale. Ma questa volta poco importa il risultato. La Novipiù ha finalmente dimostrato di avere tutte le carte in regola per potersi salvare e con i due innesti promessi a fine gara dal presidente Cerutti le cose potrebbero  cambiare già nel brevissimo periodo.  Una domenica sfortunata insomma, ma che rafforza qualche certezza nella testa di tecnico e giocatori, tutti sulla stessa lunghezza d'onda pronti ad invertire il più velocemente possibile questa triste tendenza.  Domenica si ritornerà al Palaferraris per la suggestiva sfida con Treviso. Che sia solamente rinviata di una settimana la festa per la prima vittoria in Serie A? Casale parte subito con il piede sull'acceleratore. Senza Temple e Ferrero, coach Crespi manda sul parquet un innovativo quintetto composto da Gentile, Janning, Malaventura, Nnamaka e Chiotti. Risponde Scariolo con Cook, Mancinelli. Nicholas, Fotsis e Bourussis. Un canestro da sotto di un Gentile finalmente al 100% manda subito su di giri un Palaferraris esaurito da giorni in ogni singolo posto. La rapidità di Janning mette in seria difficoltà i lunghi di Milano. Fotsis da sotto porta Milano sul 12-9, ma è Chiotti in versione "superuomo" l'assoluto protagonista di questa prima fase (18 punti finali) che con una schiacciata poderosa porta sul -1 Casale. Hairston da sotto mette a segno il suo primo centro della partita, poi Gentile e ancora una volta Janning impacchettano il primo quarto su un incoraggiante 19-19. Con gli uomini contati Casale non può permettersi grandi rotazioni. Pierich e Dunigan provano a far riposare il quintetto base ma i protagonisti sono sempre loro. Cinque punti di Janning in apertura di quarto portano la Novipiù a comandare i giochi: 26-24. Milano sbaglia tanto, le fatiche dello sfortunato turno di Eurolega cominciano a farsi sentire e Gentile e compagni senza farsi pregare ne approfittano con gli interessi. Un sussulto di Hairston riporta Milano sul +5, ma negli ultimi 60'' del secondo quarto Casale torna all'arrembaggio. Prima la tripla di Pierich, poi Chiotti e Janning da sotto, mandano tutti negli spogliatoi sul 37-35 per Casale. Nel terzo quarto è la Novipiù a fare la partita. Continua la giornata no dalla distanza per Milano con Cook che comincia a perdere sensibilità dal perimetro. Chiotti e Nnamaka al rimbalzo negano ogni possibilità ad un attacco di Milano sicuramente in difficoltà. I tre liberi di Malaventura mandano Casale sul +10. Sugli spalti si respira un'incredulità assoluta e quando Janning sulla sirena dei 24 indovina una tripla a dir poco "impossibile" qualcuno comincia a crederci davvero. Parziale di 7-0 per Casale che con caparbietà prova ad andare all'ultima pausa con un buon margine di vantaggio. Gallinari da sotto (solo 7 i suoi punti finali) ed una bomba di Cook rendono meno amaro un periodo nerissimo per Milano: 54-47 per Casale che con soli 7 giocatori realmente a disposizione sta rendendo complicatissimo il pomeriggio ad una delle squadre più attrezzate nel panorama europeo. Tornati sul parquet Giachetti prende per mano i compagni dando il via alla rimonta. Nel giro di due minuti il suo 2/2 da tre riporta l'EA7 a soli due punti da Casale. La stanchezza di entrambi i roster fa da padrona, i piemontesi dove non arriva la tecnica ci mettono il cuore e, statistiche alla mano, la missione sembra funzionare. A 4' dal termine Hairston riporta Milano davanti. Si continua a sbagliare, da una parte e dall'altra. Gentile dalla distanza prende solo il ferro e sul contropiede successivo ancora Hairston manda il punteggio sul 63-59. Sembra tutto compromesso ma la tripla di Pierich (62-63) farà vivere gli ultimi 30'' con il fiato sospeso. Giachetti fa 2/2 dalla lunetta e sul possesso della disperazione Janning subisce fallo a 3'' dal termine. Fuori il primo tiro libero, allora sul secondo si va alla caccia del rimbalzo offensivo che incredibilmente Casale guadagna con Dunigan. Il pallone carambola fra le mani di Malaventura che però non riesce a trasformare quella che rimarrà comunque una domenica pomeriggio da ricordare, in una storia da raccontare a figli e nipoti della piccola, ma orgogliosa Casale Monferrato. NOVIPIÙ CASALE - EA7 EMPORIO ARMANI MILANO 64-67 ( 19-19; 37-35; 54-47) NOVIPIÙ CASALE: Berti, Malaventura 6 (0/2, 1/5), Gentile 10 (1/5, 2/5), Nnamaka 2 (0/1, 0/2), Pierich 8 (2/5, 3/6), Chiotti 18 (9/16), Strotz ne, Ferrero ne, Di Prampero ne, Giovara ne, Janning 20 (6/10, 2/7), Dunigan. All.: Crespi EA7 EMPORIO ARMANI MILANO: Giachetti 13 (5/6, 0/2), Mancinelli 4 (2/4, 0/1), Hairston 18 (7/11, 0/1), Gallinari 7 (2/8, 0/1), Fotsis 2 (1/3, 0/1), Cook 13 (1/2, 3/7), Nicholas 2 (1/2, 0/1), Rocca 6 (3/3), Boroussis 2 (1/4), Melli ne, Viggiano ne, Radosevic (0/1 da 2). All.: Scariolo. 
E' finito in manette Federico Negri, uno degli amici di Gabriele Sandri presenti nell'autogrill vicino ad Arezzo dove il giovane tifoso della Lazio fu ucciso l'11 novembre 2007 da una pallottola sparata da un poliziotto. Negri è stato arrestato a Roma dai carabinieri poco prima di Lazio-Parma, durante un controllo nell'area dello stadio Olimpico. Nella sua auto aveva coltelli, martelli e altri oggetti pericolosi: per lui l'accusa è di porto di oggetti e armi atti ad offendere in occasione di manifestazioni sportive. Nei pressi di via Morra di Lavriano i militari hanno notato due autovetture con un totale di cinque persone a bordo che avevano un atteggiamento sospetto. Durante il controllo all'interno di una delle due macchine, dove si trovavano Negri, che ha 42 anni, un 34enne di Parma e un minorenne, è uscito fuori un piccolo arsenale. Sono stati trovati infatti cinque martelli, un manganello telescopico, due coltelli da cucina (uno con lama da 20 centimetri), due coltelli a serramanico, due chiavi inglesi, cinque aste lunghe un metro, tra cui alcune di metallo, due pinze, oltre ad adesivi con la scritta "Spaccarotella infame" e ad una bandiera. I cinque sono state portati in una caserma dei carabinieri e dopo gli accertamenti svolti assieme alla polizia sono stati arrestati Negri e il 34enne di Parma. Il minorenne è stato invece denunciato. Nei loro confronti il questore ha adottato un Daspo della durata di un anno. "Rimango sorpreso da quanto mi viene riferito e spero che chi è stato denunciato possa chiarire tutto. Lazio-Parma non era una partita a rischio e faccio fatica a immaginarmi lo scenario descritto". Cristiano Sandri, fratello di Gabriele, il tifoso della Lazio ucciso da un agente l'11 novembre 2007, commenta così l'arresto di un amico di 'Gabbo', Federico Negri, a cui i carabinieri hanno trovato in auto coltelli e altre armi improprie. "In una partita pacifica, con due tifoserie unite nel ricordo di due ragazzi (l'altro è Matteo Bagnoresi, tifoso del Parma morto nel 2008, ndr), mi riesce difficile pensare che qualcuno portasse in giro un arsenale - dice Sandri -. L'11 novembre si deve apporre una targa importante e mi infastidisce l'accostamento tra mio fratello e quello che sarebbe accaduto, e uso il condizionale" Federico Negri è stato poi rilasciato dal giudice monocratico. E stessa misura è stata adottata anche per l'altra persona arrestata, Rocco M., 34enne tifoso del Parma.  I due ora, difesi dall'avvocato Claudio Ferrazza, saranno giudicati con rito ordinario e il processo è stato quindi aggiornato al 26 gennaio prossimo. 
MILANO - Italia domani alla prova dei mercati dopo il vertice del G20 e l'annuncio di un monitoraggio del fondo monetario sugli impegni sottoscritti dal governo nella lettera a Bruxelles. Gli occhi saranno rivolti a Piazza Affari, che venerdì ha chiuso in calo del 2,66% e, ovviamente, allo spread fra Btp e Bund. "La Commissione europea - ha sottolineato il premier Silvio Berlusconi - farà le sue verifiche. Noi abbiamo chiesto anche al Fmi di verificare l'andamento dell'approvazione di queste riforme per certificarle nei confronti di tutti, non altro. La richiesta, voglio ripeterlo, è venuta da noi e possiamo ritirarla quando vogliamo". Berlusconi questa volta non ha parlato di ristoranti pieni e di aerei in overbooking ( il video ), ma è tornato comunque a sventolare la bandiera dell'ottimismo. "Smettiamola - ha detto - di essere pessimisti e piangerci addosso, non diamo retta alla stampa disfattista e catastrofista con cui abbiamo a che fare". D'altra parte, ha aggiunto,  "anche nello scenario peggiore che possiamo immaginare, l'Italia resterebbe comunque solvibile, e non lo dico soltanto io, ma anche il governatore della Banca d'Italia". Il Cavaliere ha comunque ribadito l'impegno del governo ad approvare le misure promesse a Bruxelles. "Queste riforme, inserite nella legge di stabilità - ha spiegato - devono essere approvate al più presto, rispettando i tempi che abbiamo concordato con la Commissione europea. Abbiamo consegnato all'opposizione, prima che alla Commissione, il documento che abbiamo portato a Bruxelles. Quindi mi auguro che l'opposizione riveda l'atteggiamento negativo che ha mostrato sinora e agevoli il varo di queste riforme per l'Italia, come ha già fatto positivamente nello scorso mese di agosto con la nostra manovra. Se votasse no, si schiererebbe contro l'Italia, se dovesse fare ostruzionismo lo farebbe contro l'Italia". 
