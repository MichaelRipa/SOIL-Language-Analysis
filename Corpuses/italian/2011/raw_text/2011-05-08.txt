ROMA - Il presidente della Repubblica, Giorgio Napolitano, ha espresso pubblico apprezzamento per i salvatori dei profughi del naufragio del barcone della scorsa notte al largo di Lampedusa : "Desidero esprimere sincera ammirazione per le forze dell'ordine e i volontari che hanno salvato centinaia di profughi africani - uomini, donne e bambini - giunti in condizioni disperate nei pressi di Lampedusa", ha detto il Presidente. "Partono dalla Libia in questi giorni imbarcazioni al pericolo del naufragio e della morte, per iniziativa di trafficanti criminali senza scrupoli e nella complicità di autortà irresponsabili", prosegue Napolitano: "L'italia sta dando prova di solidarietà e spirito di accoglienza; tocca all'europa fare la sua parte e operare perchè la Libia si dia un governo consapevole delle sue responsabilità". Napolitano ha anche aggiunto: "L'Italia sta dando prova di solidarietà e spirito di accoglienza, tocca all'Europa fare la sua parte e operare perché la Libia si dia un governo consapevole delle sue responsabilità". Si combatte a Misurata. Un portavoce degli insorti, Abdulsalam, riporta di "Furiosi combattimenti tra forze governative e ribelli libici, in corso nei pressi dell'aeroporto di Misurata e dell'adiacente Accademia dell'Aeronautica Militare". Secondo Abdulsalam "si continuano a sentire colpi di artiglieria ed esplosioni di missili". Il portavoce ha aggiunto che l'ultima importante roccaforte dei rivoltosi in Tripolitania oggi è stata teatro di un nuovo raid aereo della Nato, i cui cacciabombardieri hanno attaccato un settore a est del centro urbano, presumibilmente una delle teste di ponte occupate dai lealisti che l'assediano da settimane. Ue, Malmstrom: "Intervento urgente". La commissaria Ue agli affari interni, Cecilia Malmstrom ha dichiarato: "Quello che è accaduto oggi a Lampedusa sottolinea ancora una volta la necessità di un'azione urgente". Malmstrom ha aggiunto: "L'Unione europea deve mostrare solidarietà nei confronti degli stati membri più esposti ed anche dei paesi nordafricani che sostengono il peso più alto del conflitto in Libia". E ha concluso: "Non possiamo dimenticare che Tunisia ed Egitto hanno ricevuto più di 650 mila persone che sono fuggite dalla violenza in Libia nei mesi recenti". 
Tu chiamale se vuoi, emozioni. Immaginate cinquemila persone picchiare le mani incessantemente, immaginate cinquemila tifosi urlare a squarciagola continuamente, immaginate il quinto set di gara cinque combattuto punto a punto come tutta la serie di questa avvincente semifinale scudetto. Vince Cuneo, la Bre Banca Lannutti campione d’Italia in carica sconfigge una coriacea Lube Banca Marche Macerata e domenica prossima volerà al Palalottomatica di Roma per difendere lo scudetto che porta sul petto. E’ Giuseppe Patriarca a decidere l’incontro e a meritarsi a fine match il titolo di mvp: «Che emozione indescrivibile - esulta il ciociaro di Cuneo -. Abbiamo vinto con merito una serie che è stata equilibrata anche per merito di una grande Lube. Ora godiamoci questo successo e poi pensiamo a prepararci per domenica prossima. Sarà Cuneo – Trento? Ormai è una costante, un classico, cercheremo di fare del nostro meglio». Cuneo ha vinto con la forza della propria esperienza, sbagliando meno degli avversari e affidandosi alla classe dei suoi uomini migliori nei momenti decisivi dell’incontro. «Sono più che contento per i miei ragazzi - commenta Alberto Giuliani questa sera come non mai carnefice della sua, ormai prossima, Lube -. Abbiamo meritato questa soddisfazione soprattutto per le difficoltà avute nel corso di questa stagione. Abbiamo vinto contro una grande Macerata, peraltro in ottima salute». Gara cinque è come tutte le precedenti: si viaggia sul filo dell’equilibrio, ma a fasi alterne. Gli ospiti vincono il primo set nel quale Cuneo difende bene, con percentuali di tutto rispetto (94%), ma attacca male (46%). La Bre Banca, comunque, è costantemente in avanti, seppur con un esiguo vantaggio, tallonata però da Macerata che tiene botta e, proprio in prossimità del traguardo, accelera staccando i padroni di casa. Nella seconda frazione l’ago della bilancia pende a favore dei piemontesi. Cuneo peggiora le proprie percentuali, ma migliora nella qualità del gioco: Grbic sale in cattedra dispensando palloni a destra e a manca. Si vede Patriarca, ma si meritano gli applausi anche Nikolov e, soprattutto, Mastrangelo. Dall’altra, invece, i soliti noti, Omrcen e Savani non bastano ad una Lube che, rispetto a prima, non riesce a cambiare il ritmo e a rimanere nella scia dei padroni di casa. Il copione già visto rimane tale anche nel terzo parziale perché, come al solito, è ancora l’equilibrio a farla da padrone. Cuneo e Macerata avanzano a braccetto anche se, in realtà, questa volta è la Lube a guadagnare un leggero vantaggio sui locali che, pur inseguendo a distanza ravvicinata, non recuperano più. La quarta frazione non regala novità. La Bre riesce nuovamente a prendere il sopravvento trascinata da Nikolov e Wijsmans. Questa volta sono i locali a dettare il ritmo all’incontro e Macerata, nonostante un vigoroso sussulto finale, alla fine cede il passo. Si decide tutto al tie break: Patriarca vola in alto, picchia duro e porta Cuneo in finale. Ora tutti a Roma. Bre Banca Lannutti Cuneo – Lube Banca Marche Macerata 3-2 (22-25, 25-20, 22-25, 25-22, 15-12) 
ROMA - Ecco cosa bisogna augurare agli Internazionali Bnl di tennis cominciati a Roma: una finale intensa e bella come quella che ha avuto Madrid. Il Djokovic-Nadal è stato davvero spettacolare, in ogni gesto tecnico. Sarà una finale ricordata perché mai era successo di vedere Nadal sconfitto sulla terra rossa in soli due set. Non era mai successo di vederlo vittima nel gioco. Di vedere un altro giocatore prevalere sul piano puramente tecnico e fisico (7-5, 6-4). Ha stravinto Novak Djokovic, vero campione di questo 2011. Ancora oggi imbattuto. Anche sulla terra rossa. Nadal ha salvato l'onore, grazie ad un punto giocato nel primo game del secondo set, che merita di essere raccontato: lo spagnolo in attacco, bella risposta del serbo. Stop volley di Rafa, Nole c'arriva ed effettua il lob. Imprendibile, quasi: Nadal prova prima la veronica poi desiste, corre indietro e piazza un colpo della strega, da sotto le gambe, a pallonetto. Da applausi. Curiosamente è la seconda volta che capita a Djokovic: la prima lo subì da Federer a New York nel 2009 (ma quella fu una specie di frustata da sotto le gambe). A parte quel punto che rivedremo a livello di tormentone il torneo di Madrid ha confermato che il padrone del tennis, quest'anno, è Novak (Nole) Djokovic. Non riesce a batterlo nessuno, al Djoker. Non ci è riuscito neppure, sull'amata terra rossa, Rafa Nadal. Ha zittito tutti, il serbo. Tutta Madrid, tutto il Real Madrid presente, da Iker Casillas fino a Cristiano Ronaldo. Sin dall'inizio: il suo 4-0 è stato più che eloquente, con sua maestà Nadal ridotto a comprimario, costretto a subire i ritmi, la velocità e le angolazioni del serbo. Mai visto, nella storia recente. Poi ha dovuto rifiatare, Djokovic. E Nadal è tornato in partita. Fino al 5-5, dopo aver salvato tre set-point. Il passaggio a vuoto di Nole però è finito lì e, grazie anche a due fortunati net, ha evitato il tie-break ed ha portato a casa la prima frazione. Risollevato, e rigenerato, il serbo ha ripreso a far match come all'inizio della finale. Non ha mai più lasciato l'iniziativa allo spagnolo: gli ha cambiato continuamente gli angoli, giocato i contropiede. Con questa strategia ha sempre conquistato i punti dopo scambi lunghi e duri, nei quali  -  in passato  -  Nadal era sempre uscito vincitore contro chiunque. Un Djokovic assoluta star, che non ha mai arrischiato una sola smorzata. Il secondo set, dopo due break pareggiati, ha vissuto all'insegna dell'equilibrio. Fino al decimo game: con Nadal al servizio Djokovic è diventato ulteriormente aggressivo, ed ha portato a casa una vittoria che lo lancia come favorito dappertutto, da oggi in poi. Resta, però, la sensazione che superare Nadal al meglio dei cinque set sarà sempre molto, molto dura. Leggi i commenti I commenti dei lettori 

ROMA - Adesso anche in America vogliono sia fatta chiarezza. La Roma, dal giorno della firma sul contratto tra il gruppo Usa e DiBenedetto, ha continuato a viaggiare autonomamente. Anche troppo, almeno questo deve aver pensato il presidente in pectore. Che, venerdì, ha fatto recapitare a Roma 2000 una lettera informativa per chiedere formalmente di essere informati sulla gestione dei diritti televisivi e il rinnovo del contratto con il Coni per l'utilizzo dello stadio Olimpico. Chiedendo, anche, se delle due vicende si occupi direttamente l'attuale presidente Rosella Sensi. CONTRATTO STADIO  - Proprio la numero uno del club e l'amministratrice dei conti Cristina Mazzoleni, hanno condotto e concluso l'accordo per il rinnovo annuale con il Coni del contratto per l'utilizzo dell'Olimpico. L'accordo precedente scadeva il 29 aprile, esattamente due settimane dopo la firma tra americani e Unicredit del documento che sanciva il passaggio della Roma in mani Usa. In questo lasso di tempo, DiBenedetto e i suoi soci, ma anche la banca, non hanno ricevuto comunicazioni sulla questione (nonostante proprio la gestione dello stadio abbia sollevato la prima polemica con Petrucci il giorno del suo sbarco a Roma, a fine marzo), salvo scoprire come le condizioni del nuovo accordo non siano esattamente  -  dal loro punto di vista  -  da considerarsi vantaggiose. Inutile dire quanto tutto ciò non abbia fatto piacere al gruppo a stelle e strisce, che avrebbe, quantomeno, voluto essere informato sugli sviluppi. Invece nulla: un dettaglio che viola i termini dell'accordo sottoscritto con la banca, ma che in ogni caso non cambierà gli orizzonti. Anzi: DiBenedetto non solo non molla, ma si tuffa, forse per la prima volta, nelle questioni gestionali del club. Un diritto, da prossimo azionista di riferimento. QUESTIONE DIRITTI TV  - Ma l'interesse del leader del consorzio statunitense, è concentrato anche sulla battaglia per i diritti televisivi. La Sensi, che nei mesi scorsi aveva chiesto e ottenuto di occuparsi della faccenda (prima, però, che la Roma conoscesse il suo futuro) ha scelto di schierarsi con le altre grandi, Milan, Juventus, Inter e Napoli, nella querelle sull'attribuzione della quota tifosi e la definizione di questi ultimi. Da Boston non sono certi (tutt'altro) sia la soluzione migliore. Perché, se anche la Roma dovesse perdere qualcosa  -  e non è affatto scontato  -  spostandosi con le cosiddette "piccole", molto di più perderebbero le dirette concorrenti. Una situazione che ridurrebbe il gap economico con chi, sino ad oggi, ha goduto del favore delle televisioni, aumentando indirettamente la competitività del club giallorosso nella propria lega. DiBenedetto vorrebbe vedere le proiezioni che hanno convinto invece la Sensi per una scelta differente, per analizzarle e confrontarle con le proprie: per cambiare idea, se lo riterrà opportuno. Oppure, per convincere qualcun altro a farlo. Per domani, è attesa la risposta del presidente di Roma 2000, Attilio Zimatore, che in qualità di controllante diretta di As Roma dovrà fornire chiarimenti e spiegazioni sull'operato dell'attuale presidenza del club. Leggi i commenti I commenti dei lettori 
VENEZIA - Una maxi gondola dipinta di bianco che solca la laguna di  Venezia, scortata da altre otto imbarcazioni nere. Papa Benedetto XVI ha  voluto provare oggi l'emozione che ogni giorno sperimentano in città  centinaia di turisti, facendosi trasportare a remi sul Canal Grande. Il  Pontefice è salito sulla 'Dogaressa' come fece nel 1986 il suo  predecessore Giovanni Paolo II. E come allora a condurlo sono stati  alcuni campioni del remo, per l'occasione con una divisa candida. VIDEO: IL PAPA IN GONDOLA - FOTO Il  breve percorso in gondola ha condotto Benedetto XVI alla Basilica della  Salute e al Marcianum, il polo accademico promosso dal Patriarcato di  Venezia. In Basilica era riunito il mondo della cultura e dell'economia,  dal nuovo presidente delle Generali Gabriele Galateri di Genola, al  presidente della Biennale Paolo Baratta al sovrintendente della Fenice  Cristiano Chiarot. Tra gli ospiti anche Nicoletta Zago, operaia  che ha rappresentato tutti i lavoratori che rischiano di  perdere il posto a Porto Marghera. "Mi sono permessa di portare al Santo  Padre i saluti di tutti i lavoratori in cassa integrazione al  Petrolchimico e gli ho  sussurrato: "Si ricordi nelle sue preghiere di noi e soprattutto delle  nostre famiglie in un momento di angoscia come questo". "Non abbiate paura del diverso". I cristiani non devono chiudersi di fronte al diverso ma dialogare con la modernità. Questo il messaggio nell'omelia che il Papa ha tenuto al Parco San Giuliano di Mestre, prima messa del suo viaggio a Nordest, in cui ha analizzato il rapporto tra identità cristiana, e "slancio missionario" e "comunione, solidarietà e condivisione".  "Il problema del male, del dolore e della sofferenza, il problema dell'ingiustizia, della sopraffazione, la paura degli altri, degli estranei e dei lontani che giungono nelle nostre terre e sembrano attentare a ciò che noi siamo"  ha detto il Papa, "portano i cristiani di oggi a dire con tristezza: noi 'speravamo' che il Signore ci liberasse" da tutto ciò. Invece, ha chiesto Benedetto XVI, "occorre rendere conto della speranza cristiana dell'uomo moderno, sopraffatto non di rado da vaste e inquietanti problematiche che pongono in crisi i fondamenti del suo stesso agire". Alla Madonna della Salute, il Papa ha detto: "La Serenissima ci parla di una civiltà della pace, fondata sul mutuo rispetto, sulla reciproca conoscenza, sulle relazioni di amicizia". "Serenissima", ha proseguito Benedetto XVI, "è un titolo davvero stupendo, si direbbe utopico, rispetto alla realtà terrena, e tuttavia capace di suscitare non solo memorie di glorie passate, ma anche ideali trainanti nella progettazione dell'oggi e del domani, in questa grande regione".  "Venezia - ha aggiunto - ha una lunga storia e  ricco patrimonio umano, spirituale e artistico, per essere capace anche oggi di offrire un prezioso contributo nell'aiutare gli uomini a credere in un futuro migliore e ad impegnarsi a costruirlo", ha aggiunto Ratzinger. Rispondendo al Patriarca di Venezia, il cardinale Angelo Scola, Papa Ratzinger ha detto: "La visita a Venezia è un'esperienza meravigliosa che mi conferma nel  mio compito di 'confermare i fratelli nella fede', che è il compito del  successore di Pietro. Anzi, io stesso mi sento confermato nella fede da  questo viaggio". Al termine del pranzo in patriarcato, Scola  ha ringraziato il Santo Padre Benedetto XVI per il dono della visita e  detto tra l'altro: "Il Nordest vuol bene al Papa, vuol bene a questo  Papa". Il Papa, inoltre, si è detto molto soddisfatto e compiaciuto  della qualità della celebrazione eucaristica al Parco di San Giuliano e  dell'entusiasmo manifestato lungo il Canal Grande durante il corteo  acqueo. 
