TERAMO - Niente male come inizio. L'anticipo della prima giornata premia la Montepaschi Siena, ma i campioni d'Italia, che vanno a caccia quest'anno del sesto scudetto consecutivo (impresa mai riuscita in passato) soffrono fino alla fine prima di passare (75-67) sul parquet di Teramo. La formazione abruzzese tiene testa alla squadra di Pianigiani per 39' prima di alzare bandiera bianca davanti allo strapotere fisico e alla panchina lunghissima dei toscani (43-3 per Siena il bilancio dei punti), che possono ammortizzare senza problemi anche la serata no di Stonerook (0/7 dal campo e -3 di valutazione). Teramo fa la faccia tosta fin dalla palla a due con Wanamaker, Borisov e Amoroso che rispondono colpo su colpo. Pianigiani parte con Michelori e Aradori in quintetto, il turnover degli stranieri porta Andersen (ottima prova, 11 punti, 10 rimbalzi e 4 assist) in panchina e Lavrinovic in tribuna. Ritmi alti, tanti errori e Montepaschi già in bonus dopo 6' con Summers (da rivedere) a quota 2 falli. Teramo ci mette energia (9-5), Aradori (7 punti nel primo quarto), Andersen e Zisis i canestri che tengono Siena avanti (15-16). Nel secondo quarto la Montepaschi prova a scappare toccando il +11 (28-17) con Kaukenas, Andersen e Carraretto, Teramo però non molla, Amoroso e Wanamaker (6 punti a testa) confezionano il 13-5 che riporta il match in equilibrio (33-30). Alla pausa lunga la Banca Tercas ha punti solo dal quintetto, dei 33 di Siena ben 21 arrivano dalla panchina. La ripresa inizia nel segno di Brandon Brown, che infila due triple nel 10-0 che spinge Teramo a +7 (40-33) e costringe Pianigiani al time out. Arriva il momento di McCalebb, fino a quel momento in ombra. Il play di passaporto macedone segna 8 punti e con Kaukenas (7) riporta Siena a contatto anche se Teramo, con i primi tre punti dalla panchina (tripla di Cerella) dimostra di non avere alcuna intenzione di mollare. Sale l'intensità della difesa dei campioni d'Italia, che provano a scappare (63-56) ad inizio ultimo quarto con due triple in fila di un chirurgico Aradori (15 punti con 6/7 dal campo). La squadra di Ramagli rientra con Amoroso (59-63), rimpiomba a -8 (61-68) ma ha la forza per risalire la china fino al -3 (66-69 a -2'16''). Il sigillo finale lo mette McCalebb, quattro liberi in fila e vittoria in ghiaccio. Ma che sofferenza per i campioni. Banca Tercas Teramo-Montepaschi Siena 67-75 TERCAS TERAMO : Ricci ne, B. Brown 12, Amoroso 17, Cerella 3, D. Brown 4, Fultz, Lulli, Green, Borisov 15, Wanamaker 16, Polonara. All. Ramagli. MONTEPASCHI SIENA : Mc Calebb 14, Zisis 4, Andersen 11, Carraretto 5, Ress 2, Kaukenas 14, Michelori, Lechtaler ne, Aradori 15, Stonerook, Moss 7, Summers 3. All. Pianigiani. ARBITRI : Cerebuch, Mattioli e Ciaglia. NOTE : parziali 15-16, 30-33, 51-50. Teramo: tiri da due 12/36, tiri da tre 8/28, liberi 19/25. Siena: tiri da due 15/33, tiri da tre 6/23, liberi 27/33. Rimbalzi: Teramo 42, Siena 40. Usciti per cinque falli: Wanamaker. Spettatori: 3000 circa. Leggi i commenti I commenti dei lettori 
Il genio, nel calcio, si fa vivo a sprazzi. Quando lo fa, solitamente, illumina al punto di abbagliare l'occhio di chi guarda. Dopo questo Padova-Brescia rimane un solo interrogativo: dove si era nascosto, tra il 2005 e il 2010, il talento cristallino di Aniello Cutolo? L'attaccante campano è ormai uno dei protagonisti indiscussi della Serie B e sta confermando in biancorosso quanto di buono fatto vedere a Crotone: la doppietta che piega le Rondinelle è un affresco regalato al tifo padovano, che torna ad esultare dopo il ko patito con l'Albinoleffe e festeggia la testa della classifica, seppur momentanea. BOTTA E RISPOSTA - Il match scorre lento fino alla mezz'ora, con il Brescia che dà l'impressione di poter controllare i ritmi. Ad infiammare la scena ci pensa proprio Cutolo. E' il 31' quando la  punta esterna libera uno splendido mancino dai 22 metri, Arcari deve arrendersi. Gli ospiti sembrano subire il colpo ma un errato disimpegno di Portin al 38' vale il pari: il finlandese rinvia su Jonathas che riesce ad arrivare sul pallone bruciando Schiavi, per poi eludere l'uscita di Perin con un preciso tocco di esterno destro. In chiusura di tempo Cacia chiede, a ragione, un penalty: evidente la trattenuta ai danni dell'ex bomber del Piacenza, che rimane in piedi e spara da due passi sul corpo di Arcari. MEGLIO IL BRESCIA - Nessun cambio all'intervallo, al 7' Perin è chiamato alla risposta con i pugni su un bel mancino di Budel, liberato al tiro da uno schema su calcio d'angolo. Il momento del match dice Brescia: il centrocampo biancoscudato soffre, provvidenziale una chiusura di Portin su una verticalizzazione che avrebbe mandato in porta Feczesin. I lombardi non si fermano: decimo minuto, punizione da destra sulla quale svetta in solitaria De Maio. Il colpo di testa del francese sporca la parte superiore della traversa, Dal Canto cerca di correre ai ripari inserendo Cuffa e Lazarevic. La mossa è giusta, il Padova prende in mano le redini dell'incontro: corner di Cutolo al quarto d'ora, Schiavi prolunga proprio per il centrocampista argentino, anticipato sulla linea da Budel. Anche l'ex Torino va vicinissimo al gol: stop di petto e mancino dal vertice sinistro dell'area piccola, pallone a lato. Il ritmo della gara è cambiato. LA MAGIA DEL KO - Al 26' Cutolo decide di rimettersi in proprio e fa più che bene. Il numero 11 riceve palla leggermente defilato sulla destra, finta il tiro in due occasioni dribblando Magli, Salamon e De Maio prima di raggiungere il lato opposto dell'area: mancino ad evitare l'intervento di Zambelli e sfera che si insacca tra palo e portiere, facendo esplodere l'Euganeo. Il Brescia accusa il colpo e non bastano le invenzioni di Salamon: a 5' dalla fine regala un buon pallone a Feczesin, spedito a lato dall'ungherese che lascia il posto a Maccan. Il nuovo entrato si rende subito pericoloso: diagonale mancino respinto da Perin, Ramos tenta il tap-in da due passi ma trova un monumentale Schiavi in chiusura disperata. Finisce qui, con i lombardi che rimpiangono gli errori di gioventù e la sfortuna di aver incontrato un genio uscito un po' troppo tardi dalla lampada. PADOVA-BRESCIA 2-1 (1-1) Padova (4-3-3): Perin; Legati, Portin, Schiavi, Renzetti; Bovo, Italiano, Marcolini (58' Cuffa); Cutolo, Cacia (90' Ruopolo), Dramè (60' st Lazarevic). All.: Dal Canto Brescia (4-3-1-2): Arcari; Zambelli, Magli, De Maio, Berardi; El Kaddouri, Salamon, Budel; Juan Antonio; Feczesin, Jonathas (68' Ramos). All.: Scienza Arbitro: Velotto di Grosseto Reti: 31' e 71' Cutolo, 38' Jonathas Ammoniti: Schiavi, Zambelli, El Kaddouri e Budel Recupero: 1' e 4' -------------------------------------- PESCARA-CITTADELLA 1-0 - Nel primo l'anticipo il Pescara aveva sconfitto 1-0 il Cittadella. Decisiva la rete di Sansovini nella ripresa. Allo stadio "Adriatico" squadre ben disposte in campo con gioco subito vivace: Dopo due minuti dal fischio d'inizio abruzzesi insidiosi con il tiro debole di Immobile controllato dalla difesa veneta. Al 6' Balzano impegnava il portiere del Cittadella Cordaz. Al 13' ospiti pericolosi con Maah: l'attaccante dal limite dell'area calciava sul fondo. Al 22' ancora Maah (buona la sua prova) lasciava partire un gran tiro deviato in angolo da Anania. Al 40' occasione per il Cittadella: Maah saltava Anania ma a botta sicura trovava la respinta di Balzano. Al 42' ancora veneti vicini al gol con Maah che a tu per tu con il portiere avversario non riusciva a superarlo. Cordaz protagonista prima del riposo: al 44' bloccava il rasoterra di Schiavon e un minuto dopo negava la rete a Cascione. Nella ripresa (9') ottima incursione di Giacomelli ma tiro impreciso. Al 12' la squadra di Zeman sbloccava il punteggio: assist di Cascione e palla per Sansovini che si girava e infilava Cordaz. Al 24' il Cittadella falliva il pareggio: contropiede Maah, solo davanti ad Anania, si faceva intuire la conclusione dal portiere pescarese. Quinta vittoria stagionale per la squadra di Zeman che in classifica sale a quota 16 punti. Per i veneti di Foscarini quinto ko in campionato. PESCARA-CITTADELLA 1-0 (0-0) PESCARA (4-3-3): Anania; Balzano, Brosco, Bacchetti, Petterini; Gessa, Togni (13'st Kone), Cascione; Sansovini (13'st Soddimo), Immobile, Giacomelli. In panchina: Cattenari, Romagnoli, Bocchetti, Nicco, Maniero. Allenatore: Zeman 6. CITTADELLA (4-3-3): Cordaz; Martinelli, Pellizzer, Gasparetto, Marchesan; Vitofrancesco (39'st Magallanes), Branzani (25'st Di Roberto), Schiavon; Bellazzini, Di Carmine (16'st Di Nardo), Maah. In panchina: Pierobon, Scardina, Martignago, Job. Allenatore: Foscarini 7. ARBITRO: Merchiori di Ferrara 6. RETE: 11'st Sansovini NOTE: Serata fresca, terreno in buone condizionio. Spettatori: 7.926. Ammoniti: Brosco, Bellazzini, Branzani, Giacomelli. Angoli: 8-4 per il Cittadella. Recupero: 1'; 3'. Leggi i commenti I commenti dei lettori 
NEW YORK - Il loro mondo misterioso, impenetrabile è stato raccontato da uno dei film culto degli anni '80, Witness di Peter Weir. Ora gli Amish tornano a far parlare di sé per una misteriosa faida su cui sta cercando di fare chiarezza la polizia americana dell'Ohio. L'indagine è stata avviata dopo una serie di aggressioni all'interno della comunità evangelica fondamentalista che rifiuta tecnologia e progresso, all'interno della quale alcuni membri ne hanno ripetutamente aggrediti altri, tagliando loro forzatamente i capelli e la barba. Responsabili delle incursioni sarebbero i membri di un gruppo scissionista, rinnegato dalla comunità principale e guidato da Sam Mullet, un leader religioso da tempo in conflitto con gli altri amish della zona. Gli Amish vivono isolati dal resto della società, di cui rifiutano mondanità e tecnologia, conducendo una vita di rigorosa tradizione e semplicità. Le loro case sono in legno e senza elettricità. La comunità non usa mezzi di comunicazione, pratica un'agricoltura non meccanizzata e si sposta su carrozze trainate da cavalli. Protestanti anabattisti, uscirono da un'altra "chiesa libera" protestante nata in Svizzera, quella mennonita. Gli Amish prendono il nome dal mennonita svizzero Jakob Amman (1656-1730), sono emigrati in America nel Settecento, soprattutto dalla Svizzera e da alcune regioni della Germania, come il Palatinato. Parlano tuttora un dialetto tedesco antico, detto "tedesco della Pennsylvania", dalla prima regione americana dove si sistemarono. A dispetto dell'umiltà e mansuetudine evangeliche che sono il fondamento della loro società - la violenza è infatti molto rara - negli ultimi tempi alcuni membri della comunità sono stati ripetutamente aggrediti. A Bergholz, in Ohio, stato in cui ha sede una delle comunità Amish più numerose degli Usa, un uomo è stato trascinato fuori dalla sua casa per la barba, che gli è stata poi tagliata a forza. Nella contea di Trumbull una donna di 57 anni ha denunciato alla polizia - malgrado solitamente gli Amish non collaborino spontaneamente con le autorità - di esser stata aggredita da un suo genero che aveva tagliato a lei i capelli e la barba a suo marito. Altri episodi analoghi sono stati segnalati nelle contee di Carroll, Holmes e Jefferson. Il taglio della barba e dei capelli è proibito tra gli Amish che fanno risalire il divieto direttamente alla Bibbia. Per questo, il tipo di violenza perpetrata dal gruppo scissionista rappresenta un'umiliazione e un'offesa per chi è costretto a subirla. Le misteriose faide, dice la polizia citata dalla Bbc , coinvolgerebbe un gruppo di 18 famiglie, fra loro imparentate. Fra queste - spiega lo sceriffo Fred Abdalla - vi sarebbero elementi che erano già stati segnalati per minacce ed abusi sessuali su un minore. 
Musica PALAPARTENOPE Dalle 10.30 alle 21, al teatro Palapartenope di Fuorigrotta, via Barbagallo 115, "Discodays", fiera del disco e della musica. Dalle 11 presentazione dell'album "Radio Bossa" dei Bandabrasileira. Dalle 12 presentazione del libro "Paul McCartney a Napoli, 5 giugno 1991". Dalle 15 il gruppo Ardesia. Dalle 17 premio il Microsolco ai 24 Grana per l'album "La stessa barca". Dalle 20 asta no-profit dedicata esclusivamente a dischi in vinile e memorabilia. Info 081 570 0008. MARCIANISE Dalle 18 al centro commerciale Campania di Marcianise, la finalissima Italia Music Awards, manifestazione che attribuisce ogni anno riconoscimenti e premi alle eccellenze musicali italiane. Classica CAPODIMONTE Dalle 11 nell'auditorio del museo di Capodimonte, "Il tratto della musica", concerto per pianoforte e disegno dal vivo. SALA CHOPIN Dalle 18 nella Sala Chopin in piazza Carità 6, in occasione del master tenuto dal violoncellista romeno Ilie Ionescu, i partecipanti eseguiranno alcune delle pagine più belle e famose del repertorio violoncellistico. In particolare il concerto di Saint-Saens, quello di Dvorak, le variazioni Rococo di Tchaikovsky. Replica domani alla stessa ora. Ingresso libero. Info 347 843 0019. SOLFATARA Dalle 11 nella Sala del Bianchetto di Pozzuoli, via Solfatara 161, per la rassegna "Solfatara in musica", organizzata dalla Associazione Mozart Italia, il concerto "Tra Improvvisazione e Scrittura", che avrà come protagonisti Marco Fiorenzano al pianoforte e Pietro Santangelo al sax. Introduzione a cura di Rosanna Di Giuseppe. In programma musiche di Bach-Fiorentino, Ravel e improvvisazioni jazz su brani tratti dal repertorio di Thelonius Monk e di Bill Evans. Ingresso 12 euro. Info 081 526 2341. ISCHIA Dalle 17 ai Giardini La Mortella di Forio d'Ischia, concerto della pianista Irene Veneziano, classe 1985, ha ottenuto ottimi risultati in concorsi pianistici nazionali ed internazionali. Eseguirà un repertorio con musiche di Chopin, Schubert e Liszt. SALERNO VERDI Dalle 18.30 al teatro Verdi di Salerno, Largo Luciani, torna la grande lirica con "Il trovatore", musiche di Giuseppe Verdi, con la direzione di Daniel Oren, per la regia di Renzo Giacchieri. Maestro del coro Luigi Petrozziello Nella parte di Leonora, il soprano Maria Giovanna Agresta. Info 089 662 141. Teatro GALLERIA TOLEDO Dalle 18 alla Galleria Toledo, via Concezione a Montecalvario 34, per la rassegna "Stazioni d'emergenza", InBalìa Compagnia Instabile presenta "Piccoli Pezzi poco complessi", un omaggio a Michel Houellebecq e alle sue "Particelle Elementari". Drammaturgia Magdalena Barile, con Marco Cacciola, Lucia Mascino e Francesco Villano. Regia Marco Cacciola e Francesco Villano. Info 081 425 037. ORTO BOTANICO Dalle 11 all'Orto Botanico, via Foria, per la rassegna "La Scena Sensibile ad impatto zero", lo spettacolo intitolato "Nel regno di Oz", allestimento del celebre classico della letteratura per l'infanzia dello scrittore statunitense Lyman Frank Baum, ambientato da Giovanna Facciolo. Ingresso 7 euro, sia adulti che bambini. Info 081 033 0619. SALA ICHOS Dalle 19 nella sala Ichos di San Giovanni a Teduccio, via Principe di Sannicandro 32/a, lo spettacolo "Noosfera". Info 081 275 945. CASERTA Dalle 19 al teatro Civico 14 di Caserta, vicolo Della Ratta, di scena Toni Servillo, e la sua piéce "Giuseppina la cantante ovvero il popolo dei topi". Info 0823 441 399. Cinema UBIK Dalle 18 alla libreria Ubik, via Benedetto Croce 28, per la rassegna cinematografica dedicata a Ingmar Bergman, il film "Persona", con Liv Ullmann, Bibi Anderson. Un duello metafisico e tormentato tra un'attrice colpita da improvviso mutismo e l'infermiera incaricata di accudirla. Info 081 420 3308. Libri AMERICA HALL Dalle 9.30 all'America Hall del Vomero, via Tito Angelini 21, presentazione del secondo volume "Memorie del Liceo Sannazaro" dal 1950 al 1980 (edizioni Guida). Il libro testimonia attraverso i ricordi degli alunni di un tempo, una continuità di idee e valori. Agenda FELTRINELLI STORE Dalle 11.30 al Feltrinelli megastore, via Santa Caterina a Chiaia 23, lo spettacolo "Io riciclo... non rifiuto". Al termine merenda con le marmellate di Villa Matilde. Dai 4 anni. FNAC Dalle 11.30 alle 13 alla Fnac del Vomero, via Luca Giordano 59, "Aggiungi un posto a... Fa'volà": le Storytellers, animatrici delle attività per i più piccoli, tornano a far divertire e imparare con personaggi fantastici, lettura animata e laboratori di manualità e riciclo. Dai dai 5 ai 7 anni. Info 081 220 1000. VOMERO Dalle 10 alle 14 al Vomero, in via Merliani (tratto Scarlatti-Solimena), in collaborazione con il presidente della V Municipalità Mario Coppeto, la manifestazione "Artisti sotto il cielo", kermesse ideata da Silvana Fumo che richiama da tutta Italia numerosi pittori, scultori, ritrattisti. PIAZZA PLEBISCITO In piazza del Plebiscito il villaggio della salute "Race for the Cure", manifestazione che punta a raccogliere fondi per la prevenzione dei tumori al seno. Dalle 10 minimaratona di 5 chilometri e passeggiata di 2 chilometri aperte dalla madrina Maria Grazia Cucinotta. MOSTRA D'OLTREMARE Dalle 9 alle 20 nel quartiere fieristico della Mostra d'Oltremare, il Salone internazionale Vebo 2011, esposizione dedicata alla bomboniera, all'argento, all'articolo da regalo e ai complementi d'arredo. ERCOLANO Dalle 13 "Diletti e Delizie", picnic borbonico allestito nel parco storico della dimora vesuviana Villa Aprile di Ercolano (attualmente riconvertita nell' hotel di Lusso Miglio d'oro Park Hotel). Il buffet sarà alternato dalla performance teatrale di giovani cantanti e attori. Ingresso 30 euro, sotto i 12 anni 20 euro. Info 081 633 6763. CAVA DE' TIRRENI Dalle 9 alle 13 nei locali del Seminario Diocesano, piazza Vittorio Emanuele III, Cava dè Tirreni, per "Le Domeniche della Salute", a cura del Rotary Club e della Croce Rossa Italiana, "Screening della carie e della maleocclusione (dai 6 ai 15 anni). Info 089 443 720 oppure 089 465 581. VALLESACCARDA Dalle 10.30 rassegna d'arte culinaria dell'Appennino Meridionale a Vallesaccarda (Avellino). Dalle 21 in piazza Addesa il cabaret di Lino Barbieri nello spettacolo "Mistolino" e la musica dei Musicanova. Info 089 224 429. 
(dal greco tà politikà, le cose che riguardano la polis, la città). L'insieme delle relazioni fra gli esseri umani, considerate dal punto di vista del potere, del conflitto, dell'ordine, dell'agire collettivo. Le innumerevoli definizioni di politica  -  'arte regià per Platone, rapporto amico/nemico per Carl Schmitt, 'sangue e m...' per Rino Formica  -  dicono più cose su chi le propone, e sui suoi tempi, che non su ciò che è definito: la politica è una dimensione nativa  e essenziale dell'umanità,  come il linguaggio o l'amore o l'economia, che trova infinite declinazioni, innumerevoli determinazioni, numerosissime forme istituzionali e altrettante legittimazioni. C'è politica perché i rapporti fra esseri umani sono sempre rapporti di potere; perché tali rapporti generano conflitti; perché i conflitti devono trovare un ordine in cui si compongano; perché sul senso, la finalità, le forme, dell'ordine sorgono nuovi conflitti. C'è politica, insomma, perché gli esseri umani coesistono in modalità complesse, in intrecci di potere, che essi stessi hanno il potere di costruire e variare  -  in modo pacifico o violento, lentamente o bruscamente  -  dato che quelle modalità di coesistenza non sono stabilite dalla natura (a differenza di quanto succede negli animali sociali come le api). Dunque non ci si può disinteressare della politica  -  questa ci coinvolgerà comunque  - , né abolirla,  sostituendola con le 'leggì dell'economia e della tecnica: se queste leggi governassero le cose umane, sarebbero esse stesse politica. Anzi, il primo gesto politico di un uomo o di un gruppo di uomini è acquisire consapevolezza della presenza intrascendibile della politica, e al tempo stesso della sua modificabilità a opera dell'agire umano. La politica è un destino, ma è un destino a cui possiamo dare forma con la ragione e con l'azione. La politica è poi anche una funzione specializzata della società: ovvero è l'insieme delle istituzioni attraverso le quali si forma e agisce il governo di una società su se stessa; ed è l'insieme delle persone che a tale attività direttiva e amministrativa  si dedicano. Queste istituzioni e queste persone possono essere accettabili, riformabili oppure avere tanti difetti, e contenere tante storture,  da essere oggetto di critica radicale: anche questa è politica. Errore fatale è invece pensare che la politica consista, e si esaurisca, nel ceto politico, nel sistema dei partiti, negli assetti istituzionali: la politica li precede, poiché è sempre  presente nel fatto stesso della coesistenza umana, come il linguaggio è di tutti ed esiste prima dei vocabolari e della stessa scrittura. A questa universalità e a questa precedenza della politica allude il Capo dello Stato quando esorta a non dimenticare che la politica siamo tutti noi  -  e non solo i politici di professione  - e che proprio questa sua inevitabile dimensione collettiva la rende 'nobile', perché la politica è il diritto e il dovere che un popolo ha di criticare il proprio presente e di progettare il proprio futuro; perché la politica è lo spazio in cui tutti sono chiamati a dimostrare responsabilità  -  verso se stessi, e verso la propria dignità di esseri liberi che non subiscono passivamente un destino ma che se lo creano  -  . La politica è la libertà e al tempo stesso l'impegno di un popolo; di cui può anche fare cattivo uso, indirizzandoli a fini stolti e autolesionistici, assurdi e volgari. Ma la cattiva qualità della politica non è un argomento contro la politica; lo è, semmai, contro chi la pratica e la propone, e contro chi vi aderisce e non vi si sottrae, politicamente. 
MILANO - Settimana di lavoro in casa Milan nonostante gli impegni dei nazionali. Massimiliano Allegri, al termine della partitella con la Primavera, guarda con ottimismo al futuro: "E' stato un buon allenamento in una settimana dove i ragazzi rimasti qui a Milanello hanno lavorato molto bene. Questa mattina hanno chiuso bene, con una buona partitella. Da mercoledì torneremo tutti insieme e ci prepareremo a questo mese importante sia per il campionato che per la Champions League". I Campioni d'Italia sono attesi da un ciclo di partite molto impegnative, come spiega il tecnico ai microfoni di Milan Channel: "Abbiamo fatto pochi punti in queste cinque partite quindi bisogna riprendere il cammino valutando gli aspetti negativi e positivi di questo inizio stagione. Riprenderemo il campionato con i rientri di alcuni giocatori e con la serenità che ci permette di giocare con la giusta tensione, ma senza troppo nervosismo". PESANO I KO CON JUVE E NAPOLI - Le due sconfitte contro Juventus e Napoli hanno lasciato il segno sulla classifica dei rossoneri, ma Allegri ha fiducia nei suoi ragazzi: "Il Milan non ha perso il suo valore a causa delle sconfitte di Torino e Napoli, sicuramente pensavamo di fare più punti, ma il campionato è lungo e avremo tutto il tempo di riprenderci". INFORTUNATI VERSO IL RIENTRO - Il Milan per ora non si è espresso sui livelli della scorsa stagione, ma bisogna considerare che molti giocatori in grado di fare la differenza sono stati a lungo fermi ai box. Per quanto riguarda Robinho: "E' già a un buon livello, vedremo nei prossimi giorni se potremo averlo a disposizione già contro il Palermo". Su Seedorf: "L'anno scorso ha giocato da centrale molto bene a Londra sia in Champions che nell'Emirates Cup. Potrà essere una soluzione e un'alternativa a seconda delle partite che affronteremo". Infine, il tecnico chiude parlando di Ibrahimovic: "Ibra tornerà con la voglia di riprendere a vincere e per farlo ci vogliono disponibilità e serenità da parte di tutti". Leggi i commenti I commenti dei lettori 
IL BLITZ è scattato nel pomeriggio: sigilli al palco della Festa provinciale del Partito Democratico, in corso da venerdì sera sul lungomare di Castellammare di Stabia. Il sindaco Luigi Bobbio ha mandato la polizia municipale in villa comunale: troppo alta l’impalcatura secondo il Comune, rispetto a quanto dichiarato nella richiesta di autorizzazione e, dunque, soggetta al parere della commissione di vigilanza sugli spettacoli. PER Bobbio «non è stato possibile – per ovvi motivi – convocare ad horas la commissione, per cui il palco deve essere fatto smontare dai responsabili del Pd o vi provvederà la polizia municipale in danno». Risultato: sequestrato la torre in tubi innocenti di ingresso al villaggio, i dibattiti si svolgeranno su una pedana alta pochi centimetri. Gli agenti hanno circondato di nastro bicolore il palco della festa, mentre i militanti del Pd, a cominciare dal segretario cittadino di Castellammare, Nicola Cuomo, cercavano di spiegare al comandante della polizia municipale, Antonio Vecchione, che la documentazione era stata regolarmente inviata al municipio nei tempi dovuti. Momenti di tensione, un andirivieni di militanti e agenti, con tanti cittadini che si avvicinavano per capire cosa stesse accadendo. La bagarre scatenata dal sequestro fa salire alle stelle la tensione politica a Castellammare, a pochi giorni dall’attacco del sindaco Bobbio al quotidiano “Metropolis” sulla pubblicazione della notizia del pentimento di Salvatore Belviso, uno dei presunti killer del consigliere comunale Pd Luigi Tommasino. «La concezione di democrazia per Bobbio oscilla tra il ridicolo e l’autoritario - sostiene il segretario regionale del Pd, Enzo Amendola - Bobbio è una macchietta e non vorrei che stia già pensando a come imbottigliare olio di ricino». Per Andrea Orlando, commissario del Pd a Napoli, «i bersagli di Bobbio siamo diventati noi e non, piuttosto, i fenomeni che denunciamo, come la camorra. Il palco si poteva semplicemente abbassare, se ci fosse stata una collaborazione tra istituzione e forze democratiche». Un fotografo, Genny Manzo, che era giunto in villa comunale insieme ai vigili urbani e stava scattando foto al palco sequestrato, ha denunciato di essere stato cacciato via dall’organizzatore della festa del Pd e di essere stato «intimidito, minacciato, videoripreso, fotografato e avvertito dolcemente e con velate minacce di andare via». Circostanza smentita dal capogruppo stabiese del Pd, Toni Pannullo: «Nessuno si è mai permesso di alzare la voce verso chicchessia. Bobbio agita mediaticamente questa vicenda, per stare sulle prime pagine dei giornali». Mentre la maggioranza di centrodestra annaspa al Comune, con due sedute consiliari saltate la settimana scorsa e la nascita della fronda interna, raccolta attorno alla lista civica di “Uniti per Stabia”, il sindaco punta il dito contro il Pd: «Difendono la libertà di stampa e tentano di accreditare la funzione anticamorra di “Metropolis”, e poi aggrediscono con metodi intimidatori un giornalista. Qui in villa comunale – ha scritto Bobbio - una settimana fa alcuni rappresentanti anche nazionali del Pd mettevano in scena l’ennesima sceneggiata anticamorra a favore di una libertà di stampa che, evidentemente, praticano a senso unico». Ma secondo Diego Belliazzi, responsabile forum del Lavoro del Pd napoletano, «un vigile ha invitato quel fotografo ad allontanarsi, dopo aver provocato i militanti che lavoravano alla festa. Quel fotoreporter è il fotografo “de facto” del sindaco, con tanto di stanzetta al Comune, vicino a quella del primo cittadino, con lavoro a nero, utile a sollecitare la vanità e il narcisismo. Bobbio almeno una volta ripristini la legalità, facendo a Manzo un contratto regolare, ai sensi della legge 150. Al fotografo, rivolgo l’invito a venire stasera alla Festa, per partecipare al dibattito conclusivo». 
TOKYO - La squadra azzurra femminile chiude al nono posto nel concorso di qualificazione ai campionati del mondo di Tokyo, negandosi anche la possibilità di strappare il pass diretto per Londra 2012: nella capitale inglese a gennaio altri quattro posti in palio. La ginnasta di Orzinuovi undicesima in classifica generale e in corsa per una medaglia nel corpo libero. ORA RESTA IL PREOLIMPICO A GENNAIO - Non rimane che l'ultima chance: le azzurre della ginnastica artistica chiudono al nono posto nel concorso di qualificazione ai campionati del mondo di Tokyo e mancano il doppio obiettivo rappresentato dalla fase finale del torneo e dall'ammissione ai Giochi Olimpici di Londra. Per strappare il pass resta il preolimpico di gennaio, proprio nella capitale inglese: l'Italia si giocherà uno dei quattro posti in palio con Francia, Canada, Spagna, Olanda, Brasile, Corea e Belgio. SPICCA LA FERRARI  - C'è gioia personale per Vanessa Ferrari, che ottiene la qualificazione per il concorso generale di giovedì prossimo grazie all'11/a posizione (56.198), a quasi quattro punti dalla leader provvisoria Victoria Komova: nel corpo libero potrebbe addirittura andare a medaglia, avendo chiuso sesta a solo un decimo di punto dalla terza e a quattro dalla prima. Nell'all-around spazio anche per l'altra azzurra Carlotta Ferlito: un millesimo di vantaggio sulla francese Marine Brevet le basta per qualificarsi 24/a. LA CLASSIFICA A SQUADRE  - Il primo posto nel torneo a squadre per ora è occupato dagli Stati Uniti (234.253 punti), trascinati dalla giovanissima Jordyn Wieber (classe 1995) dopo l'infortunio patito dalla Sacramone. Seconda la Russia campione in carica, terza la Cina. Alle Olimpiadi si qualificano anche la Romania, il Giappone, l'Australia, la Germania e la Gran Bretagna. Leggi i commenti I commenti dei lettori 
VARSAVIA - Giovani cool già in tenuta da disco, coppiette, famiglie, e al parcheggio più Golf o Mercedes che da noi: il ceto medio più felice d'Europa lo vedi qui alle Zlote Terasy, il grande centro commerciale di Varsavia che fa ombra al vecchio Palazzo della cultura staliniano, cupo ricordo del passato. Niente indignados né studenti giustamente in collera, qui non ce ne sarebbe bisogno. Eppure non sempre successo economico e democrazia corretta bastano a esser certi di vincere. Si vota in Polonia, la seconda locomotiva dell'Unione europea dopo la Germania, diventata anzi la "seconda Germania" e il paese-guida del Nuovo Est, e il governo liberal ed europeista del premier Donald Tusk rischia. I suoi avversari, i nazionalconservatori euroscettici e omofobi di Jaroslaw Kaczynski, hanno ridotto significativamente il gap e niente è escluso, nemmeno una loro vittoria di misura. Dall'esito delle politiche a Varsavia dipende molto del futuro dell'intera Unione europea sullo sfondo della crisi del debito sovrano, della crisi dell'euro e dell'incubo di una nuova recessione. Il premier liberal Donald Tusk, giovane ex teenager aiutante di Solidarnosc negli anni della rivoluzione democratica (1980-1989) governa col suo partito liberal ed europeista Po (Piattaforma dei cittadini) dal 2007, in coalizione con il Psl, partito dei contadini. Quattro anni fa, mobilitando le classi urbane, convinse l'elettorato che gli aggressivi no all'integrazione europea, all'amicizia con la Germania e a tentativi di riconciliazione con Mosca, e dure posizioni iperclericali e omofobe della destra dei gemelli Kaczynski (allora entrambi vivi) danneggiavano immagine nazionale e sistema-paese. Da allora, l'economia è cresciuta a ritmi tedeschi, è stata l'unica della Ue a superare la crisi del 2008-2009 con un prodotto interno lordo (pil) positivo, la prosperità si è ancora diffusa, i giovani laureati che erano emigrati nel Regno Unito, in Irlanda o in Australia e Usa cercando fortuna sono tornati in massa a casa. Ma sull'altro piatto della bilancia, ci sono riforme che avrebbero potuto essere più veloci, l'appoggio della Chiesa all'opposizione di destra (PiS, Legge e Giustizia, il partito del gemello superstite Jaroslaw Kaczynski) e soprattutto, qui come ovunque in Europa, la paura per la crisi economico-finanziaria e per la possibile recessione. I sondaggi sono contraddittori. L'ultimo assegna il 39,5 per cento ai liberal europeisti della Piattaforma di Tusk, contro il 29,1 per cento al PiS di Kaczynski (destra euroscettica e clericale), l'8,7 per cento al partito contadino membro della coalizione uscente, il 9,2 per cento alla Sld, la sinistra democratica ex comunista, e ben il 10,9 per cento al nuovo promettente-minaccioso outsider, la lista di Palikot, un transfuga del partito del premier iperliberale e duramente anticlericale. Altri sondaggi invece preannunciano un fotofinish da brivido. Secondo Stanislaw Mocek, autorevole politologo dell'Accademia delle scienze (Pan) una vittoria di misura di Kaczynski non è esclusa, ma egli avrebbe grandi difficoltà a trovare alleati per formare una nuova coalizione. A conferma della modernità del paese, la campagna elettorale si è svolta soprattutto in tv, su internet e con sms o e-mail, i poster in strada sono rarissimi. Ma le curiosità non mancano: dalla candidata di sinistra Katarzyna Lenart con il suo spot-strip tease anti censura, agli sportivi schierati con il governo, come il re dei tifosi non violenti Andrzej Bobowki, o per Kaczynski come la star del calcio Jan Tomaszewski. L'Europa intera guarda a Varsavia col fiato sospeso. Se Tusk ce la farà, aiuterà liberal e progressisti in tutta la Ue e sarà il primo leader politico polacco a conquistare due mandati dopo il ritorno alla democrazia a seguito della rivoluzione democratica del 1989 che aprì la strada alla caduta del Muro di Berlino e dell'Impero sovietico. Se invece vincerà la destra di Kaczynski - che poi trovi partner di governo o no - sarà un pericoloso segnale d'incoraggiamento per le nuove destre populiste autoritarie ed euroscettiche in tutto il continente. Con 38 milioni d'abitanti, un pil che è oltre un terzo di quello italiano e soprattutto una solida crescita economica, l'unica tra i grandi paesi europei pari al ritmo della crescita tedesca, e conti pubblici in ordine (debito ben sotto il tetto del 60 per cento del pil posto dai Trattati di Maastricht) la Polonia è tornato il paese di peso che era prima dell'aggressione nazista-sovietica del 1939 che scatenò la seconda guerra mondiale e prima della lunga notte dell'occupazione russa e del socialismo reale. Dopo l'elezione di Karol Wojtyla a pontefice, operai in sciopero guidati da Lech Walesa e intellettuali dell'opposizione (Adam Michnik, Bronislaw Geremek, Jacek Kuron, Tadeusz Mazowiecki poi primo premier democratico) fondarono con Solidarnosc il primo movimento di massa non violento dell'"Impero del Male" sovietico. La protesta andò avanti, il potere reagì col colpo di Stato militare del generale Jaruzelski e della sua giunta (Wron) per fermarlo e insieme per scongiurare l'invasione minacciata dall'Urss e da Berlino Est, che sarebbe stato un bagno di sangue. Poi però, incoraggiata da Giovanni Paolo II e da Gorbaciov, la giunta riaprì il dialogo con il movimento democratico. Fu transizione non violenta alla democrazia, come in Spagna dopo Franco: la vittoria di Solidarnosc alle prime elezioni libere nel 1989 aprì la svolta dell'Est. Allora, l'inflazione era al 2200 per cento, la povertà drammaticamente diffusa. Dure riforme economiche consentirono il risanamento e l'aggancio della valuta, lo zloty, al marco tedesco e poi all'euro. Il ceto medio e l'imprenditoria sono risorte, l'economia  -  industria, servizi, finanza - è saldamente interattiva con quelle tedesca francese britannica americana giapponese e della Corea del Sud. Ma può non bastare, quando l'Europa intera ha paura. Tusk parla tedesco e inglese correntemente, si dà del tu con Angela Merkel, vuole continuare in corsa l'integrazione nella Ue di cui il paese è uno dei membri più dinamici. E'un liberal europeista convinto, il suo partito all'Europarlamento appartiene ai Popolari europei come la Cdu della cancelliera. Jaroslaw Kaczynski (ex premier dal 2005 al 2007, il cui fratello Lech allora presidente morì l'anno scorso nella sciagura aerea di Smolensk) nel suo nuovo libro diffama la Merkel come 'rappresentante di quell'élite tedesca che ancora una volta insieme alla Russia vuole sottomettere la Polonia'. Promette con toni populisti un futuro migliore, senza spiegare come. In vista degli europei di calcio l'anno prossimo, i club di hoolingans sono con Kaczynski contro il rigore poliziesco per un calcio tranquillo attuato da Tusk. La Chiesa, che morto Giovanni Paolo II sembra aver smarrito il suo messaggio di Polonia cristiana ma forte e moderna nello spirito del dialogo, appoggia apertamente Kaczynski. Il quale non si è risparmiato giorni fa una lettera di elogio alla Fidesz, il partito nazionalista al potere a Budapest che sta distruggendo la democrazia e l'economia ungheresi con leggi-bavaglio, controllo politico su magistratura e scuola, politica economica punitiva dell'impresa. I seggi in Polonia si aprono alle 7 e si chiudono alle 21, da poco dopo - una notte prima della riapertura dei mercati - i primi exit-polls potranno dare una prima indicazione dei risultati. Se anche Tusk vincerà, dovrà faticare a formare una nuova maggioranza tra i 460 deputati del Sejm, la Camera dei deputati polacca. 
