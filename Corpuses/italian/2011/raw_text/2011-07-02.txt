PARIGI - L'Italgolf tiene botta. niente di straordinario, ma nella terza giornata dell'Alstom Open de France, torneo dell'European  Tour che si conclude sul percorso de Le Golf National, a Guyancourt (nei  pressi di Parigi) resiste: il migliore resta Lorenzo Gagli che, 18° con 212 colpi (72 67 73), pur perdendo nove posizioni si è mantenuto in buona classifica RECUPERO - Hanno recuperato Matteo Manassero, da 43° a 29° con 214 (68 75 71), e Edoardo Molinari, da 55° a 45° con 216 (75 69 72). In cima alla graduatoria l'inglese Mark Foster (204 - 68 68 68, nove sotto par) ha raggiunto il connazionale James Morrison (66 66 72), che ha visibilmente accusato il peso della leadership. Subito dietro lo scozzese Richie Ramsay (205), mentre hanno avanzato la loro candidatura al titolo il tedesco Martin Kaymer e il francese Thomas Levet, quarti con 207. GLI ALTRI - Qualche chance anche per il danese Thorbjorn Olesen, sesto con 208, per il gallese Bradley Dredge e per l'australiano Richard Green, settimi con 209. Difficile che possano rientrare gli altri, a iniziare dal quartetto al nono posto con 210 formato dagli inglesi Simon Khan e Anthony Wall, dal gallese Jamie Donaldson, e dal belga Nicolas Colsaerts, perchè oltre a un ottimo score servirebbe loro anche un crollo di massa che, francamente, non è pensabile. Leggi i commenti I commenti dei lettori 
La carica dei centomila in piazza Castello (ma qualcuno ipotizza anche cifre più alte) è l'immagine da cartolina con cui gli "Mtv Days" salutano da oggi l'Italia, e lo fanno non a caso dalla città simbolo delle celebrazioni per i 150 anni dell'Unità nazionale, dove la kermesse promossa dall'emittente televisiva, con il supporto di enti locali e sponsor privati, ha tenuto banco per tre giornate di musica dal vivo di rara intensità. Con la lunga serata di ieri che ha visto i Subsonica dominare la scena con un live totalizzante e serrato di appena un'ora, la maratona di Mtv si è conclusa lasciando nella folla danzante il ricordo di una straordinaria esperienza di un festival compatto, vivibile e soprattutto gratuito. Più che positivo, dunque, il bilancio tracciato ieri dagli organizzatori in una conferenza stampa nela sede della Regione, alla presenza degli assessori alla Cultura di Comune e Regione, della vj Valentina Correani e dell'amministratore delegato di Mtv Italia Giampaolo Tagliavia, che ha espresso l'intenzione della rete non solo di confermare il rapporto con Torino sugli Mtv Days, ma anche di potenziarlo immaginando nuovi formati per la manifestazione. Una prima anticipazione sull'edizione dell'anno prossimo, che sarà la terza a Torino, arriva però dalla voce dell'assessore alla Cultura in Regione: "Il successo degli Mtv Days ci induce a ragionare su un possibile ampliamento del cartellone dei concerti  -  spiega Coppola  sarebbe molto bello poter trasformare gli "Mtv Days" in una "Mtv Week", passando così dai tre giorni di festival a una settimana intera di live. Le condizioni per farlo ci sono e cercheremo di mettere in campo tutte le sinergie per pianificare con largo anticipo la nuova edizione. Da parte mia confermo che gli Mtv Days si faranno qui a Torino fino al 2015, oltre non posso dirlo perché scadrà la mia delega". Sulla sede che invece dovrà ospitare il prossimo anno la manifestazione, nessuno fra i presenti si è pronunciato con chiarezza, e l'ipotesi ventilata in un primo momento della Reggia di Venaria è rimasta ancora per aria: "Piazza Castello si è rivelata in queste tre sere un luogo meraviglioso per accogliere eventi musicali di questo tipo  -  è il commento dell'assessore in Comune Maurizio Braccialarghe  -  devo confessare, e lo dico anche da semplice spettatore, che mi sono realmente emozionato vedendo tutta quella gente che ascoltava i concerti circondata dalla bellezza di Palazzo Reale, di Palazzo Madama e dello stesso Palazzo della Regione". Le conferme arrivano però soprattutto dall'ad di Mtv, che torna a rilanciare l'iniziativa sulla base dell'alto gradimento incassato da quest'ultima edizione: "I numeri sono più che incoraggianti  -  dice Tagliavia  -  abbiamo fatto centomila spettatori per i tre giorni, anche se questa stima tecnica è molto al di sotto dei dati reali, che per noi viaggiano fra i 150 e i 200 mila partecipanti fra il pubblico. Con queste premesse iniziamo già da domani a lavorare sul prossimo anno, tenendo per buona la scelta di aver concentrato tutto in una sola piazza, a differenza dell'anno passato in cui abbiamo utilizzato più spazi, anche piccoli come quello del Cortile della Farmacia al Museo di Scienze Naturali, che ci hanno creato non pochi problemi nella gestione dell'ordine pubblico". Fra i nuovi format testati con successo da Mtv nell'edizione appena conclusa, spicca poi il concorso Mtv New Generation, che si ripeterà anche il prossimo luglio: "Un progetto importante perché offre una chance vera ai gruppi emergenti  -  spiega la veejay Valentina Coreani  -  e in Italia la scena musicale è piena di talenti ancora sconosciuti". 
ROMA - Inizio di luglio, prima giornata di esodo estivo benché senza particolari clamori. Nonostante le previsioni meteo che annunciano maltempo e temporali in arrivo sulle regioni del centro-sud, sono tanti gli italiani che hanno scelto di andare in vacanza da questo weekend. Traffico a rilento, soprattutto verso le località marine, sin dalle prime ore della giornata. IL METEO IN TEMPO REALE La società Autostrade per l'Italia stamani ha segnalato rallentamenti e code sulla A1 e sulla A14 in Emilia Romagna. Secondo il Cciss attorno alle 9.30 erano necessarie circa due ore e mezzo per percorrere i 50 chilometri di A14 tra Bologna e Imola, in direzione sud. Un'altra ora per coprire il tratto di Autosole tra Reggio Emilia e Bologna. Al traffico intenso ha contribuito anche la sesta edizione della Notte Rosa che ha fatto registrare, nonostante il maltempo, ancora una volta una Riviera emiliano-romagnola da tutto esaurito. Incolonnamenti dall'alba anche sull'Autobrennero. E tutto esaurito a Capri con record di arrivi di turisti: oltre 5mila passeggeri erano già sbarcati nelle prime ore di stamani sul porto dell'isola azzurra. Gli alberghi sono pieni ed è impossibile trovare in questi giorni sistemazioni nelle strutture ricettive sia di Capri sia di Anacapri. Il segnale che ormai l'estate è entrata nel vivo arriva anche dal traffico negli aeroporti. Lo scalo Leonardo da Vinci di Roma ha fatto segnare dati di traffico in sensibile crescita: tra partenze e arrivi, Fiumicino tocca oggi quota 100 mila passeggeri e domani le presenze complessive saranno circa 135 mila, con molti charter programmati; boom di partenze per le Baleari e le isole Greche, molto gettonate anche mete più lontane come Messico, Seychelles e Maldive. Parecchi anche coloro che hanno optato per soluzioni più economiche: secondo Coldiretti sono circa 530mila i vacanzieri in partenza a luglio per gli agriturismi italiani. L'avvio delle vacanze, purtroppo, ha però già fatto registrare le prime vittime, sia in montagna sia al mare. Se sono salvi i due fratelli irlandesi che hanno avuto un incidente scalando la Dulfer, una via di quinto grado sulla parete ovest della Cima Grande di Lavaredo, meno fortunato è stato un escursionista bellunese che, colpito alla testa da un masso, ha perso la vita mentre con un amico stava percorrendo un sentiero in Val del Mus, nel bellunese. Tragedia del mare , invece, davanti alla spiaggia di Marina di Ravenna: sono annegati un accompagnatore volontario, Marco Colombaioni, 28 anni, di Milano, operatore per 'Amani', onlus impegnata con diversi progetti per l'Africa, e il quindicenne kenyota George Munyua Gathuru che faceva parte di un gruppo di ragazzini che a bordo di una corriera avevano raggiunto, assieme ad alcuni istruttori, la località rivierasca. E il bilancio delle vittime del mare avrebbe potuto essere più pesante: quattro persone - due bambine di 9 e 11 anni, una donna di mezza età e un ragazzo di 25 anni - in difficoltà in acqua sono state, infatti, soccorse dai cani di salvataggio nella zona di Palinuro. 
CHISSÀ se venerdì pomeriggio, perso nei boschi del Biellese, ha ripensato al monologo che lo ha reso celebre: "I've seen things you people wouldn't believe... Io ne ho viste cose che voi umani non potreste immaginarvi. Navi da combattimento in fiamme al largo dei bastioni di Orione. E ho visto i raggi B balenare nel buio vicino alle porte di Tanhauser. E tutti quei momenti andranno perduti nel tempo. Come lacrime nella pioggia. E' tempo di morire...". Di certo un po' di panico lo deve aver provato il divo Rutger Hauer, nato 67 anni fa a Breukelen, in Olanda, che pure aveva già visto "Attack ships on fire off the shoulder of Orion" e che nella sua lunga carriera ha anche interpretato in Furia Cieca (1989) un reduce del Vietnam in grado di sbaragliare nugoli di avversari nonostante la totale cecità. Tanto che quando la sua auto è rimasta prigioniera di un tronco finito sotto l'assale in un sentiero nei boschi di frazione Rivalta, poco lontano da Boriana ha disperatamente telefonato al 112. La centrale dei carabinieri di Biella ha passato la chiamata di soccorso a quella di Torino dove l'organico prevede per ogni turno di servizio un operatore poliglotta. Con tono pacato e rassicurante l'appuntato scelto Fabrizio Caraffi che parla un inglese fluente ha tranquillazo il divo olandese ed è riuscito a capire da dove stava chiamando facendosi descrivere la zona. L'appuntato ha poi trasmesso i dati raccolti ai colleghi del Nucleo Radiomobile di Biella che pochi minuti dopo hanno portato soccorso a Rutger Hauer. "Ho visto tante cose durante la mia carriera ma un conto sono i film e un conto è la realtà  -  ha scherzato l'attore -  sono stato sorpreso dall'efficienza dei carabinieri che nonostante le mie confuse indicazioni sono riusciti a trovarmi. Ammetto che quando mi sono trovato solo in quel bosco nel tardo pomeriggio e con la prospettiva di passarci la notte ho avuto qualche momento di sbandamento nonostante quando abbia lavorato come guida alpina quando da giovane vivevo in Svizzera. Poi mi sono ricordato che mi avevano detto che in Italia quando si ha un problema basta telefonare al 112". Hauer, famoso per aver interpretato nel 1982 il replicante Roy Batty nel cult movie di Ridley Scott "Blade Runner" e ricordato per il famoso monologo finale (scritto da David Webb Peoples ma a cui lui aggiunse la frase "lacrime nella pioggia") è in Piemonte per recitare nell'ultimo film di Dario Argento, "Dracula in 3D" che viene girato non distante dal luogo in cui l'attore si è perso, al Ricetto di Candelo. Ex marinario su una nave mercantile e poi anche elettricista e carpentiere, Hauer ha iniziato la sua carriera cinematografica nel '69 interpretando il cavaliere Floris in una serie televisiva ambientata nel medioevo. La sua carriera ebbe una svolta quando il regista Paul Verhoeven nel '73 gli offrì il ruolo di protagonista nel film "Fiore di Carne". Tra i suoi successi "Soldato d'Orange" (1979 sempre di Verhoeven), "I Falchi della notte" (1981 con Sly Stallone), "Ladyhawke" (1984), "The Hitcher" (1986), "La leggenda del Santo Bevitore" (1989 di Ermanno Olmi), "Osterman Weekend" (1983 di Sam Peckimpah). Nel 2009 ha recitato anche nel clamoroso flop "leghista" "Barbarossa" diretto da Renzo Martinelli. In Italia già nel 2001 aveva girato "I banchieri di Dio, il Caso Calvi" diretto da Giuseppe Ferrara e in cui interpretava, ovviamente, Marcinkus. 
SIENA - La contrada dell'Oca ha vinto il Palio di Siena dedicato alla Madonna di Provenzano con il cavallo Mississippi montato da Giovanni Atzeni, detto "Tittia". L'Oca è la contrada - che fra l'altro ha i colori della bandiera italiana - che vanta il numero più alto di vittorie dal 1644 a oggi. Intanto è scontro politico sulla morte di un cavallo venerdì, durante le prove. LE FOTO Il trionfo dell'Oca Il Palio era dedicato ai 150 anni dell'Unità d'Italia. Per l'Oca si tratta della 64esima vittoria al Palio: l'ultima fu conquistata il 2 luglio del 2007, sempre con il fantino Atzeni, su Fedora Saura. Il mossiere Bartolo Ambrosione alle 19.42 ha chiamato le contrade al canape: Istrice, Pantera, Bruco, Valdimontone, Tartuca, Drago, Oca, Lupa, Civetta di rincorsa. Mossa subito valida con Bruco, Drago e Montone che partono forte. Al primo giro a San Martino cade la Tartuca, mentre il Bruco cade al primo giro al Casato. Sono caduti anche i fantini di Istrice, Civetta e Lupa. Passa l'Oca, inseguita dal cavallo scosso del Bruco ma ormai la cavalcata di Tittia e Mississippi è inarrestabile. Il drappellone è dell'Oca. I contradaioli di Fontebranda si sono recati in corteo alla chiesa di Provenzano, dove hanno intonato il Te Deum di ringraziamento. La festa è proseguita poi in contrada e, come da tradizione, andrà avanti anche nei prossimi giorni. Nonostante le cinque cadute, i nove cavalli che hanno corso il Palio non hanno riportato conseguenze rilevanti. Ne dà notizia il Comune di Siena. Anche i fantini non hanno subìto ferite serie. Solo Giuseppe Zedde detto Gingillo, della contrada del Bruco, che è uscito in barella, ma cosciente, avrebbe riportato qualche frattura. A esultare, ma dall'Olanda dove si trova in tour, c'è anche Gianna Nannini. L'Oca è la sua contrada e la rockstar parla di "una straordinaria, storica, vittoria. Anche la mia bimba - dice - ha l'Oca nel dna e appartiene alla contrada d'adozione. Presto anche Penelope farà prima o poi il vero battesimo dell'Oca". 
ATENE - I paesi dell'area euro hanno dato il via libera oggi al versamento della nuova tranche di aiuti alla Grecia, nel corso di una teleconferenza. L'accordo tra i membri dell'eurogruppo era già stato raggiunto, dopo che l'altroieri il parlamento greco aveva definitivamente approvato il piano di austerità di bilancio supplementare che Unione europea e Fondo monetario internazionale pretendevano. Uno sforzo da oltre 28 miliardi di euro da qui al 2015. Gli aiuti sbloccati oggi ammontano a 12 miliardi di euro, e rappresentano una parte dei 110 miliardi previsti sul piano di sostegno triennale al paese. L'Eurogruppo si riunirà per decidere sul nuovo piano di aiuti alla Grecia entro la metà di settembre. Lo ha detto il ministro delle Finanze di Atene Evangelos Venizelos, secondo quanto riferisce l'agenzia Bloomberg. Il ministro ha sottolineato che ora per la Grecia è cruciale attuare i tagli di bilancio. Venizelos ha detto anche di prevedere che la decisione del Fondo monetario sulla propria parte della quinta tranche arriverà presto. L'Eurogruppo riunitosi oggi in teleconferenza ha infatti dato il via libera a 8,7 miliardi di euro cui vanno aggiunti 3,3 miliardi del Fmi, per un totale di 12 miliardi previsti per questa quinta tranche. La quinta tranche di aiuti (8,7 mld dalla Ue e 3,3 mld dall'Fmi)  verrà assegnata il 15 luglio (per il via libera anche dall'istituto di Washington l'8 luglio prossimo) e le modalità verranno decise nelle prossime settimane. I ministri dell'Eurogruppo hanno accolto con "soddisfazione i progressi" fatti dalla Grecia per mettere in atto le intese politiche raggiunte con la Commissione europea, in accordo con la Bce, e con l' Fmi. In particolare i ministri, si legge in un comunicato stampa emesso al termine della teleconferenza che ha sbloccato la quinta tranche di aiuti, hanno giudicato positivamente l'adozione di norme chiave sulla strategia fiscale e sulle privatizzazioni da parte del parlamento greco. 
"Non è affatto vero che noi vogliamo andar via da Roma, siamo costretti ad andarcene. Ad oggi non ci sono le condizioni perché l'Atletico Roma rimanga in città. Non abbiamo un impianto d'allenamento né uno stadio". Parole amare di Davide Ciaccia, amministratore delegato dell'Atletico Roma calcio e proprietario insieme al fratello Mario, del club che ha sfiorato la serie B solo due settimane fa. Ed allora? "La mancanza di impianti è il vero problema. In questi ultimi due anni abbiamo speso un milione di euro per affittare un campo dove allenarci ed il Flaminio non è più disponibile. Stiamo valutando alcune ipotesi  -  dice ancora Ciaccia  -  la prima è quella di andare a giocare a Pomezia dove ci sono molte condizioni adatte per proseguire la nostra attività, con l'aiuto di altri imprenditori interessati. In questo caso la società continuerà a chiamarsi Atletico Roma senza alcun dubbio. L'altra ipotesi è quella di cedere il titolo sportivo e la società ad alcuni imprenditori di Città di Marino ed allora noi spariremmo di scena. Lunedì 4 vedremo proprio questo gruppo." I tempi sono stretti perché entro il 12 luglio bisogna completare l'iscrizione al campionato di prima divisione della Lega Pro ma già sono in arrivo delle penalizzazioni sia in termini di punti che di sanzioni economiche. "E dopo quella data, se saremo rimasti al timone della società  -  conclude l'AD dell'Atletico Roma  -  faremo la squadra, con Chiappara che sarà il nostro allenatore, magari supportato da un dirigente esperto. Se invece dovessimo mollare sarà con la morte nel cuore e nonostante le nostre buone relazioni con gli amministratori romani, la città e le istituzioni locali in questo momento non sono in grado di garantirci di giocare a Roma." 
ROMA - Questa volta l'indice accusatore degli attivisti della Freedom Flotilla, in procinto di salpare per la seconda volta verso Gaza con il suo carico di aiuti umanitari, non è rivolto contro il blocco navale israeliano o le presunte azioni di sabotaggio orchestrate da Tel Aviv. Questa volta, l'ostacolo è la Grecia. Da ieri, le autorità elleniche hanno vietato la partenza a tutte le navi, battenti bandiera greca o di altri paesi, se dirette a Gaza. John Klusmer, capitano della nave americana "Audacity of Hope", ha provato a forzare il blocco salpando dal porto di Atene, ma è stato subito intercettato dalla Guardia costiera greca. Il primo viaggio della Freedom Flotilla, nel maggio di un anno fa, vide il blitz a bordo di una nave turca delle forze di sicurezza israeliane e la morte di nove attivisti. Klusmer "è stato arrestato - raccontano oggi da Atene i coordinatori di Freedom Flotilla 2 - ed è al momento sotto custodia della polizia. Ma non sappiamo ancora quali sono i capi di accusa che pendono nei suoi confronti". "L'equipaggio della 'Audacity of Hope' - spiegano - è stato trattenuto sulla nave" mentre i restanti partecipanti alla missione hanno comunque "deciso di restare a bordo per solidarietà con il capitano del battello". Secondo i coordinatori, John Klusmer comparirà in tribunale lunedì prossimo. La speranza degli organizzatori è di riuscire in ogni caso a muovere verso Gaza all'inizio della prossima settimana. Per rispondere al divieto di partire imposto dalla Grecia, gli organizzatori della flottiglia stanno "esplorando la possibilità di un'azione legale "con l'aiuto di uno staff di avvocati" contro quello che viene considerato "un assedio illegale nelle acque greche". Perché il blocco messo in atto dalla Grecia contro Freedom Flotilla 2 e l'arresto del capitano della 'Audacity of Hope' hanno come presupposto legale l'articolo 128 del Codice Navale ellenico, che prevede "uno stato di guerra o di intensità delle relazioni internazionali di cui non siamo a conoscenza". Ieri, subito dopo il blocco della nave americana, sono state organizzate proteste davanti all'ambasciata Usa ad Atene e, secondo quanto riferito dagli attivisti via twitter, davanti al consolato greco a New York. Il coordinamento italiano ha indetto un presidio davanti all'ambasciata greca a Roma per lunedì prossimo alle ore 17. Ma la Grecia non è sola nel suo frapporsi tra la Freedom Flotilla 2 e Gaza. Il "quartetto" sul Medio Oriente - Stati Uniti, Russia, Unione Europea e Onu - ha chiesto oggi a "tutti i governi interessati" dalla vicenda di usare la loro influenza per scoraggiare la partenza delle navi. In un comunicato, il quartetto sottolinea come la nuova flottiglia umanitaria "metta in pericolo i suoi partecipanti" e rischi di innescare "un'escalation". "Il quartetto - si legge nel comunicato - chiede con forza a coloro che vogliono portare aiuti al popolo di Gaza, di farlo attraverso intermediari per i canali esistenti, in modo che le loro merci possano essere ispezionate e trasferite attraverso gli itinerari terrestri stabiliti". 
I sindaci la chiamano semplicemente marcia, i movimenti No Tav parlano di assedio al cantiere, anche se il termine non è gradito a tutti, come rivelano alcuni messaggi sparsi sul web. Qualunque sia il termine usato, domani sarà un'altra giornata speciale per gli oppositori della Tav Torino-Lione e un'altra domenica difficile per chi vorrà attraversare la Valle di Susa per motivi diversi dalla protesta. Sono attese migliaia di persone, probabilmente decine di migliaia, e c'è il timore di infiltrazioni di frange violente, in arrivo anche dall'estero, a tre giorni dal vertice italo-francese convocato per aggiornare l'accordo sulla Torino-Lione siglato dai due paesi nel 2001. Nei giorni scorsi l'assessore regionale ai Trasporti, Barbara Bonino, ha evocato lo spettro dei black bloc e ha invitato gli amministratori della Valle di Susa a non partecipare alla giornata di protesta. L'appuntamento No Tav è per le 9 del mattino in tre luoghi di raduno, Chiomonte, Giaglione ed Exilles, distanti tra loro una decina di chilometri. Tre punti perchè in altrettanti cortei si svilupperà la manifestazione No Tav, come da tre parti, all'alba di lunedì scorso, sono arrivate le forze dell'ordine che hanno sgomberato il presidio dei manifestanti sulle montagne della Maddalena di Chiomonte. Ora quell'area, dopo sei giorni di lavoro, è già tutta recintata. I No Tav sognano di "riprendersela", e domani vorranno assediarla con decine di migliaia di persone, dopo avere già organizzato nella settimana i primi sparuti presidi con decine di attivisti che fronteggiano i cordoni delle forze dell'ordine schierate 24 ore su 24 a protezione del cantiere. Nel corteo che partirà dal forte di Exilles sfileranno anche i sindaci dei 23 Comuni: "Partecipiamo - spiegano nel manifesto affisso nella Valle e firmato dal presidente della Comunità Montana, Sandro Plano - per protestare contro il progetto della nuova linea ferroviaria, contribuire al mantenimento della legalità e del carattere non violento della manifestazione e per tutelare la pubblica incolumita". Gli amministratori alla fine del corteo si smarcheranno dagli altri manifestanti: resteranno lontani dall'area di cantiere e terranno al campo sportivo. "Andremo a mani nude e pulite", dice uno dei leader del movimento No Tav, Alberto Perino, ma la degenerazione della protesta è temuta dal sindacato di polizia Sap che sull'homepage del suo sito internet ha pubblicato una galleria galleria di immagini relative ai disordini di lunedì scorso alla Maddalena: "Gli scontri violenti che si sono verificati - afferma il segretario generale del Sap, Nicola Tanzi - hanno visto come protagonisti alcuni soggetti 'ben noti', che nulla c'entrano con le esigenze degli abitanti della valle. La segreteria piemontese del Pd ha rivolto un appello ai valsusini per una protesta non violenta: "Trasformarla in un assedio o in un assalto al cantiere - dice il partito - sarebbe un'illegalità". Il vicecoordinatore regionale del Pdl, Agostino Ghiglia, ribatte: "Il Pd farebbe meglio a sfiduciare il fomentatore Sandro Plano e a non continuare a tenere il piede in due scarpe". 
