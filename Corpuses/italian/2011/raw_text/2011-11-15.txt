TORINO - Anticipando la sentenza attesa per il fine settimana, questa sera il Tnas si è dichiarato "incompetente" ( il dispositivo ): "Il Tribunale Nazionale di Arbitrato per lo Sport, in riferimento alla controversia Juventus F. C. SpA / Federazione Italiana Giuoco Calcio e F. C. Internazionale Milano SpA, avente a oggetto l'atto del Consiglio Federale del 18 luglio 2011 di rigetto dell'istanza di revoca dell'assegnazione dello scudetto stagione sportiva 2005/2006, comunica che il Collegio arbitrale, composto dal Presidente, Dott. Angelo Grieco, e dagli Arbitri, Avv. Dario Buzzelli e Avv. Enrico De Giovanni, dichiara la propria incompetenza". Se la battaglia per lo scudetto 2006 potrebbe a questo punto fermarsi - la Juve ha esaurito i gradi della giustizia sportiva - prosegue la guerra legale bianconera presso la giustizia ordinaria. Domani i legali della Juventus depositeranno un esposto alla Corte dei Conti per chiedere di verificare se nel comportamento nei loro riguardi della Figc si sia configurato un danno erariale. La Juve vuole insomma sapere se, a causa dell'azione o dell'omissione di un soggetto come la Federcalcio, che agisce per conto della pubblica amministrazione in quanto inserito in un suo apparato organizzativo, lo Stato abbia accusato un danno. Il club è forte del fatto che sin dal 2007 la procura della Corte dei Conti si mosse contro la Figc e altri personaggi, tra i quali l'ex vicepresidente dell'organo di controllo del calcio Innocenzo Mazzini, per poi sospendere il procedimento in attesa del giudizio di primo grado del Tribunale di Napoli. Quello di domani sarà un altro passo su quella che il presidente della Juve Andrea Agnelli, nella conferenza stampa indetta a Roma lo scorso 10 agosto, definì "la strada migliore per garantire parità di trattamenti". Allora annunciò sei azioni mirate, quattro delle quali già espletate: 1) il ricorso (respinto questa sera) al Tnas, 2) l'esposto (respinto) all'Executive Committee dell'Uefa, 3) l'esposto al prefetto di Roma  -  ovvero la richiesta avanzata ieri di scioglimento del consiglio federale e di commissariamento della Federcalcio -, 4) l'esposto di domani al procuratore regionale del Lazio presso la Corte dei Conti per la verifica appunto di eventuali danni erariali. I prossimi due prevedibili passi saranno, secondo la road map comunicata da Agnelli, l'esposto al ministro del'Interno e quello al delegato sul controllo della gestione presso il Coni. Il numero uno bianconero, inoltre, precisò allora che quello in questione poteva "non essere un elenco esaustivo delle azioni" che il suo club avrebbe intrapreso. Mancava, in effetti, la settima azione, uno degli atti che ha fatto maggior rumore, la richiesta presentata ieri al Tar del Lazio di risarcimento danni per quasi mezzo miliardo di euro (443,7 milioni). Leggi i commenti I commenti dei lettori 
ROMA - Il camion dei traslochi in sosta nel vicolo accanto a Palazzo Chigi è il simbolo del cambio imminente di inquilino. Berlusconi si appresta a lasciare e danno un po' il senso del commiato ai vecchi amici le telefonate che il presidente del consiglio ha fatto oggi ai potenti della terra, che ha avuto modo di frequentare nella sua carriera, dagli affollati convegni del G20 alle più intime sedute del G7. Ancor più nel giorno in cui le concitate consultazioni di Mario Monti e il "trasformarsi" della politica lo hanno fatto sparire dai titoli dei telegiornali e dei siti di informazione. Nella nota ufficiale di Palazzo Chigi si informa che "il presidente del consiglio, Silvio Berlusconi, ha avuto questa sera una conversazione telefonica con il presidente degli Stati Uniti, Barack Obama"; una telefonata, sottolinea la nota, "giunta al termine di una serie di contatti telefonici che il presidente Berlusconi ha avuto in questi giorni con alcuni dei principali leader internazionali: il cancelliere tedesco Merkel, il presidente francese Sarkozy ed i primi ministri della Gran Bretagna, Cameron, della turchia Erdogan, di Israele Netanyahu e della russia Putin". Berlusconi, infine, ha parlato con il presidente della federazione russa, Dimitri Medvedev. Questi, riferisce Palazzo Chigi, gli ha anche inviato una lettera nella quale lo ringrazia personalmente "per il prezioso lavoro svolto a favore dello sviluppo delle relazioni bilaterali e per l'apprezzato contributo d'esperienza in ambito internazionale "nella sua qualità di uno dei politici più esperti ed autorevoli del mondo". In questo giro di saluti, Berlusconi ha chiamato anche un ex potente ormai in pensione, l'ex presidente Usa George W. Bush. Leggi i commenti I commenti dei lettori 
Per cinque anni è stata additata come l’assassina del marito. Lucia Bartolomeo, ex infermiera di Taurisano, era stata accusata di avere ucciso il compagno che aveva scelto per la vita per costruirsi un’altra esistenza con l’amante e per questo condannata due volte all’ergastolo. La vedova nera, di cui il Salento ha parlato per anni, ieri ha visto uno spiraglio di luce provenire da Roma. Dalla Corte di Cassazione, a cui i suoi avvocati (Pasquale Corleto e Silvio Caroli) si sono rivolti per ottenere l’annullamento della condanna che l’avrebbe fatta marcire in un carcere a vita. E, alla fine, annullamento è stato. E rinvio degli atti del processo alla sezione di Taranto della Corte d’assise d’appello, affinché venga incardinato un nuovo procedimento giudiziario e valutato ancora una volta tutto quello che accadde  nell’abitazione di Taurisano in quella tragica notte tra il 29 e il 30 maggio del 2006. Nel suo letto, infatti, il trentaseienne Ettore Attanasio fu trovato cadavere. E nel suo letto la moglie gli avrebbe praticato quella flebo che gli investigatori ritennero fosse stata alterata e riempita di 70 milligrammi di eroina purissima e letale. Il movente del delitto fu individuato dalla Procura nella relazione extraconiugale che la Bartolomeo intratteneva con un collega e nella volontà di mettere fine al suo matrimonio per costruirsi una vita con lui. Un movente inconsistente, disse sempre la difesa, e anche la stessa indagata, che in aula non esitò ad ammettere di avere tradito il marito, aggiungendo però di non avere alcuna intenzione di lasciarlo per costruirsi un’altra vita con il nuovo compagno. Tentativi accorati di discolparsi, a cui la donna aggiunse particolari sulla malattia di Attanasio, affetto da tumore ai polmoni, e sulla flebo incriminata che – disse l’imputata – se davvero avesse contenuto eroina avrebbe provocato il decesso istantaneamente e non a distanza di ore. Le sue parole, però, non convinsero i giudici. Né quelli di primo grado, né quelli della Corte d’assise d’appello, che sulla sentenza scrissero di nuovo la parola ergastolo. Troppo gravi, a loro avviso, gli indizi a carico dell’infermiera. A partire da quell’sms, con il quale avrebbe annunciato all’amante l’avvenuta morte del marito, e finendo alle incongruenti dichiarazioni rilasciate al personale medico intervenuto per constatare il decesso, al quale non avrebbe detto che il coniuge soffriva di tumore. Senza dimenticare poi il movente, la volontà di vivere liberamente la sua nuova storia d’amore, che ai giudici sembrò sufficiente per armare della siringa la mano assassina della donna. La stessa mano che dal carcere, nel quale si trova rinchiusa dal 29 maggio 2007, ha scritto ripetuti appelli affinché le fosse consentito di rivedere la figlia e affinché il suo caso potesse essere guardato sotto una nuova luce. Nelle sue lunghe lettere divulgate tramite gli organi d’informazione, Lucia Bartolomeo ha puntato il dito contro “gli errori investigativi” e contro le “proposte di collaborazione” venute dalla Procura, tentando di inficiare anche le dichiarazioni del suo amante, testimone chiave nel processo e foriero di parole che hanno costituito una solida base per la condanna. A lui la giovane donna ha rivolto parole di fuoco, così come ai giudici d’appello che hanno firmato “una sentenza fotocopia di quella di primo grado, senza colmarne le lacune e negando ogni approfondimento”. E mentre la Bartolomeo gridava dal carcere la sua innocenza, gli avvocati Corleto e Caroli lavoravano per dimostrare che il processo a carico della loro assistita era stato “indiziario e non supportato da prove che dimostrassero sopra ogni dubbio la colpevolezza dell’indagata”, costruendo il loro ricorso anche sulla mancanza di “un valido movente”. Questioni che, evidentemente, hanno trovato accoglimento nell’interpretazione della Cassazione, che il 4 novembre scorso, dopo avere annunciato di essere pronta ad emettere la sentenza, a tarda notte ha voluto prendere ancora dieci giorni per studiare il caso. Uscendo, alla fine, dalla Camera di Consiglio con l’accoglimento del ricorso e il rinvio degli atti a Taranto per un nuovo processo. Ancora non è nota la motivazione di tale scelta ma di certo c’è che a Roma una nuova speranza si è accesa per Lucia Bartolomeo. 
L'ex capo della squadra mobile di Napoli, Vittorio Pisani, coinvolto nell'inchiesta della Dda sul riciclaggio di soldi della camorra nel settore della ristorazione, fece pressioni sul commissariato di Pozzuoli perchè a Bruno Potenza, pregiudicato per usura indagato nella stessa inchiesta e proprietario di un ristorante nella città flegrea, venisse concessa l'autorizzazione a sparare fuochi d'artificio durante l'intero anno solare. Emerge dalle dichiarazione di due funzionari di polizia che si sono succeduti alla guida del commissariato, Giovanni Mandato ed Antonio Canta. Questa la deposizione resa ai pm Sergio Amato ed Enrica Parascandalo da Mandato, che restò a Pozzuoli dal dicembre 2005 al novembre 2006: "Una volta giunto al commissariato notai che era diffusa l'usanza da parte dei ristoratori di utilizzare fuochi di artificio: mi posi il problema in quanto non avevo rilasciato autorizzazioni in tal senso. Per questo motivo feci anche effettuare dei controlli nelle occasioni in cui mi accorgevo dei fuochi ma non sono ora in grado di dire se tra questi controlli ne fu fatto qualcuno anche a Villa delle Ninfe (il ristorante di Potenza, ndr). Fatto sta che un giorno venne in commissariato Bruno Potenza per presentare la richiesta al rilascio dell'autorizzazione. Ricordo che chiedeva un'autorizzazione che non fosse limitata alla specifica cerimonia ma che avesse sia pure a termine una durata periodica. Spiegai che non era possibile rilasciare un'autorizzazione di lungo periodo, essendo di volta in volta necessario richiederla. E, dunque, per quanto ricordi, rilasciai un'autorizzazione per una qualche specifica cerimonia. Ricordo che fui contattato telefonicamente dal collega Pisani, il quale mi disse che c'era una persona che voleva incontrarmi in quanto intendeva richiedere delle autorizzazioni per i fuochi. Nel dirmi ciò mi indicò il nome di Bruno Potenza, il quale quando venne da me venne a nome del collega Pisani". Più articolata la deposizione di Canta, che diresse il commissariato dal novembre 2006 al novembre 2009: "Venne da me l'ispettore Lisena Damiano in servizio presso la squadra mobile di Napoli, il quale mi presentò una richiesta di rilascio dell'autorizzazione a Potenza per l'intero anno solare. Studiai un pò la cosa e sulla scorta della normativa vigente, T.U.L.P.S. e circolari ministeriali, mi feci l'idea che non fosse possibile rilasciare un'autorizzazione per l'intero anno solare. Fui confortato in ciò anche dal collega dottor Annunziata che nell'occasione consultai: trattasi della persona che all'epoca ricopriva l'incarico di primo dirigente dell'ufficio Divisione Polizia Amministrativa e Sociale della Questura di Napoli. Comunicai l'esito della mia decisione all'ispettore Lisena Damiano. Successivamente ricevetti la telefonata del dottor Vittorio Pisani, il quale mi disse che non condivideva la decisione da me adottata in quanto, sulla base di una diversa interpretazione da lui proposta, poteva essere rilasciata l'autorizzazione a Bruno Potenza. Nell'occasione mi indicò anche alcune norme o qualche orientamento giurisprudenziale che mi fece pervenire. Gli risposi che mi riservavo di parlarne nuovamente con il collega Annunziata e che all'esito gli avrei fatto sapere. Annunziata mi confermò quanto già ci eravamo detti in precedenza e, dunque, chiamai il collega Pisani al telefono, comunicandogli che restavo convinto della mia idea e che quindi Bruno Potenza non avrebbe ottenuto l'autorizzazione all'uso dei fuochi pirotecnici per l'intero anno solare. Pisani ne prese atto e non aggiunse altro". 
ROMA - C'è anche il nome del prefetto Alessandro Pansa per gli Interni, oltre alla candidatura di Anna Maria Cancellieri. Nell'elenco fatto dall'Agi delle possibili novità nei ministeri, si fa sempre più strada l'ipotesi di un interim dello stesso Mario Monti all'Economia, che porterebbe alla nomina di quattro viceministri a Bilancio, Tesoro, Finanze e Partecipazioni statali. Per l'Istruzione, il rettore della Cattolica Lorenzo Ornaghi è in calo, mentre salgono le quotazioni di Francesco Profumo, presidente del Cnr e in seconda fila di Marco Mancini presidente della Conferenza dei rettori delle Università italiane. Per quanto riguarda la Giustizia il nodo è aperto: il Pd ha chiesto forti garanzie di equilibrio e oltre a questo pesa la necessità di un'adeguata presenza femminile nel governo; dunque oltre ai nomi di Piero Alberto Capotosti o Cesare Mirabelli, si fanno anche quelli di Livia Pomodoro (presidente del Tribunale di Milano, sulla quale il Pdl ha escluso veti ) e di Paola Severino. Per la Funzione Pubblica Luisa Torchia (anche se non ci sarebbe il gradimento di Brunetta), Antonio Malaschini ai Rapporti con il Parlamento, Corrado Clini all'Ambiente, Rolando Mosca Moschini alla Difesa, Salvatore Settis ai Beni culturali, Carlo Secchi allo Sviluppo Economico. Un'altra casella su cui il Pd chiede di dire la sua, senza avanzare candidature, è quella del Welfare (il ministero dovrebbe essere accorpato con quello della Sanità), dove finora si era parlato di Carlo Dell'Aringa. Al ministero degli Esteri potrebbe andare Giuliano Amato, visto che Mario Monti insisterebbe su una figura 'forte' sul piano internazionale. Nei giorni scorsi erano circolate anche le candidature di Giampiero Massolo, Gianni Castellaneta e dell'ambasciatore Giancarlo Aragona. Alle Infrastrutture potrebbe andare Antonio Catricalà. Domani Monti presenterà la squadra a Giorgio Napolitano. Non è escluso che in un secondo momento possano esserci nuovi ingressi politici. Leggi i commenti I commenti dei lettori 
ROMA - L'Italia chiude l'anno con una sconfitta ma Cesare Prandelli è soddisfatto lo stesso dopo il ko di Roma con l'Uruguay: "E' stata un'ottima partita contro una grande squadra" l'analisi a caldo del ct. "Sul piano della prestazione è stata una buona gara. Abbiamo cercato di recuperare fino all'ultimo momento lo svantaggio, e abbiamo avuto anche buone opportunità. L'importante è aver cercato di creare sempre". Nessuna bocciatura insomma. "Non ci facevano ripartire, le nostre punte erano sempre sotto pressione. Secondo me è stato un buon primo tempo, è chiaro che contro una squadra quarta ai mondiali e che ha vinto la coppa America, che ha un'autostima alta, non è facile. Il 2012? Dobbiamo lavorare per diventare una squadra più importante". BUFFON CONTENTO LO STESSO - Sorride Gigi Buffon, 112 presenze in azzurro festeggiate con una sconfitta. "Nonostante i tanti infortuni nell'ultimo anno e mezzo sto bene, la testa è libera e mi diverto ancora tanto. Con un pochino di attenzione in più e di rabbia il gol non lo avremmo preso. Dopo una sconfitta non può passare un messaggio di completa positività, però qualche cosa di buono lo abbiamo comunque fatto. Più che un passo indietro, parlerei di un passo di lato. Abbiamo preso un gol in un modo che in genere evitiamo. Non siamo e non saremo mai una macchina perfetta. La richiesta di risarcimento della Juve? Rispondo con un sorriso. Nel caso la Juve riceva questi soldi il giorno dopo chiederò il rinnovo del contratto". ''ALLA PARI CON URUGUAY'' - "E' un peccato perché abbiamo visto l'ennesima prestazione di una squadra che ha carattere ed ha fatto passi da gigante, dopo il calo seguito all'ultimo mondiale", dice Daniele De Rossi. "Loro hanno segnato subito, poi hanno potuto giocare di rimessa, ma da parte nostra ho visto continuità di gioco. Poi una partita si può anche perdere. Meglio che succeda in amichevole. Se loro avevano motivazioni, nemmeno a noi piace perdere, neanche le partitelle d'allenamento. E credo che in campo si sia visto, nel secondo tempo abbiamo chiuso l'Uruguay nella sua metà campo". Sul contratto con la Roma: "Non nego che ci possa essere un annuncio, ma resto basito quando leggo sui giornali di fumate bianche, di 'avrebbe detto...'. A fare il giornalista così sono capace anche io. Quando ci sarà qualcosa da dire annuncerò una conferenza stampa per parlare di rinnovo o dire che me ne vado. Con gli 'avrebbe' ed i 'sarebbe' non si arriva da nessuna parte". Leggi i commenti I commenti dei lettori 
Anna Maria Cancellieri sembra non avere più rivali per il ministero degli Interni. Si parlava di Carlo Mosca, ma a poche ore dall'annuncio ufficiale del nuovo team del presidente del Consiglio Mario Monti, che scioglierà ogni riserva alle 11, pare che il commissario che ha preso le redini di Parma dopo le dimissioni del sindaco Pietro Vignali sia in pole position al Viminale. I MINISTRI - La trattativa politica sembra in grado di muovere all'ultimo la casella di qualche  tecnico. Chi ha parlato con il neo premier si sbilancia solo su una quasi certezza: terrà per sè l'interim all'Economia, con al fianco 3 o 4  viceministri, tra i quali forse Tabellini e Grilli. Mentre in testa per lo Sviluppo economico resta Carlo Secchi (ma si cita pure  Passera). Se sarà nel governo, a Giuliano Amato dovrebbero andare  gli Esteri (in alternativa, in pole è Giampiero Massolo). Alla Difesa Vincenzo Camporini avrebbe la meglio su Rolando  Mosca Moschini. Per la Giustizia si parla di Cesare Mirabelli, ma il Pdl  fa sapere di non avere veti su Livia Pomodoro. Al Welfare potrebbe  arrivare, ma la partita non è chiusa, Carlo Dell'Aringa. All'Istruzione  Lorenzo Ornaghi appare in calo e si rafforza il nome di Francesco  Profumo. Andrea Riccardi viene citato alla Cultura (in alternativa a  Salvatore Settis) o proprio all'Istruzione. All'Agricoltura potrebbe  approdare Federico Vecchioni, alle Infrastrutture Antonio Catricalà,  all'Ambiente Corrado Clini. Alla Pubblica amministrazione Luisa Torchia,  ai Rapporti col Parlamento Antonio Malaschini. LETTA E AMATO - Ma sono i nomi di Gianni Letta e Giuliano Amato che per tutto il giorno tengono in stand by la lista dei ministri di Mario Monti. Il nodo della presenza dei due politici nella squadra di governo si conferma decisivo. Tanto da impedire di anticipare lo scioglimento della riserva e l'annuncio della composizione del governo. Lo schema di massima è disegnato, ma alcuni dettagli restano da definire. "Nelle prossime ore metterò a punto i diversi aspetti di un quadro ben delineato", sono le poche parole che concede Mario Monti nella serata di ieri. Al termine di una giornata, iniziata con le consultazioni di Pd e Pdl, fitta di colloqui e incontri. Monti ha pranzato con Napolitano dopo che il capo dello Stato aveva parlato per un'ora anche con Pier Luigi Bersani. Il professore ha in tesa i nomi di Letta e Amato e sarebbe supportato in questa convinzione dal Capo dello Stato. Dal segretario del Pd non è però arrivato il via libera auspicato all'ingresso nel governo di Gianni Letta: i democrat confermano il no ai politici nell'esecutivo. Un no che però, spiegano, per senso di responsabilità non si traduce in un veto. Se dunque Monti, concorde Napolitano, riterrà utile chiamare in squadra Letta e Amato, i democrat non si opporranno. Salvo precisare che il nome dell'ex premier "non è una candidatura del Pd". Non di uno scambio Pdl-Pd, dunque, si tratterebbe. Dall'altro lato il Pdl sarebbe disponibile all'ingresso dei due politici nel governo Monti, ma mette in chiaro che se viene escluso Letta, si esclude anche Amato. Un tentativo di mediazione in questa direzione sarebbe stato messo in campo anche dal Terzo polo. Che con i suoi vertici (Casini e Fini) ha incontrato Alfano e lo stesso Letta nel pomeriggio alla Camera. Ma in serata il nodo politico non solo sembra lontano dall'essere sciolto, ma talmente intricato da rischiare di tagliare fuori sia Letta che Amato. Sembra preannunciarsi, dunque, una lunga nottata, per cercare soluzioni in extremis (trovare nomi alternativi non appare impresa facile) e garantire una presenza politica nella squadra di Monti. Se così sarà, potrebbe trovare spazio, si dice in ambienti parlamentari, anche un esponente del Terzo polo. Si fa ad esempio il nome di Franco Bassanini (magari alla Pubblica amministrazione), ma in ambienti parlamentari circola addirittura l'ipotesi Gianfranco Fini. Il presidente della Camera, è la voce senza riscontro, potrebbe lasciare lo scranno più alto di Montecitorio, magari a Maurizio Lupi. 

