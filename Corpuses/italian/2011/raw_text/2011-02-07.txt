Negli ultimi cinque anni sono quasi raddoppiate le spese di Milano Ristorazione in stipendi per i dirigenti. Escluso il direttore generale, il totale delle buste paga distribuite nel 2010 è stato di 534mila euro contro i 264 mila del 2005. I dati presentati dal presidente della società, Roberto Predolin, alla commissione sull’Attuazione del programma da parte delle partecipate del consiglio comunale parlano chiaro: il costo medio annuo per dirigente è passato da 68.827 euro a 106.845, per ridursi poi a 102.904 nel 2011. Cifre lievitate anche per le retribuzioni dei quadri, cresciute nel complesso di 189mila euro, con un costo medio annuo passato da 50.376 a 61.966 euro. Ma il caso che continua a far discutere è quello del direttore generale, Mauro Bianchi , accusato nelle settimane scorse di aver incassato — senza avvertire l’amministrazione e la spa — una buonuscita da quasi un milione di euro lordi che il suo contratto gli garantiva in caso di licenziamento o dimissioni. La sua retribuzione complessiva lorda (comprensiva di una tantum e premio) è salita dai 264mila euro del 2005, a 1 milione e 141 mila euro nel 2010. Dopo gli incarichi e le consulenze da 50 milioni di euro autorizzate dal sindaco, dopo le poltrone d’oro in Atm , torna la polemica sulla gestione del denaro pubblico. E sotto la lente d’ingrandimento finiscono le spese delle società partecipate del Comune, come Milano Ristorazione. Tutto nella norma, secondo il presidente Predolin: «Direttore generale a parte, gli stipendi medi dei dirigenti della nostra azienda sono normalissimi. Leggere soltanto l’aumento della somma delle retribuzioni è fuorviante, perché negli ultimi anni è cresciuto il numero dei dirigenti e ci sono stati scatti di carriera». Dal 2005 il numero di manager è cresciuto di una unità e i quadri sono saliti da 11 a 12. «Questi aumenti di personale non li ho decisi io perché non c’ero — continua Predolin — ma se ci fossi stato, avrei preso la stessa decisione: con l’aumento delle commesse era necessario fare nuove assunzioni». A replicare al presidente della società è David Gentili, consigliere comunale del Partito democratico: «La gestione dei conti di Milano Ristorazione in questi anni è stata fallimentare: ci dicono che sono aumentati i costi del lavoro (passati da 20 milioni e 361mila euro nel 2005 a 26 milioni e 187mila euro per il 2010 ndr), ma non parlano delle commesse disastrose. Prima su tutte quella dell’Expo di Saragozza che ha portato una perdita di 1 milione e 200mila euro. Poi quella alla Sea: l’appalto per gestire i ristoranti della società aeroportuale ha portato una perdita secca per le casse dell’azienda di 300mila euro». Polemico anche Basilio Rizzo, consigliere comunale della Lista Fo, secondo il quale gli osservati speciali adesso sono tutti gli altri super contratti firmati nelle società partecipate di Palazzo Marino. «Il Comune è in grado di assicurarci che non ci siano altri Mauro Bianchi in giro? È importante che si facciano verifiche su tutti i contratti dei dg nelle partecipate: non vorremmo che, come è già capitato in passato in Sea e come è accaduto ora con Bianchi, qualcosa di analogo si verificasse ancora in futuro». 
LIVORNO  - E adesso Pillon rischia davvero. Il Livorno incassa dal Vicenza la 4/a sconfitta nelle ultime 5 giornate e mette a repentaglio il proprio posto play-off. Un posto che tornano a sognare anche i veneti, riportatisi a -1 dal 6° posto. La formazione di Maran non ha rubato nulla. Attenta e concreta, ha vinto con il minimo sforzo ingigantendo i limiti di una squadra apparsa, soprattutto senza Tavano, prima di peso offensivo. Spinelli ora potrebbe davvero decidere di esonerare l'ex tecnico di Ascoli e Reggina. PALO DI BOTTA - I labronici nel primo tempo ci mettono buona volontà ma non riescono a tradurre in azioni pericolosi un lieve predominio territoriale. Il Vicenza, sornione, controlla e per due volte, invece, sfiora il vantaggio di rimessa, sempre con Botta. Il centrocampista biancorosso prima colpisce il palo di testa a portiere battuto poi (42') impegna De Lucia con un sinistro rasoterra da fuori area. RISOLVE SOLIGO - Pillon prova a svegliare la squadra nella ripresa inserendo i neo-acquisti Belingheri ad Antunes ed, in effetti, qualcosa si muove con i due che in qualche modo riescono a creare qualche grattacapo a Russo. E', però, solo un fuoco di paglia. Il Vicenza è sempre vivo e, alla prima occasione (67'), colpisce con Soligo, lesto a riprendere una corta respinta della difesa amaranto dopo un'uscita disperata di De Lucia su Abbruscato lanciato solo verso la porta. La reazione del Livorno è rabbiosa quanto confusa. E non va oltre un paio di conclusioni prevedibili di Luci e Dionisi che non impensieriscono il portiere ospite. LIVORNO-VICENZA 0-1 (0-0) Livorno (4-4-2): De Lucia; Bernardini (30′ st Cellerino), Miglionico, Knezevic, Pieri; Surraco, Iori, Luci, Schiattarella (15′ st Antunes); Dionisi, Galabinov (1′ st Belingheri). A disp.: Mazzoni, Salvato, Lambrughi, Prutsch. All.: Pillon. Vicenza (3-5-2): Russo; Schiavi, Martinelli, Bastrini (29′ st Giani); Soligo, Rigoni, Morosini, Botta, Di Matteo (22′ st Mustacchio); Abbruscato (36′ st Arma), Cellini. A disp.: Acerbis, Rossi, Gavazzi, Tulli. All.: Maran. Arbitro: Ciampi. Reti: 23′ st Soligo. Ammoniti: Bastrini, Botta, Schiavi. Leggi i commenti I commenti dei lettori 
Bonus esaurito. Milano ha già bruciato i 35 giorni di sforamenti del Pm10 concessi dall’Unione europea per l’intero anno. Una sequenza nera che fa scattare a Bruxelles la procedura d’infrazione, inanellata, quest’anno, in anticipo rispetto agli ultimi cinque. Andò peggio, difatti, soltanto nel 2002 e nel 2006, quando la soglia europea venne raggiunta rispettivamente il 4 e il 6 febbraio. La domenica a piedi dei milanesi L’allerta smog cresce, la città soffoca. Con l’aggiunta della beffa: malgrado le dieci ore di motori spenti, domenica le polveri sottili hanno superato anche di tre volte il livello di guardia: il Pm10 è volato a 150 in via Senato, 145 al Verziere e 112 in Città Studi. Registrando, così, il ventiseiesimo giorno fuorilegge di fila. Un andamento negativo che nei prossimi giorni non dovrebbe migliorare, almeno fino al weekend per il quale è prevista una debole perturbazione. Certo è che, visti i risultati, i due solitari stop al traffico di Milano non si sono rivelati efficaci. E così la polemica si scalda. Legambiente — che ha consegnato a Palazzo Marino la “Mascherina d’oro”, una maschera antigas che simboleggia il flop nella lotta contro lo smog — denuncia che «la concentrazione media delle polveri è di 98 microgrammi dall’inizio dell’anno». La Camera di commercio di Milano annuncia che commissionerà alla Cattolica uno studio sull’inquinamento e, attraverso il suo presidente Carlo Sangalli, lancia un appello: «Bisogna uscire dalla logica dell’emergenza, tutti devono unirsi per combattere lo smog: inquinamento e traffico costano 3.500 euro all’anno a ogni impresa, in totale un miliardo tra ritardi, malattie e giorni di lavoro persi». I provvedimenti del Comune, a partire dallo stop in area Ecopass per i veicoli che abitualmente pagano, non saranno comunque ritoccati fino a domani, quando in Provincia si riunirà il tavolo con i sindaci dell’hinterland e i commercianti. «Ci auguriamo di non essere più soli nella battaglia contro l’inquinamento», dice il sindaco Letizia Moratti. Intanto il presidente della Provincia, Guido Podestà, chiarisce che «è necessario coordinare le iniziative a livello di area metropolitana». Se Simonpaolo Buongiardino, dell’Unione del commercio, ribadisce che «tra giovedì e venerdì servirà una deroga, sempre che i blocchi proseguano», i sindaci dell’hinterland sono concordi nel ritenere che difficilmente si riproporrà un’altra domenica a piedi. «Bloccheremo tutto solo se ci diranno che siamo in emergenza sanitaria, ma sembra una strada difficile e poco utile», anticipa Massimo D’Avolio, sindaco di Rozzano. Per Daniela Gasparini, primo cittadino di Cinisello, la regia tocca alla Provincia: «Deve farsi garante di un “governo metropolitano” per condividere decisioni di sistema: non blocchi-spot ma politiche sui trasporti». Giovanni De Nicola, assessore ai Trasporti proprio in Provincia, promette incentivi per chi non inquina: «Con la nuova card dei trasporti entro l’estate daremo dei bonus a chi usa i mezzi pubblici». Intanto l’opposizione attacca: «Sindaco e giunta cincischiano ma servono scelte drastiche e immediate», dice Pierfrancesco Majorino, capogruppo Pd. Di «cappa strumentale» parla invece il vicesindaco Riccardo De Corato, spiegando che «l’anno scorso ben 48 capoluoghi hanno superato i limiti europei». Gli risponde Edoardo Croci, presidente di Milanosimuove: «Non si era mai verificata sotto la giunta Moratti un’emergenza così lunga e una risposta istituzionale così debole». 
Le azioni? Meglio delle obbligazioni. I bond meno interessanti? Di sicuro i governativi, mentre tra gli High Yield e i bond societari ci sono spunti interessanti. Se si vuole riassumere in pochi slogan le previsioni sui mercati di Bill O'Neill, chief investment officer per l'Europa, il Medio Oriente e l'Africa di Merrill Lynch Wealth management, le scommesse sono abbastanza chiare: paesi emergenti, azioni, settore energetico grazie al rialzo dei prezzi delle materie prime (e un po' di telecomunicazioni) come scelta di settore, grande attenzione ai dividendi piuttosto che alla crescita in conto capitale e, per finire, lontano dall'euro, che sconterà per tutto il 2011 una certa debolezza a causa delle pressioni del debito dei paesi periferici, che controbilanceranno le tendenze della Bce a normalizzare la politica monetaria. Di conseguenza, "non ci aspettiamo movimenti da parte della Bce sui tassi di interesse fino alla fine di quest'anno, mentre la Fed non si muoverà fino a metà 2012", ha spiegato oggi O'Neill. A livello globale, l'economista prevede per i mercati azionari un total return tra il 15% e il 20% ma, ha precisato, "i listini europei probabilmente sottoperformeranno questo trend"; comunque nel Vecchio continente "le performance migliori saranno registrate nei paesi del Nord e in Germania", almeno fino alla metà del 2011. Uno dei problemi all'orizzonte è la sostenibilità fiscale dei bilanci pubblici in area eurozona, mentre aumenta la necessità di manovre di aggiustamento dei conti pubblici; per quanto riguarda Spagna, Francia e Italia, in particolare, le previsioni ufficiali di crescita sembramo troppo ottimistiche. Comunque, nel 2011 l'economia globale crescerà del 4,5%, in lieve rallentamento rispetto al +4,9% del 2010, mentre la performance dell'Italia si fermerà a un +1,3%. Al contrario gli Stati Uniti cresceranno ad un tasso del 2,8%, e la Germania al 2,1% mentre l'Eurozona complessivamente si fermerà all'1,6%. 
"Ho ricevuto un sms nel pomeriggio da amici del movimento No Tav, sono andato lì per vedere e filmare con il cellulare perché ritengo che la popolazione debba essere informata sul passaggio di convogli speciali che trasportano scorie nucleari. In Francia è così, penso che debba accadere lo stesso anche da noi". Fabrizio Biolè è uno dei due consiglieri regionali del Movimento 5 Stelle e domenica, poco dopo la mezzanotte, ha raggiunto la stazione di Condove per partecipare al presidio: "A quell’ora c’erano poche persone, più tardi eravamo circa quaranta. Le intenzioni erano assolutamente pacifiche, vedere e informare. Soltanto un piccolo gruppo che non conoscevo a un certo punto ha cominciato a tirare pneumatici, che sono finiti sui binari. A quel punto è partita la carica della polizia che in pochi minuti ha disperso tutto il gruppo". Erano le quattro del mattino, racconta, quando è stato fermato da due agenti e portato sul marciapiede a ottanta metri dalla stazione di Condove: "Avevo appena messo via il telefono dopo le riprese. Ero rimasto immobile, mi ero limitato a filmare. Mi è stato chiesto di non utilizzare il cellulare, ma nessuno mi ha spiegato la ragione del fermo, se non rispondermi che non avevo rispettato l’ordine del comandante. Con me c’erano altre due persone. Il problema è che nessuno di noi ha capito di quale ordine si trattasse, semplicemente ci avevano detto di non superare la barriera del passaggio livello, cosa che tutti abbiamo fatto". Seduto su quel marciapiede, Biolè dice di essere rimasto fino alle sei del mattino, quando è stato lasciato andare: "Non mi hanno fatto domande, ho mostrato il mio tesserino di consigliere regionale e carta d’identità, null’altro. Un agente ha borbottato che non essendo un parlamentare non avevo diritto all’immunità". Nel pomeriggio di ieri, il consigliere grillino ha presentato un’interrogazione urgente che sarà discussa già oggi in Consiglio regionale. La questione non riguarda però il fermo della notte, ma il programma di passaggi di altri convogli di scorie radioattive: "A parte il fatto che ritengo che la reazione delle forze dell’ordine sia stata eccessiva rispetto alla situazione, la vera questione è sapere e informare i piemontesi sul motivo per cui si ritiene di far transitare materiale radioattivo senza che i cittadini e gli amministratori ne sappiano nulla". 
Era già diventata un’altra medaglia da appuntarsi al petto in campagna elettorale. Un altro mantra da ripetere incessantemente di fronte, magari, a dati negativi, intoppi o problemi. Un «biglietto da visita» di indiscusso valore firmato Financial Times . Anche l’autorevole testata «riconosce che Milano è diventata una capitale internazionale della cultura». Così il sindaco di Milano, Letizia Moratti, assicurava pochi giorni fa davanti al presidente della Repubblica, Giorgio Napolitano, dopo la visita al Museo del Novecento. Peccato che quell’inserto citato dal sindaco fosse un advertising dossier . Un inserto pubblicitario — che ha fatto insorgere Futuro e Libertà — dal titolo celebrativo: "Milano si prepara a prendere la scena". Molto lontano da un altro titolo che lo stesso quotidiano economico riservò alla città nel 2009: "Cenerentola d’Europa". In quel caso, però, non c’era alcun avviso di redazionale a pagamento. Eppure, anche il dossier era pronto a finire nel calderone dei riconoscimenti tributati alla Milano dell’era Moratti. Come un altro articolo, che ormai il sindaco-candidato non dimentica mai di citare. Facendo anche un passo in più. Perché se è vero che il New York Times , a inizio gennaio, ha inserito la città tra «i 41 posti da visitare nel 2011», nel comunicato ufficiale del Comune la città è schizzata nella top 5 mondiale. Con lei ad assicurare: «Si afferma il fascino e la creatività» di Milano. Tutto merito del Museo del Novecento. Un successo, quello del gioiello culturale travolto da un boom di visitatori inaspettato, che è già diventato il punto di forza di una campagna tutta fatta di «numeri e risultati». È con quelli, al grido di «noi facciamo», che Letizia Moratti sta mostrando la “sua” città. O meglio, la parte positiva di cinque anni di governo. Una campagna marketing che diventa autocelebrazione. Milano capitale del mondo, in ogni campo. Persino quello ambientale: «Siamo all’avanguardia», ripete il sindaco in ogni occasione in cui si parli di provvedimenti, anche piccoli, che migliorano l’ambiente come i nuovi cestini varati qualche mese fa da Amsa. Meglio ancora, quindi, quando a celebrare la città sono quotidiani internazionali. Come l’ormai celebre articolo del New York Times . Milano è stata citata insieme a una serie di luoghi “insoliti” del mondo: dalle spiagge del Messico alle lande selvagge del Kurdistan. Sorprese inaspettate. In tutto 41, in ordine sparso. Il capoluogo nell’elenco compare al numero cinque, che per il quotidiano non significa necessariamente quinto posto in una graduatoria. La recensione sottolinea che qualcosa sta cambiando all’ombra della Madonnina. E cita il Duomo, il nuovo Museo del Novecento, l’hangar Bicocca, la galleria d’arte Spazio Rossana Orlandi e l’Hotel Milan. Che Palazzo Marino abbia restaurato anche la cattedrale? Altro annuncio amplificato dalla comunicazione di donna Letizia è stato quello sul verde. Cavallo di battaglia di interventi, brochure e interviste televisive, gli alberi piantati dalla giunta Moratti si sono moltiplicati più volte. In particolare nell’opuscolo inviato ai milanesi nel novembre 2009 il sindaco scriveva: «Abbiamo piantato 128mila alberi». Peccato che nella campagna elettorale «Noi facciamo» lanciata qualche settimana fa, le nuove piante siano scese a 68.686, compresi i sette boschetti dell’accoglienza che, in periferia, annoverano anche piccoli arbusti. Lei stessa ha corretto il tiro. Infine c’è il contestatissimo caso degli asili. La Moratti ha fatto il miracolo: «Non c’è più lista d’attesa nei nidi», ha assicurato anche nei manifesti. Che gridano: «3.210 posti nido in più». Sindacati, opposizione, maestre e genitori non la pensano così e, anche lo scorso anno, appena chiuse le graduatorie, ad attendere una collocazione erano in 1.656. Poi scomparsi. Tra doppie domande, certo, ma anche posti recuperati in strutture private convenzionate o quanti cedono perché vengono assegnati a strutture lontane da casa. Infine le mezze verità. Come quella sulle mense scritta nella letteraspot inviata ai genitori per l’avvio dell’anno scolastico: «Sono aumentate le famiglie che rientrano nella fascia della gratuità». Per le altre, però, le rette sono rincarate. 
CHIUSURA positiva per le Borse europee, anche se le preoccupazioni per il protrarsi della crisi egiziana e i dati sull'occupazione Usa hanno frenato gli acquisti e portato in terreno negativo gli indici di Wall Street. Nel primo caso, gli operatori temono che le proteste di piazza che stanno facendo vacillare il regime del presidente Mubarak possano contagiare tutta l'area mediorientale. In particolare, l'Egitto - oltre a essere uno dei paesi in cui è più forte la presenza di società internazionali impegnate nella ricerca di idrocarburi - significa anche canale di Suez. Nel caso dei dato macro americani, i dati sul mercato del lavoro hanno ancora una volta mostrato il doppio volto della ripresa economica americana. Da una parte a' vero che il peggio è alle spalle e che le ristrutturazioni aziendali stanno dando risultati positivi; ma d'altra parte è anche vero che la ripresa non sta creando nuovi posti di lavoro nelle quantità sperate dalle autorità economiche statunitensi. Ecco psiegati i due dati diffusi oltreoceano: il numero di posti di lavoro creati a gennaio è stato di 36mila unità, ben 100mila in meno delle attese degli analisti, anche se allo stesso tempo il tasso di disoccupazione è calato al 9% dal 9,4% di dicembre e a fronte di attese per un rialzo al 9,5%. In finale, chiusura mista per le borse del vecchio Continente: bene Francoforte (+0,31%), seguita da Londra (+ 0,23%). Negativa invece Parigi (-0,4%). La migliore è stata Milano, trascinata dai titoli bancari (+0,7%). Negli Stati Uniti, il Dow Jones ha guadagnato lo 0,57, il Nasdaq lo 0,53%. A Piazza Affari scatto di Mediolanum (+3,87%) grazie ai dai della raccolta netta del mese di gennaio, positiva per 40,6 milioni, nonostante il settore abbia invece accusato un rosso di 3,7 miliardi. In crescita anche Prysmian (+3,48%), nel giorno in cui è stato reso noto che la società ha chiuso con successo l'offerta pubblica di acquisto sull'olandese Draka. Il pre-consuntivo del bilancio 2010 diffuso giovedì ha visto premiare Enel (+0,96%) grazie al risultato record del fatturato e dei margini Hanno ripreso a correre le azioni delle banche fatta eccezione di quelle di Bpm (-1,27%). In particolare, ben comprate Unicredit (+2,11%), Mps (+1,2%). Ubi (+)1%, mentre è rimasta al palo Banco popolare, nell'ultimo giorno di contrattazione dei diritti relativi all'aumento di capitale in corso da 2 miliardi. Male le azioni del lusso, sulla scia della performance debole della francese Lvmh (-2,44%). I titoli del colosso hanno risentito delle prese di beneficio a dispetto invece degli ottimi conti del 2010, con vendite record per oltre 20 miliardi di euro, in progresso del 19%. A Milano hanno perso punti Luxottica (-1,27%) e Bulgari (-0,33%). Sono state vendute anche le azioni di Fiat, sia l'auto (-0,21%), sia Industrial (-0,69%). Tra le azioni fuori dal paniere principale, il caso del giorno è stato quello di Zucchi (+16,1%), sull'onda delle indiscrezioni di stampa secondo le quali Renzo rosso, il patron della Diesel, rileverà una quota del 10-12% nel corso dell'aumento di capitale. Ma la società ha fatto sapere di non avere contatti in corso con Rosso. 
