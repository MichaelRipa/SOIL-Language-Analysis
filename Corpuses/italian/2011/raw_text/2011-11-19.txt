Una trincea per una battaglia che sembrava impossibile. La Fiorentina non ha ancora trovato il gioco ma ha però trovato l’umiltà per arrivare in fondo a una notte da brividi.  Squadra ordinata, pressing e difesa concentratissima, queste le cose buone, oltre al punto preso e a una pacca sulla spalla a Nastasic, davvero bravo a uscire da questa sfida a testa alta. Perché esordire da titolare contro certa gente non è cosa facile nemmeno sei hai un gran talento. Applausi anche ai miracoli di Boruc e all’idea che il viaggio è ripreso con uno stop al Milan dei fenomeni. Detto questo, ci sarà da faticare parecchio per  trovare un gioco offensivo  capace di far male. L’assenza di Jovetic ha pesato tantissimo. E questo era inevitabile.  Ma da stasera, almeno, Delio Rossi ha le idee più chiare. Tra le ombre e le luci lui dovrà trovare la soluzione. Aver portato a casa questo punto significa poter ripartire con qualcosa di importante stretto nelle mani. Il concetto è semplice: soffrire è servito a qualcosa. E questo non è un dettaglio, ma semmai il motto per una squadra in completa trasformazione. 
FIRENZE - Massimiliano Allegri archivia lo 0-0 di Firenze con qualche rimpianto: "La squadra ha fatto una buona partita, nel primo tempo però abbiamo attaccato poco bene l'area con qualche cross. Ma se mi ricordate e fate vedere ancore le immagini del gol annullato e i rigori mi arrabbio ancor di più". Un punto che va stretto ai rossoneri che recriminano per le decisioni arbitrali: "Ci hanno annullato un gol, l'importante è che la squadra abbia fatto una buona prestazione. Nel secondo tempo abbiamo avuto un'azione meno fluida, ma occasioni più importanti - dice ancora -. La Fiorentina ha fatto un'ottima partita difensiva, il portiere delle buone parate e nel secondo tempo abbiamo anche rischiato un po'. Spiace perché giocando così credo che meritassimo il successo. Ci siamo fermati dopo cinque vittorie, mi sarebbe piaciuto arrivare a sei ma era importante fare una buona prestazione". E allora per il Milan e per Allegri già è tempo di pensare alla sfida di mercoledì con il Barcellona in Champions: "Sarà una gara completamente diversa. Abbiamo recuperato Pato e sono molto contento: lui è decisivo perché quando entra ha una grande media gol. Ha fatto bene, ha preso un palo e si era procurato un rigore. Ha giocato venticinque minuti fatti bene". Tutta la squadra merita comunque gli elogi del tecnico: "La squadra ha giocato con attenzione nel secondo tempo, c'era pericolo di affrontare la ripresa con qualche distrazione - ha aggiunto Allegri - si poteva evitare qualche tacco ma la squadra ha fatto il possibile per vincere. E' mancato il gol, abbiamo concesso poco alla Fiorentina. Abbiamo continuato su quello che avevamo fatto prima della sosta. La squadra ha continuato sulle prestazioni fatte nelle precedenti partite. Capita di non vincere gare così perchè fai gol e te lo tolgono o sbagli. La Fiorentina ha fatto una buona prestazione difensiva". PATO: "ORA IL BARCELLONA" - Pato è soddisfatto per il rientro: "Le sensazioni sono buone, molto bene, mi sono mosso bene. Peccato per il palo, magari mercoledì andrà meglio in Coppa". Poi l'attaccante brasilino ha aggiunto: "Non giudico gli arbitri, ma ci stavano due rigori. Abbiamo pareggiato e ora penseremo al Barcellona.  Dobbiamo fare una partita per vincere, abbiamo bisogno di vincere: mi prento per un gol, magari con loro la palla entra". Leggi i commenti I commenti dei lettori 
TREVISO - Treviso ferma sul pari i fortissimi gallesi degli Ospreys (26-26) nel secondo turno di Heineken Cup, ma quello di Monigo è un risultato che sta maledettamente stretto ai veneti. Perché la franchigia italiana meritava di vincere e di segnare in maniera indelebile - dopo la batosta subìta a Londra con i Saracens, la scorsa settimana - questa edizione della Champions ovale. I biancoverdi a pochi minuti dal termine erano avanti nel punteggio e ad un soffio dal bonus, dopo aver marcato tre bellissime mete (Rizzo, De Jager, Botes). Ma prima una espulsione temporanea di Benvenuti, e poi un calcio allo scadere del giovane Morgan, hanno privato i biancoverdi di una pagina della storia del nostro rugby. Peccato, e però gli uomini di Franco Smith sotto gli occhi del nuovo ct azzurro Jacques Brunel hanno dimostrato che c'è ancora molto di buono nel nostro movimento. Nonostante gli sconfortanti risultati delle altre partite internazionali, i cinquanta punti di scarto presi dagli Aironi in Francia con il Clermont Ferrand (53-4), e le ripassate rifilate in Challenge Cup a Cavalieri Prato (68 a 0 dagli Exeter Chiefs) e Petrarca Padova (3-34 con i Newcastle Falcons), ci sono ancora buone ragioni per credere che l'Italia non meriti di essere cacciata dal paradiso ovale. Almeno a godere del gioco d'attacco e dell'entusiasmo della Benetton Treviso, che forse ha commesso qualche errore di troppo nel primo tempo - chiuso in leggero svantaggio, 9-10 - ma poi ha preso il largo nella ripresa. Con un esemplare Burton nel ruolo di apertura, roba che a ripensare ai mille pasticci combinati da Nick Mallett  -  che lo bocciò, preferendogli Bocchino ai recenti Mondiali - c'è da mangiarsi le mani. Benissimo la coppia di centri Sgarbi-Benvenuti, un'altra amnesia di Mallett, puntuale e aggressiva la mischia, entusiasmante una galoppata in mèta di De Jager in barba all'avversario diretto, un certo Shane Williams. Botes a mediano di mischia e poi all'ala ha dimostrato che da equiparato farebbe molto comodo alla nazionale. E Nitoglia è un tesoro che va in qualche modo recuperato. Le mille, positive vibrazioni non vengono scalfite dall'amarezza finale: Treviso è in grado di fare risultato sempre, anche con il Biarritz nel prossimo turno. Speriamo che l'Italrugby di Brunel segua l'esempio. Leggi i commenti I commenti dei lettori 
"Per me ogni volta che scendo in campo è un emozione", racconta Delio Rossi ai microfoni di Sky Sport spiegando l'episodio di inizio partita. Il neo allenatore viola è entrato in campo ma si è diretto verso la panchina sbagliata. Quella di solito riservata agli ospiti e stasera al Milan. "Allegri non si è arrabbiato, sorride Rossi, e mi ha detto: "Guarda che è l'altra", sorride. Il tecnico è soddisfatto della prova dei viola, "ho avuto solo 10 giorni, e con alcuni giocatori, come Nastasic, ho lavorato solo 3-4 giorni a causa di infortuni e  nazionali, ma lo spirito che avevano i giocatori in campo era quello che avevo chiesto". "Ho apprezzato che il pubblico ci abbia sostenuto perché ce l'abbiamo messa tutta, d'altronde giocavamo contro i campioni d'Italia reduci da cinque vittorie consecutive". "Nel primo tempo siamo stati troppo timorosi , afferma Rossi, "ma più sciolti nella ripresa". E sul futuro della squadra: "Devo capire bene le caratteristiche dei giocatori e vedere se le mie idee sono applicabili in campo. Jovetic, ad esempio, mi sembra un giocatore offensivo anche se può fare la mezza punta, ma penso di utilizzarlo come seconda punta". 
Il tam tam sulla rete parlava di 5mila persone e della partecipazione dell'ex ministro Michela Vittoria Brambilla. Lei, che durante il corteo è stata pure contestata, c'era. Ma a Montichiari, città della Bassa bresciana, sono arrivate circa metà delle persone previste, stando alle prime stime. Decine di pullman sono giunti da mezza Italia per sostenere la causa del 'Coordinamento fermare Green Hill'. Obiettivo: far chiudere l'allevamento di 2.500 cani beagle destinati alla vivisezione e agli esperimenti in decine di laboratori europei e statunitensi. C'è chi è partito da Roma, Napoli, Firenze, chi dalla Puglia, dall'Emilia Romagna e da tutta la Lombardia. Dalle 14 i partecipanti al corteo nazionale si sono trovati fuori dal palazzetto dello sport di Montichiari. Alle 15.30 il serpentone di manifestanti, tantissimi con cani al seguito, si è mosso dirigendosi verso il centro storico scortato da polizia, carabinieri e polizia locale. "Un lager", "un olocausto", hanno detto i manifestanti riferendosi alle condizioni di vita in cui vengono cresciute nell'allevamento Green Hill quelle che a tutti gli effetti sono cavie da laboratorio. Attimi di disordine si sono avuti quando, lungo il serpentone di striscioni, si è diffusa la notizia della presenza dell'ex ministro Brambilla, che da tempo ha fatto della lotta contro questo allevamento uno dei suoi cavalli di battaglia. Ma c'è stato chi non ha gradito la sua, seppur defilata, presenza: "Ha un salumificio - hanno gridato alcuni attivisti - e ha adottato la causa animalista solo per raccogliere voti e consensi". Arrivati in via Battisti, all'altezza del commercialista di Green Hill, alcuni manifestanti hanno estratto bombolette spray con le quali hanno imbrattato le porte d'ingresso con la scritta "assassini". Qualche tensione si è verificata, infine, quando il corteo è arrivato nella piazza del municipio, transennata e presidiata. Alcuni tra i manifestanti hanno tentato inutilmente di entrare nella piazza: un paio di transenne sono cadute. Anche il primo cittadino di Montichiari, Elena Zanola, per i manifestanti è tra le persone responsabili della mancata chiusura dell'allevamento. Sentita al telefono, il sindaco ha ribadito quanto affermato nei giorni scorsi: "Green Hilll è a norma, lo ha certificato la Asl. E' operativo da ben 25 anni, non posso intervenire per chiudere un'azienda in regola". Ma per ribadire la loro richiesta, verso sera, in una trentina hanno tentato di raggiungere i capannoni dell'allevamento, in via San Zeno, zona industriale. Le forze dell'ordine li hanno fermati a circa 500 metri dai cancelli dell'azienda. 
Le occasioni più pericolose arrivano tutte nel giro di pochi minuti, alla mezz'ora del secondo tempo. Prima Pasqual, con un sinistro dal limite dell'area che sfiora il palo alla sinistra di Abbiati. E poi, dopo pochi minuti, è il Milan con Pato a rischiare il gol. Il Papero rossonero prova un destro che si stampa sul palo, con Boruc che sfiora, forse in maniera decisiva, il pallone. L'azione continua  e su tiro di Emanuelson è ancora Boruc decisivo a respingere. Ma Fiorentina-Milan è tutta in queste due azioni. Nessuna emozione nel primo tempo,  a parte il gol annullato per un fuorigioco dubbio di Seedorf. Poche nella ripresa. Cerci, al rientro e schierato dal primo minuto come seconda punta invece dell'infortunato Jovetic non brilla e nella ripresa Delio Rossi lo sostituisce con Santiago Silva. Esordio comunque positivo per il nuovo allenatore dei viola, il vero protagonista della serata. Accolto dal pubblico del Franchi fin dal primo minuto con striscioni e applausi. L'emozione del debutto, nonostante l'esperienza si sente tanto che Rossi, all'ingresso in campo sbaglia panchina dirigendosi verso quella solitamente riservata agli ospiti convinto che fosse quella della Fiorentina. "Non vedrete ancora il mio gioco", aveva dichiarato Rossi prima della partita. E' ancora presto per far si che i meccanismi di Rossi siano assimilati dalla squadra che, contro un Milan reduce da cinque vittorie consecutive, ha saputo tenere il campo e arginare le incursioni dei rossoneri conquistando un pareggio d'oro e che sa di rinascita. Tra i migliori in campo Behrami e Nastasic, all'esordio dal primo minuto che commette qualche ingenuità solo nel finale 
FIRENZE - Delio Rossi si tiene stretto il punto conquistato contro il Milan nella gara d'esordio sulla panchina viola: "Emozione? Per me ogni volta che vado in campo è una emozione, a maggior ragione la prima, al Franchi, con i miei tifosi, ho anche sbagliato panchina... Allegri non mi ha detto niente ma poi mi ha detto che avevo sbagliato...", il tecnico svela un retroscena a Sky. "Ho avuto 10 giorni a disposizione, ho lavorato a step. Ogni giorno arrivava un giocatore, qualcuno addirittura ieri. In questo momento ho visto una squadra seria, ci ha messo l'anima, ha messo tanta grinta. In questo momento la partita è anche la fotografia, ho visto lo spirito giusto. Bene anche i giovani come Nastasic, significa che il viatico è importante. La gente ha apprezzato, ha visto che abbiamo dato tutto. Lo spirito è quello giusto. Sono l'allenatore, non sono un dottore o un aggiustatore o un meccanico. Alla Fiorentina credo di aprire un ciclo in una società importante e di una piazza importante. Rombo? Ho idee in testa ma devo capire bene le caratteristiche, che posso applicarle in campo. Molti giocatori li ho visti da avversari". Pesante l'assenza di Jovetic: "Può fare anche la mezza punta ma la squadra deve supportarlo. Penso che se continuiamo a giocare così lo utilizzerò come seconda punta". L'esame tattico della gara: "Nel primo tempo la squadra era un po' timorosa, poi si è sciolta, si può fare meglio. Un giorno andrò al Milan? Mi fa piacere l'augurio ma sono già su una panchina importante. Mi lego nei posti dove vado, poi vediamo cosa succederà in futuro". Leggi i commenti I commenti dei lettori 
NAPOLI - l risultato, per una volta, passa in secondo piano: Walter Mazzarri è soddisfatto per il pari con la Lazio. "Ai ragazzi ho detto che per me hanno vinto 4-0 contro la prima della classe, sono stati fenomenali. Non mi ricordo un tiro in porta dei nostri avversari. Scudetto? Non ne abbiamo mai parlato, dobbiamo continuare a cercare la costanza di rendimento. Oggi abbiamo fatto il possibile e l'impossibile per vincere, se la palla non entra c'è poco da fare, magari vinceremo qualche altra partita con un tiro in porta o senza creare i presupposti per la vittoria". DA DOMANI TESTA AL CITY - Nessuna distrazione oggi, nonostante l'impegno con il Manchester City sia alle porte. "Inizieremo a pensarci da domani, li ho visti giocare e sono al livello del Barcellona e del Real Madrid. Hanno un tasso tecnico pazzesco, oggi mi ha fatto piacere vedere i miei ragazzi giocare con la testa libera, non abbiamo sentito la pressione. Hamsik? Non so se poteva fare meglio, a me è piaciuto come tutti. Lavezzi a sinistra è cresciuto rispetto al primo tempo, loro si sono difesi con tre centrali e non ce lo aspettavamo, All'intervallo ne abbiamo parlato e nella ripresa ci siamo mossi con più efficacia". Leggi i commenti I commenti dei lettori 
NAPOLI - Il punto strappato al Napoli può essere pesante: Edy Reja lo sa bene. "Nel secondo tempo loro ci hanno attaccato da tutte le parti, nelle condizioni in cui eravamo, considerando anche gli infortuni, è andata ottimamente. Ho visto una squadra di grande carattere e temperamento, soprattutto nei primi 45 minuti. Abbiamo portato a casa il risultato, è quello che conta: non prendere gol al San Paolo è un fattore di crescita". LE LODI AI SINGOLI - Il tecnico goriziano indica i suoi migliori in campo. "Marchetti ha fatto un paio di ottimi interventi ma non è stato il solo a fare bene: la fase difensiva è stata ottima, il lavoro del centrocampo anche. Diakitè ha mostrato personalità e sicurezza, ho detto al presidente che non abbiamo bisogno di centrali: questa squadra ha un suo equilibrio e ci sono giocatori validi in tutti i reparti. Lottare per lo scudetto? Non lo so, ma venire via da Napoli con un punto in emergenza dimostra che continuando così resteremo in alto per giocarcela". Cisse ancora a secco. "Giocare in mezzo a Cannavaro, Campagnaro e Aronica per lui non era facile  -  conclude Reja  -  e ha fatto bene. Potevo inserire Rocchi a un certo punto ma avevo già fatto due cambi. E' inutile buttare la croce addosso a Djibril, sta facendo il suo dovere. MARCHETTI: "CERCHERO' DI METTERE IN DIFFICOLTA' PRANDELLI" - Federico Marchetti ha salvato il risultato con almeno tre belle parate, soprattutto l'ultima in pieno recupero. "Eravamo po' in difficolta' - ammette il portiere - hanno avuto l'occasione negli ultimi secondi e sono contento di essere riuscito a metterci una pezza. Eravamo in emergenza, ma i sostituti hanno fatto una grande partita. Cisse davanti aveva qualche problema, dietro siamo riusciti a tenere gli attacchi del Napoli". Un solo gol subito nelle ultime sei partite e grandi prestazioni rilanciano le quotazioni di Marchetti in chiave nazionale: "Il pensiero ce l'ho, perché facevo parte del gruppo azzurro e ne sono uscito per discorsi extra-calcio. Farò il massimo per cercare di mettere in difficoltà il ct Prandelli". Leggi i commenti I commenti dei lettori 
