LONDRA - L'Udinese a Londra senza paura per tentare l'impresa contro l'Arsenal nell'andata del preliminare di Champions League in programma questa sera (ore 20:45) all'Emirates Stadium. Guidolin è ottimista: "Non bisogna pensare agli assenti, siamo nella condizione di fare bene, ci siamo preparati nel modo migliore - ha spiegato il tecnico dei friulani in conferenza stampa - ho visto i ragazzi applicarsi con grande professionalità. Io credo nelle loro possibilità, ma è chiaro che bisognerà sbagliare poco o niente. L'avversario è di quelli molto forti, ma non per questo dovremo avere paura", ha aggiunto. "L'Arsenal da 15 anni partecipa alla Champions League, quindi ha grande esperienza in questa manifestazione, è assai forte anche se le manca qualche pedina. Noi però sappiamo di avere i mezzi necessari per farci rispettare. Sicuramente la sfida per il fascino che rappresenta per noi, è eguale a quella del 1997 contro l'Ajax, anzi lo è di più, ora lottiamo per entrare in Champions, 14 anni fa quell'Udinese era impegnata in Coppa Uefa. Allora l'Udinese fece un figurone, possiamo ripeterci 14 anni dopo", ha detto ancora Guidolin. IL SOGNO DI DI NATALE - Al capitano Totò Di Natale, invece, l'Arsenal va bene, dato che è avversario illustre. "Io ho 34 anni, giocare all'Emirates Stadium, contro una squadra tra le più forti in assoluto è un'esperienza incredibile per me". Tra i più ottimisti c'è anche uno dei leader dei bianconeri, Giampiero Pinzi. "Ci siamo preparati bene, con intensità, con meticolosità, stiamo bene sotto tutti i punti di vista, siamo sereni e tranquilli. Possiamo farcela - ha continuato il centrocampista -. Ma è indispensabile affrontare il forte avversario senza alcun timore. Sbancare l'Emirates Stadium è un mio sogno, spero si avveri". WENGER TEME L'UDINESE - Per quanto riguarda l'Arsenal, il tecnico francese Arsene Wenger ha affermato che l'Udinese è squadra temibile. "Non sarà cosa facile passare il turno perchè i bianconeri dispongono di qualità". Naturalmente il discorso si è spostato su Fabregas e Nasri. "Avremmo voluto trattenere il primo, niente da fare, lui voleva giocare nel Barcellona. E' stato accontentato. Nasri? Il prossimo giugno potrebbe svincolarsi, noi dobbiamo tenere conto di ciò". Leggi i commenti I commenti dei lettori 
Oltre diecimila. Fotografie da tutto il mondo , nessun continente escluso. Il filo conduttore? Le città. Desolate e accaldate per questo emisfero, fredde e affollate sotto l'equatore. Tra queste, il fotografo Marco Delogu ha scelto le sue migliori dieci . "Il criterio di selezione è stato l'unicità, cercando di sfuggire il più possibile al buonismo che spesso rischia di rendere banali gli scatti". Come si restituisce l'unicità in uno scatto? "A volte è sufficiente una particolare alterazione della luce. Un raggio di sole che filtra tra due palazzi solo in un determinato periodo dell'anno genera una visione. Anche così si rende unica una fotografia". Eccole quindi le città d'estate sottoposte al voto dei lettori . Albe e tramonti sui nostri capoluoghi. Una bicicletta abbandonata legata a un palo, i murales in periferia, le luci fosforescenti di un palazzo. "Lo spopolamento finisce per sovrapporsi ad un sentimento di solitudine di chi è rimasto in città. E' anche da questo mix che nasce l'originalità degli scatti. Durante l'estate è come se sentissimo le città un po' più nostre", spiega Delogu. GUARDA TUTTE LE FOTO SELEZIONATE Le più votate. Quindi le tre istantanee sul podio. Salvatore Lapignola, autore dello scatto più votato, si sofferma su una Milano deserta "Mi ha colpito la solitudine di una signora elegante, che in pieno centro attende un tram che non arriva". Poi, dall'altra parte del mondo, lo scatto di Janeth Menjure, con una strada di Bogotà squarciata da un fascio di luce. La Candelaria, il centro storico della capitale colombiana, un mosaico di edifici antichi di epoca coloniale. Quindi lo scatto di Ugo di Fenza, una partita di cricket tra bambini nel pieno centro di Napoli: "Sono loro i 'nuovi scugnizzi'" dice riferendosi alla folta comunità srilankese presente sul suolo partenopeo. Comunità che - spiega il lettore - "in Piazza del Plebiscito, nel bosco di Capodimonte e a Porta Capuana, sta diffondendo questa disciplina". E chissà, si augura, "che possa diventare uno strumento di integrazione sociale". 
MILANO - La Banca Centrale Europea ha alzato il velo sulla cifra investita in titoli di stato: 22 miliardi di euro. L'acquisto è avvenuto la scorsa settimana, ma solo oggi si ha la conferma del saldo. Gli acquisti di bond sono ripresi per allentare le tensioni sulle obbligazioni di Italia e Spagna e frenare i tentativi di speculazione. Una somma record. Con 5,5 miliardi di euro in più di quanto speso per acquistare titoli di Stato della Grecia, al tempo 16,5 miliardi, la Bce fissa un nuovo record di spesa per l'investimento in bond governativi. La somma supera anche le attese di analisti ed economisti che scommettevano per un investimento più contenuto, 15 miliardi di euro circa, da parte dell'Eurotower,  e rappresenta un po' meno di un terzo dei 74 miliardi spesi fino ad ora nel programma. La cifra record ha certamente contribuito all'andamento positivo delle borse in giornata. Secondo i dati dell'agenzia Bloomberg, con gli acquisti comunicati oggi, la Banca Centrale Europea ha portato a 96 miliardi di euro i suoi investimenti in titoli governativi europei di Spagna, Italia, Portogallo, Grecia e Irlanda. Quasi tutti titoli italiani .  Gli acquisti segnalati oggi sono stati effettuati tra giovedì 4 e  mercoledì 10 agosto in quanto la Bce, ogni lunedì, dà conto delle sole  operazioni chiuse con lo scambio dei titoli nella  settimana precedente. Chiara Cremonesi, strategist nel reddito fisso di Unicredit, scrive in una nota: "Visto che gli acquisti si sono concentrati nei primi tre giorni della  scorsa settimana, e sui bond di Italia e Spagna, riteniamo che la Bce abbia  comprato una media di 7-7,5 miliardi di Btp e Bonos al giorno. E' ragionevole presumere che il 75% degli acquisti si sia concentrato  sui titoli italiani, per un ammontare di circa 16-16,5 miliardi". Ovvero, in  linea con il rapporto che esiste tra il debito italiano e spagnolo  'outstanding', cioè ad esclusione dei titoli a breve, come i bot,  esclusi dagli acquisti della Bce. Stabile lo spread Btp-Bund. Nonostante l'intervento, e l'annuncio nel fine settimana della manovra-bis da parte del governo italiano, gli spread tra Btp e Bund sono rimasti stabili a 270 punti base, con rendimenti di poco superiori al 5%. Borse, giornata positiva. Ancora una giornata a segno più per le Borse europee, che allungano a tre le sedute consecutive chiuse in positivo. I mercati proseguono anche per oggi lungo la strada del rimbalzo, dopo aver toccato a metà della scorsa settimana i minimi degli ultimi due anni. Piazza Affari è rimasta chiusa per Ferragosto, ma le Borse attive hanno registrato tutte buone chiusure. Londra + 0,57%, Parigi +0,78%, Francoforte + 0,41%, tutte superate da Zurigo (+1,37%) dove l'indebolimento del franco svizzero nei confronti le altre valute ha ridato fiato ai titoli dell'export. Insomma finalmente una seduta "normale", priva degli eccessi di volatilità che hanno contraddistinto l'ultimo periodo. Forti rialzi in Asia. Chiusura in forte rialzo per le borse cinesi, dopo una settimana difficile. L'indice Hang Seng della borsa di Hong Kong ha guadagnato 640,09 punti, finendo a 20.260,1 punti, chiudendo a +3,26%. Buona anche la chiusura di Shanghai, dove l'indice Composite ha chiuso a +1,3%, finendo a 2.626,77 punti, guadagnandone 33,60. Shenzhen guadagna l'1%, chiudendo a 11.767,74 punti. La Borsa di Tokyo termina la seduta in territorio positivo (+1,37%), sostenuta dai rialzi segnati venerdì dai listini Usa. Google-Motorola, toccasana per Wall Street. A instradare i listini sulla via del rialzo avevano contribuito in mattinata i dati sul Pil giapponese, in flessione per il terzo trimestre consecutivo ma comunque di gran lunga migliore delle attese degli analisti. Nel pomeriggio, a sostenere i mercati è stato soprattutto l'andamento sicuro di Wall Street che ha guardato con  favore al blitz di Google su Motorola, acquistata per 12,5 miliardi di  dollari . La Borsa di New York ha chiuso la seduta con il Dow Jones in rialzo dell'1,74%, lo S&P500 in progresso del 2,01% e il Nasdaq a +1,64%. Riflessi del colpo di Google si sono registrati anche in Europa con il balzo della concorrente Nokia, che guadagna il 9,7%. L'annuncio del portavoce del cancelliere tedesco Angela Merkel ha raffreddato le attese sul vertice franco-tedesco di domani, escludendo annunci "bomba". E soprattutto la presenza sul tavolo del tema degli Eurobond, caro al ministro dell'Economia Giulio Tremonti. 
Chiusi per ferie. E che ferie. Dieci giorni consecutivi. Da sabato 13 fino a lunedì 22 agosto. E gli utenti? Dovranno aspettare. L'Acea, l'azienda che fornisce acqua e luce a milioni di romani comunica attraverso il sito istituzionale del Comune di Roma che "da martedì 16 agosto fino a lunedì 22 agosto gli sportelli dedicati all'energia di piazzale Ostiense 2 e via Rutilio Namaziano ad Ostia restano chiusi per le ferie estive". Se si aggiungono poi il sabato 13, domenica 14, lunedì di Ferragosto, ecco che i giorno lievitano e gli utenti aspettano. Stesse modalità "vacanziere" per gli uffici che si occupano di acqua. Una pausa che certamente non sarà gradita dai romani che magari devono segnalare tagli di forniture, o bollette inique, o nuovi allacci. Già lo scorso anno, ferie tanto prolungate avevano suscitato le proteste dei romani di fronte ai cancelli di piazzale Ostiense sbarrati ma non è cambiato niente. Gli utenti? possono aspettare. 
PORTO ROTONDO - Saldi intoccabili, ma la manovra può essere migliorata. Così il presidente del Consiglio Silvio Berlusconi risponde a Porto Rotondo ai giornalisti che gli chiedono di commentare le sollecitazioni che arrivano dalle opposizioni ma anche da ampi settori della maggioranza. Tra le ipotesi avanzate in queste ore, boccia l'aumento dell'Iva dicendo che sarebbe recessivo, tiene fermo il contributo di solidarietà a carico dei redditi superiori ai 90 mila euro e sostiene che in Consiglio dei ministri per questa misura si era votato un periodo di validità di due anni e non tre. Parole che il segretario del Pd Pierluigi Bersani commenta dicendo che "da Berlusconi arriva una dichiarazione indecente" e ribadendo che "questa volta il contributo di solidarietà lo devono dare gli evasori". Aperti alle modifiche, ma con alcuni paletti. "I saldi della manovra devono essere assolutamente invariabili - dice il premier durante una passeggiata con i nipotini - i saldi sono intoccabili, ma se durante il percorso parlamentare emergono delle nuove idee che siano migliorative dei provvedimenti adottati nulla osta a che siano accolti". E ancora: "Noi guarderemo alle proposte senza fare distinzioni sulla fonte dalla quale provengono e cercheremo di fare del nostro meglio come abbiamo sempre cercato di fare". Berlusconi è categorico sull'idea di aumentare l' Iva : "Un punto in più di Iva cambierebbe molto le cose perché sarebbero almeno cinque miliardi in più" nelle casse dello Stato "però l'Iva aumentata determina una contrazione dei consumi magari non rilevante ma comunque ci sarebbe una contrazione certa dei consumi; inoltre vi sarebbe una maggiore tendenza all'evasione che purtroppo si rafforzerebbe con l'aumento dell'Iva". Altrettanto netto il no del Cavaliere a chi chiede di eliminare il contributo di solidarietà : "E' stato introdotto non perché dia un grande introito, visto che secondo i nostri calcoli darà un gettito di molto meno di un miliardo di euro, ma perché non fossero le classi più disagiate, attraverso magari minori servizi da parte degli enti locali, a dover pagare maggiormente il costo della manovra: è stato quindi introdotto per un fattore di giustizia, per equilibrare i sacrifici. Credo che sia qualcosa che sia giusto avere in questa manovra". Berlusconi tuttavia si dice aperto alla possibilità di modifiche su alcuni aspetti del provvedimento come ad esempio la rimodulazione del prelievo per chi ha familiari a carico, oppure sulla percentuale del prelievo o sulla durata: "Esamineremo con grande attenzione e senso di responsabilità le proposte da qualunque parte verranno, poi prenderemo una decisione che deve essere naturalmente condivisa dal Parlamento". La chiusura è totale anche sull'ipotesi patrimoniale : "Mi fa ridere chi la suggeriva perché la patrimoniale è un esproprio, ed è quasi sempre ingiusto e poi la patrimoniale non va a ridurre il deficit, ma va a ridurre il debito e cioè quanto tu prelevi dal patrimonio dei cittadini viene messo in conto debito, quindi riduce 1.900 miliardi di poco e il risparmio sul deficit è soltanto quello dei minori interessi passivi che tu paghi su quei pochi miliardi con cui, attraverso la patrimoniale, riesci a ridurre il debito pubblico". "Quindi - aggiunge il premier - anche tanti articoli che ho visto sui giornali derivano da fonti poco informate, però io ormai ho la pelle dura, e per farmi male devono proprio farmi i buchi". Il Cavaliere non dimentica di dire che "1900 miliardi sono una cosa impossibile e li abbiamo ricevuti, non li abbiamo certo fatti noi". E quando gli viene ricordato che Confindustria chiede di agire sull'Iva e sulle pensioni, replica: "Confcommercio chiede esattamente il contrario. Abbiamo mediato fra sindacati, Confindustria e tutte le altre forze sociali, si è arrivati ad una posizione di compromesso che come tutte le soluzioni di compromesso accontenta qualcuno e scontenta qualcun altro". La battuta su Tremonti. Quindi quella che ha tutta l'aria di una stoccata al ministro dell'Economia: per il contributo di solidarietà "io ricordo che abbiamo votato un periodo di validità di due anni e non tre". A chi gli chiede come sia poi aumentato il periodo del prelievo, il premier risponde: "Non lo so".  E' stato Giulio Tremonti? "Non lo so, nel percorso che è sempre lungo dei provvedimenti che escono dal Consiglio dei ministri si è ritenuto di allungare il periodo". Comunque, aggiunge il premier, "credo che due o tre anni facciano poca differenza perché alla fine i contributi sono molto relativi" visto, ripete, che il gettito previsto dal contributo "è molto inferiore a un miliardo". I malumori della maggioranza. "Spero di no", risponde il premier quando i cronisti gli chiedono se intenda porre la fiducia sulla manovra. "Mi attendo un comportamento responsabile da tutte le forze politiche". Anche della maggioranza? "Sì, certamente sì, ma la maggioranza sarà responsabile". E a proposito della cosiddetta fronda nel Pdl, afferma:  "E' normale che ciascuno cerchi di portare avanti le sue proposte, ma io credo che poi, una volta che chiederemo la disciplina di partito, il risultato sarà quello di avere l'unanimità". "Potevate buttare in mare Bersani". Berlusconi ritiene che la manovra non abbia portato un calo di consensi nei suoi confronti, come dimostra l'accoglienza calorosa ricevuta nella piazzetta di Porto Rotondo. E ai giornalisti che gli chiedono se sia stupito, risponde: "Quando vado in giro mi succede quasi sempre questo, segno che non c'è stato un calo del consenso nei miei confronti, anzi... Poi ci sono i giornali che raccontano cose diverse". Durante la passeggiata un signore gli dice scherzando che poco prima è passato anche il segretario del Pd Bersani, sottolineando che però a differenza di quello del Cavaliere, del suo arrivo "non si è accorto nessuno". Il premier sorride e, ironico, aggiunge: "Eh, però se è passato potevate buttarlo in mare". Ma non è la sola battuta all'indirizzo del segretario Democratico. A una ragazzina che gli chiede un autografo, dice: "Ma io non so scrivere: lo dice... come si chiama quel signore lì? Ah sì, Bersani...". Leggi i commenti I commenti dei lettori 
ROMA - L'ad del Milan, Adriano Galliani non ha dubbi su come la società rossonera risolverà la questione legata al contributo di solidarietà. "Noi al Milan abbiamo già deciso: la tassa di solidarietà, se sarà confermata, la pagheranno i calciatori come tutti gli altri lavoratori italiani. Su questo punto - ha detto Galliani a Skysport 24-  non c'è trattativa e se non sono d'accordo facciano pure sciopero. Io e tanti altri presidenti, che ho già interpellato, non faremo passi indietro. Nei prossimi giorni ho paura che questo sarà un tema caldissimo". Il problema si pone perchè i calciatori trattano le loro retribuzioni con le società al netto delle tasse e nei contratti depositati in Lega è evidenziata anche la cifra netta percepita dall'atleta. La nuova tassa costerebbe alle società di serie A circa 40 milioni di euro. Un salasso insostenibile per Galliani: "Non mi pongo neanche il problema. I calciatori guadagnano milioni di euro l'anno, non vedo come potrebbero tirarsi indietro di fronte ad un contributo straordinario di solidarietà che si è reso necessario in un momento di grave crisi. Come lo spiegherebbero ai tifosi? Loro sono abituati a non preoccuparsi delle tasse ma questa volta è diverso e spero che se ne renda conto anche Tommasi, il presidente dell'Aic. Se così non fosse, facciano pure sciopero, ma vi assicuro che non otterranno nulla". "IBRA STA BENE" - Dalle tasse al campionato. Galliani non è preoccupato dall'infortunio alla caviglia di Ibarhimovic. "Ho ricevuto un lungo sms dal medico che ha visitato Ibra. Non credo sia nulla di grave. Al campionato mancano una quindicina di giorni, non so dire molto di più ma spero che ce la faccia". Zlatan Ibrahimovic è uscito ieri, dopo 60 minuti giocati nell'amichevole contro il Malmoe nella sua Svezia, per un problema alla caviglia. Leggi i commenti I commenti dei lettori 
