ROMA - Quando all'alba del 6 agosto scorso i miliziani di Al Shabab abbandonarono Mogadiscio, Ali Mohamud Raage, portavoce degli Al Shabab, disse che non era un addio, ma un arrivederci perché ci sarebbero state "lezioni indimenticabili" per le truppe del Governo Federale di Transizione (TFG) e per quelle di AMISOM, la forza di pacificazione dell'Unione Africana, composta da burundesi e, soprattutto, ugandesi. La profezia di Raage si è avverata quando, nell'area vitale delle istituzioni pubbliche di transizione, vicino a otto ministeri e un ente pubblico, un camion imbottito di tritolo e benzina è esploso seminando la morte su 76 giovani e ferendo oltre 150 persone. Le ragioni dell'attentato. Morire di kamikaze non è come morire nel proprio letto. Un attentato come quello di ieri significa circondare il tritolo con pezzi metallici destinati a trafiggere e maciullare corpi. In più, bruciarli per l'effetto combinato della benzina e dell'esplosivo. Vuol dire non lasciare scampo al maggior numero di persone per infliggere quanta più distruzione e disperazione possibili. Vuol dire raccogliere pezzi umani in un raggio di centinaia di metri. Vuol dire il terrore. Le motivazioni di questo feroce attentato possono ricercarsi nella recente frattura verificatasi all'interno di Al Shabaab tra i suoi capi più rappresentativi. Le liti interne. Nella roccaforte delle regioni meridionali di Bay e Bakol, sedevano al vertice dell'organizzazione terroristica Ahmed Abdi Aw Mohamed, meglio conosciuto come Sheikh Godane, originario del Somaliland, e Abu Mansur Muqtar Robow, nato a Berdaale, proprio nella regione di Bay. A seguito delle liti interne, Robow ha avuto la peggio ed è stato esiliato dalla sua regione natale andandosi a rifugiare con alcuni seguaci a meno di trenta chilometri da Mogadiscio, sulla strada a sud per Afgoye. La strage è stata rivendicata da Raage, portavoce ufficiale di Al Shabab e, quindi, la preparazione dell'attentato non può che far capo all'ala maggioritaria del gruppo terroristico dominata da Godane. Il disegno di Godane. Lo scopo dell'attentato, oltre a colpire il cuore del potere del TFG, potrebbe quindi essere anche quello di scatenare la rappresaglia delle truppe governative contro il nemico più vicino alla capitale insanguinata, cioè Robow che, a sua volta, potrebbe essere attaccato da sud anche da Godane finendo schiacciato nella morsa tra i due nemici. Una volta eliminato Robow, considerato più morbido, Godane, il capo più intransigente e sanguinario degli Al Shabaab, entrerebbe in contatto diretto con le truppe governative con lo scopo di rovesciarle ed entrare vittorioso nella capitale per instaurare uno stato simile a quello dei taliban. Il discredito internazionale. Il camion dell'attentato è stato fatto esplodere in prossimità del Ministero dell'istruzione affollato, in quel momento, di studenti, genitori, docenti e rappresentanti delle istituzioni intervenuti per assistere alla solenne assegnazione ai giovani delle borse di studio offerte dalla Turchia. E' singolare apprendere oggi che la Turchia avesse rifiutato di consegnare all'ONU i fondi destinati alla solidarietà verso i somali preferendo gestirli direttamente in favore della popolazione. Una diffidenza che la dice lunga sulla stima che le organizzazione internazionali più prestigiose hanno sin qui conquistato trattando l'affare Somalia. Un presidente inconsapevole. Il proditorio attacco degli Al Shabab è giunto pochi giorni dopo che Sheikh Sharif Ahmed aveva affermato che "...dio è contrario al furto degli aiuti internazionali destinati al popolo che muore di fame e che dio punirà i criminali che attirano con la violenza o la truffa i disperati dentro recinti abusivi al fine di appropriarsi degli aiuti internazionali loro destinati per rivenderli al mercato...". Il senso di straniazione che lascia l'ascolto di queste dichiarazioni è dovuto al fatto che il sermone è pronunciato dal Presidente di transizione della Repubblica di Somalia, la massima carica istituzionali deputata a garantire la convivenza civile nel Paese e che, invece, appare inconsapevole di tale responsabilità. Governanti sempre all'estero. D'altra parte, le altre cariche delle istituzioni di transizione erano all'estero da circa un mese, alla ricerca di consensi per la loro permanenza in carica. Così diretto il Paese appare in balia della più turpe criminalità contro la quale lo Stato si limita ad invocare il "castigo divino" manifestando così, non solo la propria incapacità ad intervenire direttamente, ma anche di coordinare le forze militari messe a disposizione dall'Unione Africana la cui missione, proprio in questi giorni, è stata prorogata di un altro anno per fronteggiare la guerra con Al Shabab che sembra cambiare strategia come l'attentato di martedì dimostra. Un Paese in mano alla corruzione. E' assolutamente incongruo che la comunità internazionale, per pacificare la Somalia, abbia scommesso da sei anni ad oggi sui due capi religiosi Sheikh Sharif Ahmed e Sheikh Sharif Hassan mettendoli al vertice delle istituzioni di transizione sebbene legati a quell'Unione delle Corti Islamiche da cui derivano anche gli attuali capi di Al Shabaab. I "due sceicchi" girano il mondo e pontificano mentre l'intero paese è in mano alla corruzione tanto che pure gli aiuti della Turchia e le "borse di salute" destinate ai soldati feriti vengono venduti al mercato di Mogadiscio. I militari senza stipendio. Non si può resistere ad Al Shabaab se le truppe militari non ricevono lo stipendio puntualmente, i ministri non hanno un ufficio da cui amministrare i loro dicasteri e la maggiore preoccupazione dell'ambasciatore delle Nazioni Unite per la Somalia, Agostino Mahiga, è quella di costringere il Primo Ministro transitorio Abdiweli Mohamed Ali a rinunciare ai due terzi delle acque territoriali entro il 19 dicembre col risultato che qualcun altro potrà appropriarsi delle ricchezze minerarie offshore e continuare la pesca illegale lungo le coste tirando su più pesce in un giorno che i pescatori locali in dieci anni. * Fondatrice dell'Associazione Migrare 
PALERMO - Mentre il Pd tenta ancora di ricucire con il resto del centrosinistra, sulle primarie del 29 gennaio irrompe Leoluca Orlando: l'ex sindaco della Primavera di Palermo, corregge il tiro e annuncia "primarie libere da ambiguità": "All'interno di questo percorso, per rispetto e per amore di Palermo, nessuno, me compreso, può sottrarsi all'impegno anche personale e diretto". Se fino a qualche settimana fa Orlando aveva escluso categoricamente di correre per le consultazioni ("Se mi candiderò, le mie primarie saranno al primo turno" aveva detto), adesso il leader di Italia dei valori ha cambiato idea. "Perché il quadro è cambiato  -  dicono uomini di partito a lui vicini  -  e Luca ha capito che doveva rivedere la sua posizione". Orlando, che non ha ancora sciolto la riserva sulla sua candidatura, ha però capito di non poter fare a meno della società civile: i movimenti civici nati attorno alle primarie si moltiplicano e l'ex sindaco sembra aver capito che candidarsi sfuggendo al confronto potrebbe rivelarsi una scelta perdente: "È necessario impedire il prevalere di sterili pratiche partitocratiche ed è necessario che i palermitani contribuiscano alla formazione del programma e alla scelta del candidato sindaco attraverso le primarie, liberandosi così dalla soffocante palude di inciuci e incoerenti ed impresentabili accordi", ha detto in un comunicato stampa. E mentre sulle primarie del centrosinistra irrompe Orlando, in quelle del centrodestra avanza l'ipotesi Marianna Caronia: se Pdl, Pid e Forza del Sud opteranno per primarie di coalizione l'ex vice sindaco del partito di Saverio Romano potrebbe decidere di scendere in campo. La sfida dunque potrebbe essere tra due ex vice di Diego Cammarata: finora, infatti, solo il deputato del Pdl Francesco Scoma, anche lui ex vice sindaco, ha dato la disponibilità a candidarsi alle consultazioni. Scoma vuole le primarie ed è pronto a sfidare il rettore Roberto Lagalla. candidatura alla quale il Pdl stava lavorando. Domani molti nodi potrebbero essere sciolti: a Palermo arriverà il neocoordinatore del Pdl Angelino Alfano. L'ex Guardasigilli sarà in città per l'inaugurazione della nuova sede del partito in via Bonomo 4, al porto. Ma in tarda mattinata, dopo il taglio del nastro, incontrerà all'hotel delle Palme i deputati nazionali e regionali proprio per discutere del voto. L'arrivo di Alfano potrebbe sciogliere anche il nodo sul destino del sindaco Diego Cammarata: adesso l'ipotesi di dimissioni anticipate sembra più lontana. Il partito, infatti, non vorrebbe lasciare il Comune in mano al governatore Raffaele Lombardo che, in caso di dimissioni di Cammarata, invierebbe a Palazzo delle Aquile un commissario. Intanto tra le ipotesi di candidatura spunta anche il nome del presidente del Coni Massimo Costa, vicino al presidente dell'Ars Francesco Cascio: su Facebook è nato anche un gruppo "Massimo Costa sindaco di Palermo". 
PALERMO - Una settimana fa in via dello Spezio all'assemblea per lanciare le primarie del centrosinistra c'erano almeno duecento persone: professionisti, giovani e volti noti della politica. Ma la piccola sala della chiesa Valdese non avrebbe potuto contenere la galassia di movimenti e associazioni che si preparano per le prossime elezioni amministrative: la società civile scende in campo e detta le sue regole per la scelta del candidato sindaco di Palermo. "C'è fermento", dice Titti De Simone, portavoce di "Per Palermo è ora", il cartello che mette insieme partiti della sinistra e movimenti e che ha lanciato le primarie per il 29 gennaio. "Cercheremo di mettere insieme tutte le forze progressiste e tutti i cittadini che vogliano cambiare". Ma chi sono gli attivisti in campo per le elezioni? Quali sono le associazioni che si spendono per le primarie? E soprattutto quali candidati sostengono? "Per Palermo è ora" oltre a Idv, Sel e Federazione della Sinistra, raccoglie l'adesione di associazioni storiche come l'Arci di Salvo Lipari e Un'Altra storia di Rita Borsellino e Antonella Monastra ma anche di realtà appena nate come quella degli studenti di Anomalia che hanno occupato gli spazi di via Archirafi. Aderiscono pure professionisti come Alessandro Calì, ex presidente dell'Ordine degli ingegneri, e Rosanna Pirajno, architetto e ambientalista. E ancora l'organizzatore del Gay pride Luigi Carollo, sindacalisti come Giovanna Marano, segretario regionale della Fiom, e Pietro Milazzo e avvocati come Giorgio Bisagna, spesso difensore degli immigrati. Tra i fondatori del cartello c'è pure l'editore Ottavio Navarra. L'associazione si è data appuntamento per fine ottobre per discutere di programmi: "Nel centrosinistra c'era il vuoto: stiamo lavorando per riempirlo", dice la De Simone, ex deputato del Prc e responsabile dell'associazione culturale N'zocch'é. I movimenti della società civile sono come matrioske: dentro a "Per Palermo è ora" ci sono le quattordici associazioni di "Palermo più" che sabato scorso si sono presentate alla città e che domenica 16 ottobre incontreranno i palermitani al cinema Imperia. Portavoce di Palermo più il ginecologo Giuseppe Valenti, proprietario del centro Genesi: "Esprimeremo un nostro candidato alle primarie: un trentenne che ha una buona conoscenza della macchina amministrativa", dice il medico sceso in campo con il gesuita padre Gianni Notari e il cabarettista Gianni Nanfa. "In campo per scegliere il futuro della città", dice Notari. Tra le realtà che aderiscono al cartello c'è per esempio Voci Attive di Vito Restivo, e l'Umip, l'unione mediatori, di Reda Berradi. Al battesimo di "Palermo più" c'erano rappresentanti del mondo dell'imprenditoria come Patrizia Di Dio, vicepresidente di Confcommercio, e del mondo bancario, come Piero Cirrito, ai vertici del Credito siciliano. Ma c'erano anche i senza casa del comitato 12 luglio rappresentati da Tony Pellicane e Nino Rocca. "Palermo più" non ha ancora sciolto le riserve sul nome del candidato che presenterà alle primarie, ma l'identikit è quello di Fabrizio Ferrandelli, capogruppo di Italia dei valori al Comune. Ferrandelli  -  che per candidarsi attende la decisione di Leoluca Orlando  -  già da mesi è pronto a correre. Non a caso ha appena fondato "Ora", movimento che mette insieme una sessantina di giovani pronti a sostenerlo: gli attivisti che stanno raccogliendo "idee e proposte" girando per la città muniti di cassette dove imbucare i messaggi per il futuro candidato, oggi e domani saranno sugli autobus dalle 9 alle 19. Se l'ipotesi Ferrandelli dovesse tramontare, "Palermo più" potrebbe puntare sulla Monastra, ginecologo e consigliere comunale di lungo corso. Si muove pure Davide Faraone, già in campo per le primarie, sostenuto dai movimenti "Lo strappo", "Forchette Rotte" e Pensiero liberale di Antonio Ferrante. Pronti a fare una lista, incerti su chi sostenere ma attratti dall'ipotesi Nadia Spallitta, consigliere comunale di Sel che vorrebbe correre alle primarie, i ragazzi di Muovi Palermo, coordinati da Marcello Capetta e Marta Genova, che il 15 ottobre organizzano una provocatoria marcia funebre, senza bandiere di partito, per denunciare "la morte della coscienza civile". Non vogliono esprimere un candidato, ma sono pronti a dire la loro sul programma i Movimenti civici Sicilia, cartello regionale coordinato da Liboria Di Baudo: "Il 29 ottobre ci incontreremo a Palazzo delle Aquile per parlare di programma". I grillini del movimento Cinque stelle correranno da soli: "In settimana sceglieremo i candidati da mettere in lista tra i nostri attivisti", dicono Samantha Busalacchi, Riccardo Nuti e Giorgio Ciaccio. I movimenti delle primarie dovranno ascoltare anche il resto della società civile: il comitato Bene collettivo dell'architetto Fabio Alfano, per esempio, ha invitato tutti il 22 ottobre nella sede di via Pirandello 40 per sottoporre dieci punti da inserire nel programma del centrosinistra. 

NEPPURE internet, con la sua rapidità, è riuscita a tenere sott'occhio la trasformazione sorprendente del nuovo imponente campus dell'Università di Torino  -  battezzato Luigi Einaudi  -  sul Lungodora Siena, sui terreni che un tempo erano di proprietà dell'Italgas. Cercando su Google Maps questo indirizzo, dall'alto, si vede ancora una grande spianata terrosa. Ma dal vero è ben altro. Non solo i sei edifici sono già completati nella struttura, ma per molti di questi è confezionato anche "l'involucro", bianco e luccicante, firmato dallo studio di uno dei più grandi architetti contemporanei, Norman Foster. Nell'area destinata alle sale lauree hanno già posato i pavimenti. Negli uffici sono imbiancate le pareti. Sono allo studio gli arredi delle biblioteche. Così il progetto è di traslocare qui, in questo campus da 10 mila studenti, già la prossima estate le aule, gli uffici, i laboratori e le cinque biblioteche di quelle che erano le facoltà di Scienze Politiche e di Giurisprudenza. L'anno accademico 2012-2013 per gli studenti inizierà già qui. E, prima di chiudere il suo mandato, il rettore Ezio Pelizzetti potrà inaugurare l'anno accademico nella grande aula a teatro da 500 posti che delimita l'edificio principale. Nessuno l'avrebbe detto due anni fa, quando il progetto rimase bloccato a lungo da un contenzioso per la bonifica dei terreni tra l'impresa appaltatrice e l'Università. Centoquaranta milioni di euro per un'opera che ha avuto un'incubazione lunghissima  -  l'idea di realizzarla risale alla fine degli anni Novanta  -  difficoltà lungo il percorso, ma che negli ultimi mesi è cresciuta oltre ogni aspettativa. "E che a giugno sarà pronta per il trasloco  -  dice Salvatore Coluccia, vice rettore con la delega all'edilizia che dei progetti dell'Università ha fatto la sua missione  -  gli studenti inizieranno a studiare qui dal prossimo anno". Una grande area verde circolare sarà la piazza al centro dei sei edifici curvilinei raccordati da un'unica copertura in teflon fotocromatico che con la luce diventa bianchissima. Strutture leggere, in ferro, che richiamano i vicini gasometri, tengono sospeso questo tetto così particolare da diventare riconoscibile anche dai punti panoramici della città. Vetrate grandi e modernissime, capaci di abbattere fino a 50 decibel di rumore, garantiranno l'isolamento acustico delle aule. Niente pannelli solari ma una cura maniacale per la realizzazione di un campus a zero sprechi energetici. In uno dei sei edifici sorgerà la più grande nuova biblioteca della città che potrebbe entrare nel circuito delle biblioteche torinesi. "È una nuova idea di campus universitario  -  dice Coluccia  -  che stiamo pensando di arricchire anche con il contributo di giovani artisti. Siamo invece preoccupati per le sorti dei due gasometri che non sono sul nostro terreno e che da anni ormai non ricevono alcuna manutenzione. Sarebbe meraviglioso se si potesse completare l'intervento su quest'area della città, con il recupero funzionale di queste strutture che sono di pregio architettonico e che, pur essendo vincolate dalla soprintendenza, sono da anni completamente abbandonate". In un'area che è ormai elettivamente destinata alle attività dell'Università e degli studenti  -  sono confinanti la residenza affidata all'Edisu dopo le Olimpiadi, e la Palazzina Einaudi che già ospita lezioni per cinquemila studenti  -  resta infatti un vecchio insediamento Italgas, con qualche ufficio amministrativo, e soprattutto con i due gasometri cui l'Università potrebbe dare nuova vita. 
MILANO  - Con un occhio a Milanello e uno a Helsinki dove domani Zlatan Ibrahimovic giocherà Finlandia-Svezia. Ma, a interessare i tifosi rossoneri, sarà soprattutto il dopogara quando l'ex centravanti di Juventus, Inter e Barcellona potrebbe tornare a parlare dopo le sue controverse dichiarazioni di inizio settimana, nelle quali ha descritto un malumore da nausea da calcio. Di sicuro lo svedese affronterà una nuova conferenza stampa alla vigilia del prossimo impegno della Nazionale, martedì prossimo contro l'Olanda a Stoccolma. Tutti vorranno capire se Ibrahimovic proseguirà lungo questa china o cambierà orientamento. REBUS IBRA - Per adesso fioccano gli interrogativi su quali possono essere i motivi che hanno spinto l'attaccante a dichiarazioni così eloquenti. Chi lo conosce da anni parla di un giocatore che ha digerito a fatica il ko con la Juventus. Perché ogni sconfitta della squadra viene vissuta con grande sofferenza da Ibrahimovic che si sente sempre responsabile per tutto quello che accade nel gruppo in cui gioca. Da qui una reazione che può servire, da un lato, a scuotere l'ambiente; dall'altro, a fungere da stimolo indiretto per intervenire sul mercato a gennaio, visto che gli acquisti della sessione estiva finora non hanno determinato un salto di qualità apprezzabile. Poi c'è chi ipotizza un messaggio alla Federcalcio svedese: il campione più rappresentativo confessa la sua stanchezza per una militanza gialloblu che non produce grande soddisfazioni, visto che all'orizzonte non si vedono altri campioni. Anche se in un'intervista successiva Ibrahimovic ha espresso un desiderio: "Vorrei giocare un altro Mondiale prima di smettere". Sogno che può essere esaudito solo con la maglia gialloblu. OCCHIO AL PALERMO - Intanto Allegri prepara la partita col Palermo, alla ripresa del campionato, prendendo atto dei miglioramenti dei calciatori infortunati. Le notizie più confortanti arrivano da Robinho che ha ripreso ad allenarsi a buoni ritmi e sarà disponibile con i rosanero. Per il brasiliano sarà la prima partita ufficiale dopo la Supercoppa a Pechino il 6 agosto. Mentre iniziano a delinearsi i tempi del ritorno di Gennaro Gattuso, fermato da un mese dal problema al nervo ottico. Tra due settimane tornerà ad allenarsi normalmente (per ora può correre senza cambi di direzione). E poi, dopo qualche giorno, potrà tornare in campo per ricostruire quel centrocampo dei mediani di razza che nella scorsa stagione ha costruito una specie di diga davanti alla difesa rossonera. Finora sono mancati giocatori come lui e Ambrosini rispetto allo schieramento molto equilibrato di un anno fa. C'è sempre stato invece il terzo elemento di quel reparto, quasi insuperabile da gennaio a maggio: Mark Van Bommel. L'olandese ha ammesso di voler chiudere la carriera nel Psv Eindhoven, la squadra che l'ha lanciato e ora lo sta corteggiando per un ritorno eccellente: "Ho sempre avuto un ottimo rapporto con il Psv  -  ha detto a un giornale olandese  -  seguo sempre quello che succede e sono in contatto con molte persone a Eindhoven. Ho sempre detto che mi piacerebbe finire la carriera al Psv. E, quando tornerò, lo farò per vincere nuovi trofei". Ma in questo momento il Milan deve pensare a nuovi arrivi, più che a partenze che sanno di amarcord. Leggi i commenti I commenti dei lettori 
BELGRADO - "Rossi sta bene e giocherà dall'inizio con Cassano". E' lo stesso ct Cesare Prandelli a fugare i dubbi sulla presenza in attacco del giocatore del Villarreal dopo il problema accusato nel test contro la rappresentativa di Lega Pro. Il tecnico schiererà Buffon tra i pali, linea difensiva composta da Maggio, Bonucci, Barzagli e Chiellini, a centrocampo De Rossi, Pirlo e Marchisio, con Montolivo dietro la coppia Rossi-Cassano. A proposito di Cassano, Prandelli è tornato sul diverbio avuto con un giornalista al seguito della Nazionale:  "Per me il caso Cassano è chiuso, lui ha anticipato tutti e ha voluto chiedere scusa al giornalista, poi ognuno può fare sue riflessioni. Il suo gesto di Antonio è grave - ha aggiunto -, se Andrea (Santoni, ndr) non avesse voluto incontrarlo, per quanto mi riguarda sarebbe successo quello che è successo ad altri, invece a me è bastato questo gesto, mi è sembrato sincero come solo lui può esserlo. Certo, in questo momento non avevamo bisogno di questo". Sulla gara, anche facendo riferimento a quella d'andata: "Non ci saranno italiani e per noi sarà una cosa strana, ma dobbiamo essere pronti ad affrontare questa gara anche sotto questo aspetto. All'andata è accaduto qualcosa di straordinario, domani sarà certamente solo una gara di calcio. Naturalmente, tutti vorremmo vedere stadi dove ci fosse la possibilità di tifare per la propria squadra, ma in questo momento di straordinarietà bisogna saper accettare le decisioni, è solo un momento. Occorre certamente dimenticare quello che è successo, domani sarà certamente una bella partita e non succederà nulla". Un prova di maturità contro una squadra che Prandelli definisce 'da un punto di vista tecnico una delle più forti d'Europa'. "Per questo - spiega - dobbiamo farci trovare pronti, sarà una gara molto tesa". Una Italia che si aspetta una serata di lotta: "Abbiamo preparato la gara lavorando su come mettere pressione all'avversario più che sul possesso palla. Voglio una squadra che giochi con personalità, con gente che non abbia timore di farsi dare palla". Il match avrebbe certamente avuto altri protagonisti dal 1' se Pazzini e Balotelli non fossero stati costretti ad abbandonare il ritiro azzurro a causa di problemi fisici. Ma "nessuna pressione da City e Inter" assicura il ct, "abbiamo usato solo buon senso, niente di più. Mi dispiace per quelli che sono andati a casa, volevo provare qualcosa di nuovo tatticamente, ma è l'occasione per provare giocatori nuovi. A volte la sfortuna di qualche ragazzo diventa fortuna di altri, Osvaldo cercherà certamente di sfruttare questa occasione al meglio per mettermi in difficoltà per le future convocazioni. Giovinco, da parte sua, sta bene, durante la gara si prenderà in considerazione certamente il suo ingresso". Entrando nel dettaglio tattico, a sinistra giocherà Chiellini, impiegato in quella zona anche nella gara di domenica vinta dalla Juve con il Milan:  "Sono a disposizione dell'allenatore, sia di Conte che di Prandelli.  Darò il massimo nella posizione in cui verrò schierato. I tifosi mi  vogliono a sinistra? Alla fine decide il mister, penso che i tifosi  vogliono solo vincere come noi". Nessun problema dopo la critiche seguite a qualche prestazione non eccezionale con Bologna e Catania: "Quando uno ha responsabilità, fa parte del gioco che possa essere attaccato anche troppo, ma l'unica cosa a cui penso è la gara di domani e la settimana scorsa l'unica cosa a cui pensavo era il Milan" ha detto ai microfoni di Rai Sport. Leggi i commenti I commenti dei lettori 
"Anche oggi ci si accusa di tutto e di più. Manca solo l'omicidio e stiamo a posto. Non ho capito quale lesa maestà abbiamo fatto. Non abbiamo mai violato i diritti di difesa di nessuno, ci siamo sempre attenuti alle regole". Il procuratore capo della Repubblica di Napoli Giandomenico Lepore replica così, intervistato da Radio Popolare Network, ai capigruppo del Pdl alla Camera e al Senato che intendono presentare un'interrogazione al ministro della Giustizia, Nitto Palma, sulle procure che indagano sul presidente del Consiglio, Silvio Berlusconi. "Io - conclude il procuratore Lepore, che entro dicembre lascerà il suo incarico per andare in pensione - già da diversi giorni sto fornendo elementi alla Procura Generale, quindi al ministero, per rispondere alle varie interrogazioni parlamentari". 
MILANO - Possibile abuso di poszione dominante. Ostacolo alla concorrenza e, in particolare, all'ingresso di nuovi operatori. Limiti all'attività dei media che operano nel mercato della raccolta pubblicitaria o della pay tv. Per il momento è solo l'annuncio dell'apertura di una istruttoria. Ma non per questo l'Autorità garante della concorrenza ci è andata leggera. L'Antitrust ha infatti deciso di avviare un'indagine sulla fusione tra Dmt , il primo operatore italiano nella gestione di ripetitori per le telecomunicazioni e i servizi tv, ed Elettronica Industriale , società controllata dal gruppo Mediaset. Un'operazione di cui si parla da mesi proprio perché avrebbe come risultato la creazione di un duopolio. da una parte la nuova società - di fatto l'acquisizione di Dmt da parte di Elettronica Industriale - dall'altra Rai Way, azienda controllata dalla tv di Stato. Quali sono i timori dell'Antitrust? E perché si muove proprio ora? L'indagine è stata aperta solo dopo la formalizzazione degli accordi tra Alessandro Falciai e i manager della società controllata dalla famiglia Berlusconi. Nella fattispecie, l'Antitrust teme che l'operazione "possa determinare la costituzione o il rafforzamento di una posizione dominante nel mercato delle infrastrutture per la radiodiffusione televisiva, con potenziali effetti escludenti nei mercati a valle". Non solo. Come si legge nel comunicato dell'Authority, Elettronica Industriale "potrebbe avere sia la capacità che l'interesse a ostacolare o limitare l'accesso alle infrastrutture da parte degli operatori di rete concorrenti e, di conseguenza, l'attività di fornitori di servizi di media audiovisivi rivali attivi nel mercato della raccolta pubblicitaria televisiva o nel mercato della pay-tv". 
