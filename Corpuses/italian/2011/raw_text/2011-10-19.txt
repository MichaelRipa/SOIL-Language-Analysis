Qualcuno, con un parallelo molto ardito, lo paragona al gol di Tardelli nell'82, quando l'urlo liberatorio del centrocampista azzurro segnò la svolta contro la Germania e la conquista del Mondiale. Stavolta la partita è ancora all'inizio, ma per come si erano messe le cose, il colpo centrato ieri dal Pd equivale già a una vittoria: in fondo a 13 mesi di commissariamento, altrettante risse e una notte di tregenda che rischiava di far saltare di nuovo il banco, l'accordo sul segretario regionale è stato infine raggiunto. Salvo colpi di scena, sempre possibili visto il clima da psicodramma che si respira in via delle Sette Chiese, l'assemblea convocata per l'elezione si terrà sabato 26 novembre. E porterà all'incoronazione di Enrico Gasbarra, esponente dei popolari sostenuto dalla maggioranza bersaniana. Soprattutto da Nicola Zingaretti, la cui investitura è stata determinante. Un asse già ribattezzato "patto dei quarantenni", su cui fondare il rinnovamento della classe dirigente a Roma e nel Lazio. Tuttavia non è stato facile. I mal di pancia dei franceschiniani, preoccupati che il sostegno a Gasbarra potesse prefigurare una maggioranza diversa a livello nazionale, già erano costate settimane di incontri separati, veti incrociati, fumate nere. E mentre l'area Letta insisteva per le Primarie, come pure i giovani capeggiati da Cristiana Alicata, i falchi della Bersani premevano per forzare: raccogliere le firme e chiudere la partita a colpi di maggioranza. Risultato? Il caos più totale. Al quale, qualche giorno fa, il commissario Vannino Chiti ha deciso di dire basta, fissando per martedì la riunione decisiva del coordinamento politico: "Il governo potrebbe cadere da un momento all'altro e il Pd Lazio non può presentarsi a elezioni anticipate senza guida". Sullo sfondo, la questione che interessa molta parte della dirigenza locale: la formazione delle liste. "Se dovesse restare Chiti", ragiona infatti un consigliere regionale, "sarebbe la segreteria nazionale a decidere i candidati in Parlamento". Meglio dunque che ci sia "uno di noi, al tavolo, a trattare". Le premesse per un accordo c'erano tutte. Bisognava solo trovare un compromesso fra chi, come il senatore di Areadem Luigi Zanda, chiedeva tempo e garanzie per cercare almeno un percorso condiviso. E chi, come il bersaniano Montino, voleva chiudere in fretta su Gasbarra. Due posizioni contrapposte, portate a sintesi da Chiti: "Fissiamo la data dell'assemblea il 26 novembre, quaranta giorni basteranno per mettere a punto un'intesa complessiva", ha proposto il commissario. Sembrava fatta. Mancava solo il comunicato ufficiale. Una formalità, all'apparenza. Con Zanda che chiedeva di utilizzare una formula più vaga, per non dare l'impressione che tutto fosse già deciso. E Montino che, contrariato, non andava certo per il sottile. A quel punto Chiti ha perso la pazienza: "Basta, domani vado da Bersani a rassegnare il mandato, così non si va avanti". Una chiusura traumatica che faceva presagire il peggio. Per ricucire c'è voluta un'intera giornata, trascorsa a mediare, blandire, rassicurare. E mettere a tacere chi, come il bindiano Giovanni Bachelet, già parlava di "accordo tra poteri interni" dettato da "equilibri correntizi". Il finale è rosa. "La conclusione unanime è un fatto positivo, accoglie la mia proposta e le stesse indicazioni di Bersani", tira un sospiro di sollievo Chiti. Doppio, in realtà: "Il mio compito è finito", sospira a sera, "ora è certo: il commissariamento del Pd finisce il 26 novembre". 
Estensione delle piste ciclabili, ampliamento del servizio di bike sharing e costruzione del Grac, il grande raccordo anulare della ciclabilità. Questo quanto previsto dal piano quadro varato dalla giunta il 24 marzo 2010 e approvato ieri dalla commissione Ambiente. Ora, per l'accettazione definitiva, occorrerà aspettare l'esame finale dell'Assemblea capitolina. In particolare, è il progetto del Grac a suscitare entusiasmo tra gli amanti delle due ruote e della ecosostenibilità. Si tratta di una grande rete ciclabile che collega la città attraverso i percorsi esistenti e quelli che verranno realizzati; un progetto a cui i ciclisti urbani lavorano da anni. Accolte, dunque, le proposte di associazioni come BiciRoma, che aveva chiesto anche una maggiore ramificazione della piste all'interno dei municipi. "L'amministrazione fa grandi sforzi per trasformare la capitale in senso sostenibile  -  ha detto De Priamo, presidente della commissione Ambiente  -  Cerchiamo di recuperare il ritardo rispetto ad altre realtà europee". Impegno testimoniato dall'acquisto di 14 auto elettriche destinate a polizia e dipartimento Ambiente, consegnate martedì alla presenza del ministro Prestigiacomo e dell'assessore Visconti. "Spero che da Roma parta la svolta culturale verso la mobilità verde italiana", così il ministro dell'Ambiente Prestigiacomo nel corso della cerimonia. "Però  -  ha aggiunto  -  l'auto elettrica dovrà costare meno". Anche secondo l'assessore all'Ambiente Visconti "la politica ha portato a casa un progetto concreto per l'avanguardia sulla mobilità sostenibile". Inoltre, nei prossimi mesi saranno sostituiti i mezzi Acea e Ama: 40 porter elettrici entro il 2011, ed altri 80 nel 2012. 
MILANO  - Non era lecito creare troppi dubbi intorno alla vittoria del Milan sul Bate Borisov, arrivata con un 2 a 0 che solidifica le chance di qualificazione agli ottavi dei rossoneri e alimenta il testa a testa con il Barça per il primato del gruppo. C'erano però parecchie situazioni interessanti da valutare, ed i pro per Allegri battono nettamente i contro. La squadra conferma lo stato di crescita generale vista contro il Palermo, ritrova un Boateng scintillante e soprattutto capisce di poter contare su una risorsa in più per il prosieguo della stagione, tutta la potenza di Taiwo: all'altezza la prestazione del nigeriano, finalmente a proprio agio fisicamente e tatticamente. Troviamo qualche contro: un pizzico di cattiveria in più nel chiudere le pratiche non guasterebbe, inoltre due nitide occasioni (una addirittura monumentale) concesse agli onesti bielorussi sono sembrate troppe. MISTERO BIELORUSSO - Tornando ad uno dei motivi della serata, Allegri va sul sicuro per il ritorno di Boateng. La ipotizzata catena di montaggio di sinistra con Taiwo è accattivante, ma il tecnico preferisce confermare il ghanese sulla trequarti a sostegno di Ibrahimovic e Cassano. Goncharenko schiera l'undici atteso, ma mischia le carte a livello tattico. Ad esempio Baga, elemento abbastanza talentuoso, te lo aspetti a centrocampo a sinistra per trovartelo invece basso sul versane opposto, così come Bordachev mette le sue qualità abbastanza ruvide a sostegno della mediana. MOLTO PIU' MILAN, PERO'... - In casi del genere, o si loda il grande eclettismo dei giocatori, o si prende atto di una situazione confusionale. Le tendenza a dare credito alla seconda prende piede, bloccata da una occasione incredibile per i bielorussi. Liberazione vietata di van Bommel che dà il via libera a Bressan per un faccia a faccia da brivido con Abbiati: al brasiliano, sponsorizzato dal tecnico Goncharenko in conferenza stampa, tremano e gambe e il portiere vince un duello sulla carta impari. Una goccia nel mare delle azioni rossonere comunque. Evitando l'elenco delle battute a rete, basta citare un palo pieno colto da Aquilani, la rete di Ibra, prepotente nello scaraventare in rete di destro dopo una azione propiziata da Abate a destra, ed una importante chance di raddoppio immediata ispirata da Cassano e vanificata dallo stesso Ibra. L'URLO DI BOATENG  - La ripresa si apre con un altro 'contro', un erroraccio di Abate che mette in azione gli avanti bielorussi: l'uomo dalle mille squadre e dal talento spesso inespresso, il serbo Kezman, punta Abbiati ma trova Nesta, mentre sulla ribattuta Bressan perfeziona la sua serata negativa. Gradualmente comunque in Milan riprende il controllo della situazione, fino ad arrivare alla cosa più bella della serata: Boateng addomestica un cambio di gioco di Aquilani e fulmina il portiere Gutor con una battuta violentissima dalla media distanza. Il resto della gara scivola via tranquillo: da segnalare l'ingresso di Mexes, che prende confidenza con il suo nuovo stadio. Milan-Bate Borisov 2-0 (1-0) Milan (4-3-1-2): Abbiati 7, Abate 6, Nesta 6.5 (39' st Mexes sv), Bonera 6, Taiwo 6.5, Aquilani 6.5, Van Bommel 5.5, Nocerino 6, Boateng 7 (38' st Emanuelson sv), Ibrahimovic 6.5, Cassano 6 (16' st Robinho 6). (1 Amelia, 76 Yepes, 19 Zambrotta, 77 Antonini). All.: Allegri 7. Bate Borisov (4-4-1-1): Gutor 6, Baga 5.5, Radkov 6, Simic 6, Yurevich  5, Konstevoi 6, A. Volodko 5.5, Likhtarovich 5 (21' st Olekbovich 6),  Bordachev 6, Bressan 5 (32' st Pavlov sv), Kezman 5 (26' st Skavysh sv). (35 Chesnovski, 11 Gordeychuck, 19 Aleksiayan, 77 Rudik). All.: Gonkarenko 5. Arbitro: Harald Hagen (Nor) 6. Reti: nel pt 33' Ibrahimovic; nel st 25' Boateng. Angoli: 6-4 per il Milan. Recupero: 1' e 3'. Ammoniti: Nocerino per comportamento non regolamentare, Bordachev e Simic per gioco falloso. Spettatori: 66.040 Leggi i commenti I commenti dei lettori 
Una performance con una ballerina in piazza di Spagna sulla scalinata di Trinità dei Monti. È opera di Graziano Cecchini, l’artista futurista che nel gennaio 2008, su quegli stessi scalini, fece rotolare 500mila palline colorate. Proprio qualche giorno fa il futurista aveva annunciato che avrebbe sfidato la delibera di Alemanno che proibisce le manifestazioni nel centro storico. Cecchini, che quattro anni fa colorò di rosso l’acqua della Fontana di Trevi, questa volta ha dato vita a una coreografia. Alcuni ballerini con una maschera si sono esibiti, proprio sulle scale danneggiate l’altroieri da un vandalo, dietro a un telo illuminati da luci bianche e rosse. 
"Il modo migliore per prevedere il futuro è inventarlo", c'è scritto grande sul muro. Nel foyer del Teatro Valle, in mezzo ad un pomeriggio cruciale di vigilia, lavorano a testa bassa almeno in dieci. Comunicati stampa, video, blog, testi da rileggere, turni da organizzare, sorveglianza, pulizie: per questa mattina è convocata  da tempo  un'assemblea pubblica (e conferenza stampa) per esporre i risultati di un lavoro durato mesi e che coincide con la loro precisa progettazione del futuro, quella di uno spazio storico che dal 14 giugno è la loro casa, il simbolo di una crociata di politica e di cultura. Si capisce quindi come stavolta non parlino volentieri: la lettera di Alemanno apparsa su Repubblica sembra aver voluto giocare d'anticipo rispetto alle loro intenzioni, proponendo "un patto per salvare il Teatro Valle", in cinque punti. "Finalmente il sindaco ha riconosciuto l'importanza di quello che stiamo facendo. Ne siamo felici", dicono, non senza sarcasmo, come entità collettiva e dunque semianonima alzando a malapena la testa dal lavoro. "Ma le cose che propone, dalla nomina del direttore attraverso concorso pubblico alla gestione affidata a una fondazione, sono superate dalla nostra proposta. Sarebbero andate bene forse quando avevamo occupato da una settimana, ma no ora. Noi abbiamo lavorato creando qualcosa di inedito anche dal punto di vista giuridico, mirando a un uso diverso degli spazi teatrali, a un teatro aperto sedici ore al giorno che abbandoni la ritualità borghese del teatro per come è sempre stata". In quattro mesi di occupazione, il Valle  piccolo gioiello settecentesco, il più antico teatro romano in attività  è diventato un fenomeno, è rimbalzato sui giornali di mezzo mondo, ma soprattutto ha conquistato pubblico in città: l'altra sera Stefano Bollani ha dovuto suonare due volte lo stesso concerto, per quanta gente c'era in fila ad aspettare e, nella sala con i velluti rossi dove debuttarono nel 1921 i "Sei personaggi in cerca d'autore", dall'alto dei palchi pende uno striscione: "Com'è triste la prudenza", restituendo il senso di un'atmosfera, e comunque di una partecipazione senza precedenti per uno spazio teatrale. Su questo, torna la voce collettiva degli Occupanti, tutta gente che vive di teatro, tantissimi attori: "È chiaro che questa occupazione è diventata un caso anche perché si inserisce in qualcosa di molto più grande. C'è tutto un modello socioeconomico che è in crisi che va rivisto e ripensato. Ma noi abbiamo molte idee, e ora anche un progetto". Criticato da Federico Mollicone, della commissione cultura in Campidoglio, per eccesso di "morbidezza", il patto di Alemanno per il Valle raccoglie rapidamente il sostegno del ministero dei Beni culturali: "Siamo disponibili alla nascita di una Fondazione con i soggetti interessati sia pubblici che privati. Tutto dovrà avvenire nella massima trasparenza, tra diritti e doveri di ciascuno", ha dichiarato Francesco Giro. Mentre il Pd, per voce del capogruppo Umberto Marroni osserva che "la decisione del sindaco è giunta solo grazie alla mobilitazione che ne ha evitato la svendita ai privati, proponendo un modello di cultura e formazione teatrale". E Giulia Rodano (Idv): "Il sindaco si è finalmente arreso all'evidenza del successo civile e culturale dell'occupazione del teatro Valle. La proposta che stanno per presentare offrirà un'opportunità di discussione proficua per il futuro di questo spazio". 
Sempre più spesso il primo bebè arriva quando già spuntano anche i primi capelli bianchi. Che fare? Si sospende la "tinta" per poter allattare, certo. E subito dopo ci si butta nel frullatore: tra il lavoro che riprende e quello in casa, con il bebè da svezzare. Che spesso non è uno solo, se è vero che ne Lazio nel giro di 30 anni, i parti gemellari solo quasi quadruplicati. La foto è stata scattata dall'associazione il Melograno che descrive incrociando dati Istat e dell'Asp (l'Agenzia di sanità pubblica) come l'universo delle mamme laziali si sia trasformato nel tempo. Grazie alle tecniche di fecondazione, certo. Alla mentalità che cambia, è ovvio. Ma anche grazie  -  o meglio per colpa  -  della crisi economica. Il dato più lampante è l'età attempata delle madri. Lo scorso anno l'8 per cento dei bimbi nati nella nostra regione si è ritrovato a sorridere ad una mamma che aveva già festeggiato i suoi primi 40 anni. "Si partorisce sempre più tardi", dice Raffaella Scalisi, tra le socie fondatrici del Melograno, associazione che da decenni si occupa di madri. "Questo  -  spiega  -  perché le coppie raggiungono un'autonomia economica ormai in là con l'età. Per via del lavoro che non si trova e i costi proibitivi delle case. A volte anche per rincorrere la carriera. Fatto è che nel 1980 le mamme sopra i 34 anni erano il 10 per cento, ora supera il 35%". Si aspetta dunque il momento più opportuno per mettere su famiglia, ma intanto le lancette dell'orologio biologico vanno avanti. Inesorabili. In Italia nel 2009 secondo la Relazione del ministero della Salute, i bambini nati con la fecondazione assistita sono stati 10.819. Vale a dire quasi il 2 per cento dei neonati. Nel Lazio le donne che per avere un figlio si sono sottoposte a tecniche "a fresco" come la fertilizzazione in vitro, sono state 4.882. Ben 23 sono i centri sparsi nella regione che si occupano di chi ha problemi di sterilità. Il risultato è che si vedono sempre più passeggini bi e triposto in giro. Effetto dell'inseminazione pilotata. I parti plurimi dal'82 al 2009 sono quindi schizzati dall'1,4 per cento al 4 per cento. E aumenta  -  secondo i datti del Melograno  -  l'autodeterminazione della donna. Lo scorso anno, la cicogna ha consegnato un bebè su quattro al di fuori del matrimonio. E in molti casi, a riceverli, non c'erano i papà, ma solo mamme. "Così alla solitudine delle donne  -  continua Raffaella Scalisi  -  si aggiunge l'insicurezza. Per un figlio "prezioso", arrivato tardi, con fatica, con un eccesso di medicalizzazione, con pochi aiuti, accresce la naturale ansia di diventare genitore, il timore di non essere all'altezza e la ricerca di esperti e di guide". Non a caso al Melograno, negli ultimi anni, è cresciuta la richiesta di puericultrici a domicilio per spiegare cosa si deve fare con un bambino appena venuto al mondo. "Lavoro" un tempo di nonne e zie, ora sempre più spesso costrette a dare forfait perché, anche loro, troppo avanti negli anni. 

PARIGI - Carla Bruni Sarkozy ha dato alla luce questa sera una bambina, Giulia. Il parto è avvenuto intorno alle 20. La premiere dame di Francia era stata ricoverata in mattinata nella clinica della Muette, a Parigi. Per Carla Bruni si tratta del secondo figlio, dopo Aurelien, che oggi ha dieci anni ed è nato da una sua precedente relazione. Sarkozy, invece, ha altri tre figli, tutti maschi, avuti dai precedenti matrimoni. E' la prima volta che in Francia, sotto la Quinta Repubblica, un presidente e sua moglie celebrano il lieto evento di una nascita. FOTO Il lieto evento - Famosi già alla nascita VIDEO Storia di una gravidanza Nella piccola rue Nicolò, dove si trova la clinica che la modella, attrice e cantante italiana ha scelto per dare alla luce il suo secondo figlio, a pochi minuti d'auto da casa, l'imminenza dell'evento era stata confermata dall'imponente schieramento di forze dell'ordine eretto a tutela della privacy della futura mamma. Persino ai passanti è stato fatto divieto di sosta, mentre una lunga fila di transenne ha fatto da sbarramento alla folla dei fotoreprter e giornalisti venuti da tutto il mondo. La notizia intanto correva sul web. Anche i social network sono impazziti per il primo bebè praticamente nato in diretta su Twitter. Dopo che la data presunta era stata indicata per il 3 ottobre, le voci del parto "presidenziale" erano diventate così insistenti che alcuni buontemponi su Twitter avevano addirittura annunciato la nascita di tale Vadim Sarkzoy, baby-Sarkozy di 2,9 chili per 52 centimetri, circa due settimane fa. Nicolas Sarkozy aveva fatto visita alla moglie intorno alle 16, poco prima di partire per il vertice straordinario sul piano anti-crisi con la cancelliera tedesca Angela Merkel e i vertici della Bce. "Speriamo che Carla non partorisca senza di me", aveva detto il presidente ai giornalisti prima di partire. Invece Dalia non l'ha aspettato. Il presidente è tornato immediatamente ed è andato in clinica: "La nascita di mia figlia è una gioia profonda ma privata", è stato il primo commento del neo-papà. 
