Adesso non ci sono più dubbi. Il Napoli ha annunciato ufficialmente Blerim Dzemaili. La rivoluzione del centrocampo, insomma, continua e procede senza alcun intoppo. Dopo Donadel, ecco lo svizzero, di origine macedone, che è ovviamente al settimo cielo: "Sono davvero soddisfatto  -  spiega  -  arrivo in un club importante. Il progetto è ambizioso e sono contento di farne parte. Troverò un gruppo forte, un grande allenatore come Mazzarri e una società davvero eccezionale. Sono pronto per questa avventura". L'appuntamento è fissato il 12 luglio per il raduno a Castel Volturno. Molto probabilmente troverà anche il suo connazionale, Gokhan Inler, che è sempre in cima alla lista dei desideri. Le parti sono abbastanza vicine e manca l'ultimo incontro per ratificare il matrimonio e chiudere così il primo tormentone dell'estate. De Laurentiis non si sbilancia, ma è chiaro che il mediano dell'Udinese adesso è diventata la priorità. I prossimi giorni possono essere decisivi per la fumata bianca. Poi si affronterà con calma la situazione relativa a Walter Gargano. Per ora è impegnato in Coppa America con l'Uruguay, poi si valuterà con calma le offerte che arriveranno. Il suo procuratore sta scandagliando il mercato in attesa di una destinazione, ma per ora è tutto in stand-by: in caso di cessione, arriverebbe un quarto elemento, magari un giovane talento per completare il reparto.  Non ci sarà, invece, Hassan Yebda che non è stato riscattato dal Benfica. Il franco-algerino ha deluso in avvio, poi è entrato stabilmente tra i titolari ma non ha mai pienamente convinto. Da qui, la decisione di lasciarlo andare. E l'attacco? La prossima settimana può essere importante per definire la questione relativa a David Trezeguet che si candida come vice-Cavani. "E' un fuoriclasse", così l'ha definito De Laurentiis, confermando l'interessamento del Napoli per il francese che si è svincolato a parametro zero dall'Hercules ed è pronto a rilanciarsi in Italia. L'esperienza internazionale pende a suo favore. L'altro tassello, invece, è Mario Santana che prenderà il posto di Sosa. L'ex viola è pronto ad aspettare e spera di essere a disposizione per il debutto stagionale al San Paolo, previsto il 3 agosto contro il Celtic Glasgow. 
MILANO - Le agenzie di rating nel mirino della Consob. L'Autorità di vigilanza sulla Borsa ha convocato per la prossima settimana Standard & Poor's e Moody's. La prima per aver deciso di diffondere un comunicato sulla manovra correttiva a mercati aperti e prima della pubblicazione del testo definitivo. La seconda per il report della scorsa settimana con cui metteva sotto osservazione il rating di 16 banche italiane. La Consob ha anche interessato della questione la nuova super Consob europea, l'Esma, che dovrebbe affrontare la vicenda in una riunione a Parigi la prossima settimana. A spingere l'Autorità guidata da Giuseppe Vegas a chiedere chiarimenti a S&P, secondo quanto si apprende, sono i dubbi sulla tempistica di pubblicare un commento alla manovra economica prima che il testo definitivo del dl venga pubblicato in Gazzetta Ufficiale, e a mercati aperti (alle ore 13). Il report ha infatti avuto un impatto sul mercato obbligazionario dei titoli di Stato, provocando un temporaneo allargamento del differenziale tra i Btp e il bund tedesco. Con la decisione di uscire a mercati aperti, inoltre, S&P ha ignorato anche il richiamo che la Consob aveva fatto nel maggio 2010 a tutte le agenzie di rating in seguito al tracollo delle Borse europee per la diffusione di un rapporto. La decisione di sentire Moody's è invece una delle misure decise da Consob nell'ambito dell'accertamento avviato dopo la seduta di venerdì della scorsa settimana quando il report dell'agenzia fece crollare i titoli bancari. La Consob sta esercitando i poteri di vigilanza sulle agenzie di rating in quanto co-titolare di questi poteri insieme alla nuova Autorità per i mercati e le borse europee (Esma). La vigilanza sulle agenzie di rating è affidata proprio da oggi all'Esma, mentre le autorità nazionali, che fino ad oggi sono state titolari in via transitoria di questi poteri, ne sono ora co-titolari. Per decenni le Agenzie di rating hanno operato sulla base di un'autoregolamentazione, rifiutando qualsiasi forma di vigilanza di tipo pubblicistico. Dopo la crisi dei subprime e di Lehman è iniziato un dibattito che ha portato fino all'approvazione di un nuovo regolamento europeo che introduce una sorveglianza più stretta sulle agenzie di rating, nonchè la possibilità di indagare sul loro operato e infliggere multe. 
ROMA - Finisce il matrimonio fra Italo Bocchino e la moglie Gabriella Buontempo. La coppia, fa sapere l'ufficio stampa dell'onorevole, ha depositato presso il Tribunale di Roma un ricorso per separazione consensuale. "I coniugi hanno affrontato la dolorosa decisione - si legge nel comunicato - in piena concordia e con rispetto reciproco, auspicando privacy a tutela delle figlie minori". Nei mesi scorsi si era parlato a lungo di un flirt fra il coordinatore di Futuro e Libertà e il ministro delle Pari opportunità Mara Carfagna, che ha appena sposato il fidanzato Marco Mezzaroma. Dopo indiscrezioni, gossip e veleni a Montecitorio, la moglie di Bocchino, in un'intervista a Vanity Fair aveva ammesso di essere al corrente della relazione fra il marito e la Carfagna da anni. VIDEO Le scuse di Bocchino in tv VIDEO Il messaggio di Carfagna "Roberto d'Agostino qualche settimana fa mi ha detto: sai, gira  voce di foto di tuo marito con la Carfagna, foto un po' intime?. Io gli ho  risposto: 'Se ci sono, pubblicale. Tanto non è che non lo so che lui ha questa  relazione'".  E ancora: "lo sapevo da due anni e mezzo. Italo sostiene di averla  troncata. Per carità, l'avrà troncata: lei si è fidanzata, ora dice che si  sposa", aveva detto la Buontempo. Il marito aveva poi scelto un palcoscenico altrettanto pubblico per domandare perdono. "Colgo l'occasione per chiedere scusa per gli errori che ho commesso", aveva risposto intervistato da Fabio Fazio a Che tempo  che fa sulla vicenda della sua presunta relazione con il ministro Carfagna. Il polverone era stato scatenato da una foto scattata alla Camera da Alessandra Mussolini , che ritraeva la Carfagna in atteggiamento amichevole con il "rivale" di partito Bocchino e che aveva creato un caso nel Pdl . Accusata dalla Mussolini di mettere a rischio nientemeno che il partito con la sua liaison con Bocchino, il ministro Carfagna aveva risposto in un'intervista tacciando il Paese di maschilismo e spiegando che il suo rapporto di amicizia con il coordinatore di Fli, dura da anni ed è importante: "Gli devo molto perché mi ha  aiutata a capire i meccanismi della politica. Oggi siamo su posizioni  differenti, non condividiamo le stesse idee politiche come prima ma l'amicizia  c'è sempre. Se io e lui fossimo stati due uomini o due donne non ci sarebbe  stato nulla di male. E invece ci si è ricamato su anche in virtù del fatto che  io sono una donna di gradevole aspetto. E poi, ho un fidanzato che mi piace così  tanto che non ho bisogno di cercare altrove", aveva tagliato corto. La polemica con la Mussolini era andata avanti a botte di coloriti insulti e minacce. E Carfagna, amareggiata per gli attacchi personali, aveva minacciato di lasciare il partito . La moglie di Bocchino, nell'intervista a Vanity Fair , si era detta delusa del modo in cui il marito si era comportato. "Questa storia la sapeva tutto il Parlamento e a un certo punto è arrivata anche  al mio orecchio", aveva spiegato. "Ho dovuto reagire:  non mi va di passare per la scema del villaggio", aveva concluso. Oggi, l'ultimo atto, con l'avvio della separazione in tribunale. Leggi i commenti I commenti dei lettori 
LONDRA - Ieri sera nello stadio di Wembley si è sentito un unico, grande urlo. Quello di ottantamila persone accalcate  sugli spalti e nel prato del leggendario campo di calcio londinese per vedere arrivare in scena, di nuovo tutti insieme, i Take That. E' stata solo la prima di sette serate consecutive, 560.000 spettatori, che porteranno la band nuovamente al trionfo. Il tour è da Guinness dei Primati: un milione e quattrocentomila biglietti venduti solo nel primo giorno in cui sono stati messi in vendita. E poi tutto il resto, in tutto il mondo, Italia compresa, a San Siro il 12 luglio. L'attesa è forte anche nel nostro Paese, dove sia i Take That che il solo Robbie Williams sono molto amati. Come anteprima dell'unica tappa italiana del tour, Samsung ha deciso di organizzare giovedì 7 luglio in Corso Como 5 a Milano una proiezione in 3D mapping sulla facciata dello stabile di Corso Como 5 celebrando in modo spettacolare ed emozionante il legame tra la tecnologia mobile Samsung e il Take That Progress Live Tour 2011. La videoproiezione, che sfrutterà tutte le ultime tecnologie di architectural projection, è stata sviluppata da Mai Tai con il supporto creativo e tecnologico dell'hub creativo Souldesigner di Milano, inizierà dalle ore 21.30 e terminerà a mezzanotte. I Take That tornano insieme per la prima volta dopo sedici anni, da quando Robbie Williams li aveva lasciati e loro, dopo poco, avevano posto fine alla loro avventura. "Siamo tutti molto contenti di tornare in scena e convinti che non si tratti di un revival ma di una nuova avventura - ci dice Jason Orange - non possiamo più essere quelli di una volta e la nostalgia quindi potrà avere uno spazio piuttosto limitato nel nostro show. E pensiamo che alla fine i 'nuovi' Take That potrebbero riservare qualche sorpresa anche per chi non ci ha mai amato". "Per tanti anni ci hanno considerato come un semplice prodotto pop, magari usa e getta. Invece siamo ancora qui - dice Howard Donald - nonostante tutto". A dire il vero, nessuno o quasi li considera più come un semplice e inutile prodotto dell'industria del pop. Merito innanzitutto del successo solista di Robbie Williams, ma anche degli altri quattro (Gary Barlow, Mark Owen, Jason Orange e Howard Donald) che sono tornati insieme qualche anno fa e sono già riusciti a rinnovare l'immagine e il suono del gruppo, non più "poster boy" ma cantanti pop di buon livello. Del resto sono tutti cresciuti, hanno messo su famiglia, persino quello scavezzacollo di Williams sembra aver messo la testa a posto e si è sposato. "E' vero, siamo cresciuti e siamo cambiati - dice Jason - ma non adesso. Quando abbiamo deciso di tornare insieme, senza Robbie, nel 2005, abbiamo subito capito che la partita era diversa, che non eravamo più una band fatta per conquistare il pubblico adolescente. Volevamo cantare altre cose, raccontare altre storie. Anche perché gli adolescenti che ci seguivano sono cresciuti, le ragazzine non vogliono più urlare, vogliono ascoltare storie in cui riconoscersi. Ma mancava qualcosa e questa reunion con Robbie, essere di nuovo al completo è davvero una grande cosa". "Abbiamo fatto esperienze diverse, siamo cresciuti ognuno per conto suo e oggi siamo in grado, più di ieri, di divertirci e di condividere le nostre emozioni - dice Williams - oggi siamo davvero una band. Prima eravamo delle entità separate che lavoravano insieme, adesso siamo una cosa sola e questo cambia tutto, il modo di scrivere, il modo di stare in scena". "È vero, non siamo i vecchi Take That - ribadisce Jason - non siamo in giro per far rivivere vecchie emozioni. Mi è capitato di recente di andare a vedere un concerto dei New Kids on The Block: non voglio parlare male di loro, ma facevano esattamente le stesse cose di vent'anni fa, cantavano le stesse canzoni e si muovevano allo stesso modo. Noi abbiamo trovato un modo di offrire al pubblico non solo quello che eravamo, quel pizzico di nostalgia che è importante che ci sia, ma anche le cose diverse che facciamo oggi. Non volevamo restare intrappolati nello schema della boy band, ma progredire, crescere e credo ci siamo riusciti". Il pubblico, del resto, è decisamente più esigente di venti anni fa. Non si accontenterebbero di vedere i cinque "boys" ballare in scena, chiede buona musica e loro sono intenzionati a fargliela ascoltare: "Siamo diventati più esigenti anche noi - dice ancora Williams - le cose che scriviamo non sono più soltanto cose del tipo 'ti amo', 'la mia ragazza mi ha lasciato' e via discorrendo. Non voglio dire che siamo diventati seri, di certo la credibilità non è il nostro campo, voglio dire che la gente viene ad ascoltare noi perché vuole sentire della buona musica pop, sorridere e passare una serata di buone vibrazioni. Riuscire a fare questo non è poco". Williams e Barlow non litigano più. Anzi. Quando si sono ritrovati, a casa di Williams a Los Angeles, dopo anni di silenzio, hanno ricominciato subito a scrivere insieme e l'entusiasmo ha portato alla creazione di molti nuovi brani che il quintetto ha proposto nell'album, uscito lo scorso novembre, e che porteranno dal vivo. "Non credevo che fosse così facile, ma tutto quello che ci aveva diviso è improvvisamente scomparso, ci è sembrato senza senso. Ci siamo detti quello che ci dovevamo dire e siamo andati avanti". A chi li accusa di fare tutto questo solo per denaro, Williams risponde con una battuta: "Si sono rimessi insieme cinque anni fa, e hanno avuto grande successo. Con me dovranno dividere i guadagni in cinque, guadagneranno di meno". Lo sottolinea volentieri Jason Orange: "Abbiamo fatto due dischi senza Robbie e sono entrambi andati molto bene. Ora dovevamo fare un altro passo avanti e farlo con lui cambia tutto, è come ricominciare un altra volta e con maggiore esperienza". "Ci sono tre motivi per fare questo mestiere - continua Williams - i soldi, la fama e il divertimento. I primi due li abbiamo avuti, li abbiamo ancora e la maggioranza delle star del pop di oggi lavora per ottenerli o mantenerli. Quello che ci interessa oggi è fare della buona musica pop, che possa essere longeva e faccia stare bene la gente che la ascolta. Quello che la gente vuole, che ha sempre voluto, è un po di 'saturday night variety', il varietà del sabato sera. E per farlo bene non bisogna pensare ai soldi o alla fama. Noi vogliamo fare questo, vogliamo fare qualcosa che resti, qualcosa di nuovo rispetto al passato". Di nuovo c'è sicuramente il rapporto che la band vuole instaurare con il pubblico. Le iniziative che circondano il "Progress Live Tour" sono moltissime, dai pullman che nelle scorse settimane, organizzati da Samsung, sponsor ufficiale, hanno girato per le strade di Milano raccogliendo i suggerimenti dei fan per le scalette del concerto, all'invio di video sulla pagina del tour su Facebook fino all'applicazione da scaricare su cellulari e tablet per restare costantemente in linea con la band: "Le tecnologie sono cambiate e ci consentono cose che prima non erano possibili - dice Howard Donald - e ci interessa sperimentare cose diverse. Oggi non ci sono solo i dischi per far arrivare la tua musica alla gente e ogni nuovo mezzo è interessante". Che la band però resti insieme non è nei piani. Nessuno di loro scommette sul futuro. Per ora sono insieme, poi si vedrà. Williams ha già i piani per il suo prossimo album, Barlow e gli altri non pensano di mettergli le catene ai piedi. "Abbiamo aperto una porta che prima era chiusa - dice Jason Orange - faremo in modo che non si richiuda di nuovo". 
PARIGI  - Lo spettro del doping continua ad agitare il sonno degli appassionati di ciclismo alla vigilia della partenza del Tour de France: un pullman della Quickstep è stato sequestrato dai Gendarmi a Challans, in Vandea, a meno di 30 km da La Barre-de-monts, da dove prenderà il via la 'Grande Boucle'. Il mezzo della squadra belga è stato trasportato dai gendarmi a La Roche-sur-Yon per essere sottoposto ad un'ispezione approfondita, secondo quanto fanno sapere fonti vicine all'inchiesta anti-doping. NESSUNA PRESA DI POSIZIONE - La direzione del Tour de France non si è espressa sull'accaduto ma c'è grande attesa sugli sviluppi della questione. C'è silenzio anche in seno alla Quickstep che, alla partenza, schiererà tra gli altri il neo-campione francese Sylvain Chavanel, uno dei corridori più amati d'Oltralpe, e il belga Tom Boonen, tre volte vincitore della Parigi-Roubaix, che già in passato ha avuto problemi di doping (in due occasioni, tra il 2008 e il 2009, fu trovato positivo alla cocaina). SECONDO EPISODIO - Il sequestro del pullman della Quickstep si aggiunge a quello di un pacco contenente farmaci dopanti destinato a Wim Vansevenant, ex corridore e collaboratore del team Omega Pharma, intercettato all'aeroporto di Bruxelles. La squadra ha subito fatto fuori Vansevenant, che ha comunque escluso ogni coinvolgimento del team e si è assunto tutta la responsabilità dell'accaduto. Già due episodi che scateneranno polemiche e veleni sono avvenuti e ancora mancano diverse ore all'inizio del Tour, il solito, meraviglioso e tormentato Tour. Leggi i commenti I commenti dei lettori 
ROMA - Una dittatura militare nella quale ogni giorno la gente scompare, viene torturata, stuprata e uccisa, subisce minacce e viene incarcerata senza processo. E' l'Eritrea del presidente Isaias Afewerki nelle parole di Elsa Chyrum, una dissidente che vive in Gran Bretagna da vent'anni e che ha fondato Human Rights Concern-Eritrea , una organizzazione per la difesa dei diritti umani che assiste i connazionali costretti a fuggire dal paese. "I profughi che aiuto temono spesso per la loro vita, dato che uscire dall'Eritrea è illegale - sottolinea. -  Io mi sforzo per quanto è possibile di far conoscere la disastrosa situazione dei diritti umani in Eritrea e di fare in modo che la stampa europea, in massima parte indifferente a questo dramma, sia messa al corrente di quanto accade nel mio paese e nei paesi, spesso inospitali, nei quali i profughi cercano scampo". Le promesse non mantenute. "Afewerki e la sua cricca hanno assunto il potere nel 1991 promettendo l'indipendenza e il cambiamento, ma da allora non si sono mai tenute elezioni; la costituzione ratificata nel 1997 non è mai stata applicata; non esiste stampa se non quella governativa; impera la persecuzione religiosa; l'unica università del paese, quella di Asmara, è stata chiusa; per i giovani c'è la leva forzata a tempo indeterminato; è vietato uscire dal paese; il sistema giudiziario è subordinato al regime; la maggioranza della popolazione è alla fame", accusa Elsa Chyrum. "Da quando ha conquistato l'indipendenza nel 1991, l'Eritrea è stata in guerra con Sudan, Yemen, Djibouti ed Etiopia: il regime è brutale con i propri cittadini come con i suoi presunti nemici", osserva. La dissidente eritrea ricorda il caso dei quattro cittadini britannici arrestati e solo dopo sei mesi, il 7 giugno scorso, incriminati "in diretta televisiva" per spionaggio, invasione, terrorismo, ai quali è stato impedito di comunicare con il proprio consolato: è di pochi giorni fa la notizia della loro liberazione. La condotta sprezzante del regime. "Il governo eritreo aveva rifiutato qualunque dialogo con le autorità britanniche: è il tipico atteggiamento sprezzante messo in pratica dal regime, sia in politica interna che in politica estera". I rapporti internazionali sono inesistenti, e questo vale per molti paesi africani e occidentali: fa  eccezione l'Italia di Silvio Berlusconi, che con Afewerki ha intrattenuto rapporti amichevoli. "Su una popolazione complessiva di 4 milioni di persone, il numero di quelli che quotidianamente richiedono asilo si aggira sui 70-80 (sono dati della commissione rifugiati del Sudan); ma se si tiene conto anche di coloro che si sottraggono alla registrazione, il numero raddoppia", continua Elsa Chyrum. "Di questi 150 disperati in fuga ogni giorno, molti cercano di riparare in Italia attraverso Sudan e Libia. In Sudan operano impunemente agenti eritrei, e molti profughi vengono rapiti e riportati in Eritrea; ma anche chi riesce a raggiungere la Libia viene arrestato e torturato, prima di essere rispedito in patria. Chi riesce a sopravvivere a questa odissea e ce la fa a sbarcare in Italia viene fermato e poi rilasciato senza ricevere alcuna assistenza, perché non gli viene riconosciuto lo status di richiedente asilo. Molti finiscono a dormire per la strada, senza alcuna possibilità di trovare una casa e un lavoro". I trafficanti di essere umani. In Sudan e nelle zone di confine sono in azione trafficanti di esseri umani, che stipano questi disperati all'interno di camion senza luce né aria e li portano in Egitto, soprattutto nel deserto del Sinai, porta d'accesso a Israele, "dove chi sopravvive viene tenuto in ostaggio fino a quando parenti e amici non mettono insieme i soldi per il riscatto: somme che aumentano col passare dei giorni, e che possono arrivare a 24mila dollari. Chi non riesce a comprarsi la libertà viene mutilato e anche ucciso, le donne sono sistematicamente stuprate: ai parenti si dice che se non pagano, gli organi degli ostaggi saranno venduti per i trapianti". L'intelligence controlla i profughi. Nel Paese, secondo Elsa Chyrum, la maggioranza degli eritrei appoggia il governo, sia finanziariamente che politicamente. Secondo padre Mussie Zerai, presidente dell' agenzia eritrea Habeshia , tra la diaspora eritrea in Italia, che è nutrita, vi sono persone che appoggiano il regime e altre che per quieto vivere mantengono un basso profilo. "In Italia le autorità eritree riescono ad esercitare un controllo capillare sui loro cittadini  -  sottolinea padre Mussie. - Non è così in altri paesi meta di emigrazione eritrea, come Germania, Svezia e Norvegia". Il religioso, che è reduce da un viaggio in Israele, riferisce che in questo paese vivono attualmente 18mila eritrei ai quali Tel Aviv non attribuisce lo status di richiedenti asilo, limitandosi a fornire loro un permesso di soggiorno rinnovabile ogni tre mesi: la loro esistenza quotidiana si consuma così in una sorta di limbo. ù Si affronta il deserto per fuggire. Il 24 maggio scorso, ventennale dell'indipendenza, giovani eritrei si sono radunati a Roma davanti all'ambasciata per protestare contro festeggiamenti considerati "un insulto nei confronti dei 330 eritrei morti nel Mediterraneo lo scorso marzo e nei confronti di tutti gli altri che hanno perso la vita ingiustamente o la cui vita è in pericolo". "L'Eritrea è indipendente ma non  è libera", hanno ammonito. "I nostri fratelli e le nostre sorelle stanno morendo a migliaia, nel disperato tentativo di fuggire dall'Eritrea affrontando il deserto e  il mare. Sebbene il resto del mondo sia informato sulla situazione dell'Eritrea, dato che una copertura giornalistica, seppure limitata, esiste, la situazione di questo paese, che ha il peggiore standard di diritti umani dell'Africa e una libertà di stampa inferiore a quella che si registra nella Corea del Nord, viene largamente ignorata dai quotidiani mondiali  -  sostiene Elsa Chyrum.  -  E' desolante che ci sia voluto l'arresto di quattro cittadini britannici per far prendere posizione al governo di Londra in merito alle violazioni dei diritti umani in Eritrea, inducendo così i giornali ad occuparsene". Brevi cenni storici. L'Eritrea, situata nella parte settentrionale del Corno d'Africa, nasce  come entità politica nel 1890 con il nome di Colonia Eritrea. Dopo la seconda guerra mondiale le Nazioni Unite stabilirono che l'Eritrea (colonia italiana fino al 1941 e poi, fino al 1950, occupata dai britannici) fosse federata con l'Etiopia, mantenendo la propria autonomia. Gradualmente il governo di Addis Abeba trasformò la federazione in una vera e propria annessione, che ebbe effettivamente luogo nel 1962. Decenni di conflitto hanno avuto come esito l'indipendenza del paese nel 1991, ma hanno prodotto un pesante esodo di civili e una grave crisi economica. 
Musica ACCIAIERIA SONORA Afterhours in concerto dalle 22 all'Acciaeria Sonora in via Diocleziano. Ingresso 15 euro. RIOT Dalle 19 al @ Riot Studio (via San Biagio dei Librai 39, palazzo Marigliano), di scena Fabio Orsi, originario di Taranto e trapiantato a Berlino, con il suo set di elettronica (lappo, effetti, distorsero). Ingresso 6 euro più tessera. Info 349 770 2287. BACOLI VIBES Dalle 21.30 al Vibes on The Beach di Bacoli, via Plinio il Vecchio 20, di scena il gruppo napoletano di ska e reggae  Inner City Affair. Info 081 523 2828. CUMA Dalle 19 nella stazione della Circumflegrea di Cuma, nella Foresta Regionale "Area Flegrea e Monte di Cuma", l'iniziativa "Dalla stazione al mare", viaggio onirico sul mare violato tra immagini, musica jazz dal vivo, teatro, danza e prosa. Con Mariella Pandolfi al piano, Massimo Mercogliano al contrabasso, Roberto Majello voce e chitarra, Luca Ciofanello fisarmonica, Rosanna Camerlingo con il "gioco di voci". Ospite Lucariello, con Arcangelo Michele Caso al violoncello. Domani Marco Zurzolo. Ingresso 18 euro. Info 380 386 6769 oppure 347 591 6513. SOHAL BEACH Dalle 22 al Sohal Beach di Torregaveta, via Spiaggia Romana 15, party di cui sarà protagonista la nuova Magnum da 3 litri di Havana 7, una miscela di rum invecchiati almeno 7 anni. In pista la vocalist Laura Z, direttamente dal Qi Clubbing di Brescia, modelle e gadget personalizzati. In console, i dj resident Red&Night. Ingresso libero su lista entro la mezzanotte. Info 081 868 9355. BACOLI CYCAS Dalle 21.30 al Cycas caffè di Bacoli, via Miliscola 13, la cantante Michela Montalto e la Banda Brasileira. Una serata dedicata alle melodie dolci e malinconiche della bossanova. Info 081 523 1660. VARCATURO NADIRA Dalle 23 al Nadira by Lido Scilla, via Marina di Varcaturo 24, hous emusic e soulfull & deep con la dj, producer e modella Isa Iaquinta. Voice star della serata Lisa Gardini. Dj selection "El Moro", Luciano "on the road". Info 339 278 2311. MONTEMILETTO Dalle 22.30 nel parco del Bosco di Montemiletto (Avellino), live music con Vasco Brondi alias Le luci della centrale elettrica.  Ingresso 5 euro. Classica VIETRI SUL MARE Dalle 21, nella sala grande del Lloyd's Baia Hotel di Vietri sul Mare, apertura della sedicesima edizione dell'Amalfi Coast Music & Arts Festival. Brani di Franz Liszt, recital dei pianisti Thomas Mastroianni, Ksenia Nosikova, Logan Skelton, Steven Spooner e Fabio Witkowski. Ingresso libero. Teatro FRINGE FESTIVAL Per la terza edizione di "E45 Napoli Fringe Festival": dalle 21.30 al teatro Sannazaro, via Chiaia 157, lo spettacolo di danza contemporanea "Rendez-vous", che sottotitola "Volevo incontrarti ma... c'è sciopero dei mezzi, ho perso il cellulare e non so neppure chi sei!": sette danzatori in scena sul tema dell'incomunicabilità reale nell'era della comunicazione virtuale. Alle 21.30, 22, 22.30 e 23 alla Galleria Toledo, via Concezione a Montecalvario 34, performance per 15 spettatori per volta della durata di 25 minuti, "In_Scatola_Azione", della compagnia DN@ di Lucca. Info 081 426 991. SANTA MARIA CAPUA VETERE Dalle 21 al centro diurno dell'Unità operativa di salute mentale di Santa Maria Capua Vetere, in via Dei Romani, lo spettacolo teatrale "Don Chisciotte - Studio I", nato nell'ambito del progetto La Vendetta dell'Ozio Creativo, iniziativa sulle tematiche della salute mentale e del benessere psicologico. Info 339 773 9627. Cinema SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, per l'arena estiva dell'Arcimovie, il film "Habemus Papam" di Nanni Moretti con Nanni Moretti e Michel Piccoli. Ingresso 3,50 euro, 1 euro per gli over 65. Info 081 596 7493. CAIVANO Dalle 11 all'Auditorio Caivano Arte, a Caivano, via Necropoli 1, per "Cortisonanti", videoproiezioni dei cortometraggi finalisti con i componenti della giuria. Info 081 836 3280. ISCHIA Dalle 19.30 sulla terrazza del castello Aragonese inaugurazione della nona edizione dell'"Ischia Film Festival" con la presenza di Ken Adam, due volte premio Oscar per le scenografia (nel 1976 per "Barry Lyndon" e nel 1995 per "La pazzia di re Giorgio"). Fino al 9 luglio. Il Ciak di Corallo andrà a Pupi Avati, mentre a  Woody Allen il Foreign Award, per aver scelto location italiane per il film "Bop Decameron". Libri GIUGLIANO Dalle 12 al Centro Commerciale Auchan Giugliano (via San Francesco a Patria), presentazione del libro "Rinnovate i Passaporti" (edizioni Graf) del simpatico cronista sportivo Raffaele Auriemma. Sarà presente, oltre all'autore, l'editore Luciano Chirico. Info 081 744 5172. CAPRI Dalle 19 nella piazzetta antistante l'hotel Punta Tragara di Capri, per il ciclo "Le Conversazioni, scrittori a confronto" (a colloquio con sei grandi scrittori di lingua inglese sul tema dell'Eros), a cura di Antonio Monda, incontro con lo scrittore David Leavitt. Sito www. leconversazioni. it. Appuntamenti MAGIC WORLD Al Magic World di Licola, di scena Eva Henger sia durante la giornata, che nel Magic World by-night (dalle 21). La Henger sarà ospite nella postazione esterna di Radio Marte e poi si tufferà nelle piscine insieme ai bagnanti. Ingresso 10 euro di sera. CAPRI LA PALMA Dalle 20 all'hotel La Palma di Capri verrà consegnato il Premio Internazionale Capri alla scrittrice giapponese Banana Yoshimoto, che leggerà un racconto scritto appositamente sullo tsunami da cui è stato colpito il suo paese. Tutta la cerimonia avrà come motivo di fondo il Giappone, il suo dramma, il suo coraggio, la sua dignità. Domani Yoshimoto alle 11 terrà un seminario di scrittura creativa a docenti e studenti. Info 081 837 5449. CAPRI CERIO Dalle 18 al via la quarta edizione del Premio Laetitia Cerio, ospitato nelle sale del museo del Centro Caprense Cerio. I lavori degli artisti messi in mostra rendono omaggio alla figura di Laetitia, artista poliedrica e prima presidentessa del Centro. Info 081 258 9083. CAPRI PASSEGGIATE Proseguono le "Passeggiate d'Autore" organizzate a Capri dalla cooperativa Nesea e l'associazione Antemussa: dalle 18 "Il centro storico di Capri". Info 081 838 6315. SOMMA VESUVIANA Dalle 10 alle 22 a palazzo Genzano di Somma Vesuviana, via Canonico Feola, mostra di artigianato artistico. MONTE SAN GIACOMO Dalle 10 a palazzo Marone a Monte San Giacomo (Salerno), l'associazione Libertas "Antonio Nicodemo", presieduta da Gerardo Marotta, organizza il convegno "La giustizia in Italia e il suo futuro". Il sindaco Raffaele Accetta conferirà la cittadinanza onoraria a Giovanni Francesco Izzo, procuratore della Repubblica presso il Tribunale di Nocera Inferiore. Info 0975 754 63. MAIORI Dalle 21 nel'anfiteatro porto turistico di Maiori serata con la consegna del Premio Studio 254. Presenta Vittoriana Abate. Info 089 814 209. 
PARIGI - Secondo giorno dell'Alstom Open de France, torneo dell'European Tour che si svolge sul percorso de Le Golf National, a Guyancourt nei pressi di Parigi, e secondo leader. Classifica, infatti, completamente rivoluzionata dopo la giornata di ieri. In vetta oggi si è portato il 26enne inglese James Morrison, un titolo nel circuito, con 132 colpi (66 66), dieci sotto par. E' volato, è proprio il caso di dirlo, dal 54° al nono posto, l'azzurro Lorenzo Gagli, con 139 (72 67), autore di un 67, ossia uno dei migliori score del turno. E' crollato, invece, Matteo Manassero, che dal sesto posto è sceso in 43/a posizione con 143 (68 75), dopo un giro molto travagliato in 75. Ha evitato il taglio Edoardo Molinari, da 111° a 55° con 144 (75 69), mentre è uscito Francesco Molinari, 113° con 149 (75 74). CLASSIFICA STRAVOLTA - E' sceso al secondo posto, dopo la leadership di ieri, l'australiano Richard Green con 133 (65 68) e l'inglese Graeme Storm, che lo affiancava, è scivolato al 14° con 140, dove si trova anche il tedesco Martin Kaymer. In terza posizione con 136 l'inglese Mark Foster, in quarta con 137 lo scozzese Richie Ramsay, il danese Thorbjorn Olesen e l'inglese Matthew Nixon e in settima con 138 il thailandese Thongchai Jaidee e l'inglese Paul Broadhurst. Sono crollati e usciti di gara gli spagnoli Pablo Larrazabal, stesso punteggio di Francesco Molinari, e Miguel Angel Jimenez, 122° con 150. LA GARA DEGLI ITALIANI - Lorenzo Gagli, partito dalla buca uno, ha iniziato con un birdie e un bogey, poi ha messo a segno quattro birdie tra la 5  e la 9 . Nel rientro ha mantenuto i quattro colpi di vantaggio sul campo con tre birdie e altrettanti bogey. Cammino tutto il salita per Manassero (via dalla 10 ) che dopo tre buche in par ha infilato la sequenza bogey-bogey-doppio bogey. Alla buca 2 (l'11 giocata) un altro doppio bogey ha reso la sua situazione delicatissima, ma con grande orgoglio e calma ha realizzato i due birdie, il secondo in extremis, che gli hanno permesso di rimanere in gara, sia pure con un parziale di 75. Edoardo Molinari (69 di giornata) ha realizzato sei birdie nelle prime 10 buche, contro un bogey, portandosi in zona tranquilla, poi dalla buca 11 il suo gioco è cambiato e, con tre bogey, ha rischiato la beffa.  Le speranze di recupero di Francesco Molinari sono scemate con un parziale di 41 (due bogey e due doppi bogey) sulle prime nove buche, le seconde del tracciato avendo iniziato dalla 10. Buono il ritorno, con quattro birdie e un bogey, ma ormai era tutto compromesso (74 colpi). Il montepremi è di 3.000.000 di euro con prima moneta d 500.000 euro. Leggi i commenti I commenti dei lettori 
RIO DE JANEIRO - Scandalo nel nuoto brasiliano ed internazionale. Il campione olimpico e mondiale, Cesar Cielo, è risultato positivo per furosemida, un antidiuretico, al controllo antidoping a cui è stato sottoposto nel maggio scorso a Rio, durante le gare del trofeo Maria Lenk.  A dare la notizia è stata Rete Globo, che poi l'ha diffusa anche sul sito Globoesporte. Oltre a Cielo, altri tre nuotatori brasiliani sarebbero risultati positivi. Si tratta di Nicholas Santos (tre medaglie mondiali e semifinalista a Pechino), Vinicius Waked (per il quale questa è la seconda positività ad un controllo, dopo quella del febbraio 2010) ed Henrique Barbosa. Cielo (oro ai Giochi di Pechino 2008 nei 50 s.l. e vincitore di due titoli iridati a Roma 2009), Santos e Barbosa appartengono tutti a tre allo stesso club, la sezione natatoria del Flamengo (che è una polisportiva). A meno di un mese dai Mondiali di Shangai, difficile la partecipazione di Cielo alla rassegna iridata, anche se la Confederazione brasiliana del nuoto (CBDA), non avendo riscontrato gravi negligenze o colpe specifiche, ha optato per un semplice avvertimento nei confronti di Cielo Leggi i commenti I commenti dei lettori 
