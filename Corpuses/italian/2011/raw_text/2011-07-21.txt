MURCIA (Spagna) - Due fratellini forse italiani sono annegati oggi a Mazarron, località turistica nella regione sud-orientale spagnola di Murcia. I due, una bambina di sei anni e il fratello di tre, soggiornavano con il padre e la madre in un campeggio nei pressi di Playa Grande, a sud di Cartagena. "Presto per confermare nazionalità". La Farnesina, interpellata sulla vicenda, ha detto di non poter  confermare per il momento che siano di nazionalità italiana. Su  istruzioni del ministero degli Esteri, il vice console a Murcia Mario  Ivo Malvezzi, si sta mantenendo in stretto contatto con le competenti  autorità spagnole, che hanno avviato le procedure di rito e  investigative del caso, anche per poter prestare assistenza alla  famiglia. L'incidente. Secondo la ricostruzione fornita dai servizi di emergenza locali, si sono spinti in mare per recuperare la palla con cui stavano giocando e sono finiti in un punto fangoso, profondo in alcuni punti quasi due metri, non sorvegliato perché in quel tratto la balneazione è vietata. Il terzo bambino che giocava con loro, forse un altro fratello, ha dato l'allarme. La bambina è stata soccorsa in tempi rapidi, ma è spirata nonostante i tentativi dei medici di rianimarla. Il corpo del fratellino è stato ritrovato più tardi da alcuni surfisti. I genitori, in stato di forte shock, sono stati affidati a un'equipe di psicologi. 
Il centro congressi di Folgarida si trasforma per qualche ora in uno spicchio dello stadio San Paolo. Circa trecento tifosi appassionati che arrivano da ogni parte d'Italia. Walter Mazzarri è accolto come un idolo assoluto. Il tecnico azzurro incontra i tifosi assieme ai tre nuovi gioielli del centrocampo, Gokhan Inler (altro boato), Blerim Dzemaili e Marco Donadel.  La star, ovviamente, è il tecnico di San Vincenzo che dà il titolo alla serata: "Ho parlato ieri sera con Hamsik. Ha gli stimoli giusti, resta con noi". Il discorso non cambia per Lavezzi. "La società non cederà i suoi gioielli". Il reparto offensivo è al completo: "Non arriverà un altro attaccante. Quando non ha giocato Cavani, ho scelto Lavezzi come prima punta, Santana e Mascara sono alternative importanti. Poi c'è Lucarelli. E' un attaccante forte fisicamente e se sta bene fisicamente, ha pochi rivali. L'ha dimostrato nell'ultima gara del campionato scorso contro la Juventus. Io e il presidente decideremo poi a gennaio cosa fare. Abbiamo qualche mese di tempo. Gilardino? L'ingaggio è un requisito essenziale per venire a Napoli. Lo ha detto il presidente e io sono d'accordo". Hamsik, dunque, non si sposta in mediana. Mazzarri se la cava con la battuta: "E allora Inler, Dzemaili e Donadel che sono venuti a fare? Scherzi a parte, Marek ha qualità offensive uniche cui non voglio rinunciare".  La chiusura è una provocazione: "Lo spogliarello in caso di scudetto? Non sono una velina. Facciamo così. Mi taglio i capelli a zero. I miei voti personali non li rivelo". Sugli obiettivi, non si sbilancia: "Sono due stagioni che stiamo conquistando risultati straordinari. Vogliamo continuare così. La Coppa Italia? Potrebbe essere una cosa importante, ma parliamo con i fatti. Vogliamo consolidarci a questi livelli, ma non faccio proclami". Nel finale arriva anche il presidente De Laurentiis che fa una provocazione sullo stadio: "Il San Paolo? Questa domanda andrebbe girata al proprietario dell'impianto che è il Comune. E' un impianto che è un pianto. Il 13 settembre, qualora dovessimo giocare in casa, saremo pronti. Oggi pomeriggio ho parlato con Petrucci, il presidente del Coni. Gli ho proposto di portare tutti i napoletani all'Olimpico. Il Comune deve schierarsi dalla parte nostra, non mi faccio mettere in piedi in testa da nessuno". Su Lavezzi, parole di elogio: "E' un ragazzo straordinario, aiuta i bimbi del suo paese. Molti giocatori sono nelle mani dei procuratori. Mi auguro che il suo lo consigli per il meglio. Abbiamo lavorato tanti anni con Ezequiel, siamo fieri di lui. Ma c'è una clausola rescissoria: se andrà via mi dispiacerà. Il Napoli però non si fermerà. Chi arriva? Magari Jovetic..." 
di RAFFAELLA MERCOLELLA ROMA - La prima delle quattro date italiane del Symphonycity Tour 2011 di Sting , sul palco con la band e l'Ensemble Symphony Orchestra diretta da Sarah Hicks: mercoledì 27 a Palermo, c/o Parco Archeologico Castello a Mare, in via Francesco Crispi (tel. 091.7071317, Comune 091.6117887), informazioni e prevendite TicketOne e MyWayTicket. (In tournée a luglio: venerdì 29 al Venezia Musica Estate 2011; sabato 30 alla rassegna Luglio Suona Bene 2011 di Roma; domenica 31 a piazza della Loggia di Brescia). UN'ESTATE DI FESTIVAL Carlos Santana in Guitar Heaven 2011 presenta i brani del recente progetto discografico Guitar Heaven: The Greatest Guitar Classics Of All Time: venerdì 22 alla rassegna TaorminaArte, c/o Teatro Antico, in via del Teatro Greco 40 (tel. 0942.21142, biglietteria 095.7225340), informazioni e prevendite BoxOl, TicketOne e CircuitoBoxOfficeSicilia. Olympia tour 2011 di Bryan Ferry sbarca in Italia per un'unica data: giovedì 28 al Bolgheri Melody Festival di Castagneto Carducci (Livorno), c/o Arena Mario Incisa della Rocchetta, in viale dei Cipressi di San Guido (tel. 347.7210472), informazioni e prevendite VivaTicket, BoxOffice e TicketOne. Un omaggio a Kind of Blue di Miles Davis in scena con il quintetto del pianista cubano Omar Sosa e il percussionista Trilok Gurtu : mercoledì 27 al Venezia Musica Estate 2011, c/o Teatro La Fenice, in Campo San Fantin 1965 (tel. 0423.452069, 348.3297915), informazioni e prevendite TicketOne, HelloVenezia e GeTicket. Il cantautore inglese James Blunt in tour con il terzo album di inediti Some Kind of Trouble : sabato 23 al Mantova Live Estate 2011, c/o Esedra di Palazzo Te, in viale Te 13 (tel. 0376.224599), informazioni e prevendite TicketOne. Slash , ex chitarrista dei Guns N'Roses in concerto: giovedì 28 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710), informazioni e prevendite VivaTicket e TicketOne. (In tournée a luglio: venerdì 29 al Rock in Roma 2011). La cantautrice inglese Marianne Faithfull live con il progetto solista Horses And High Heels : domenica 24 al Rockin'Umbria 2011 di Perugia, c/o Auditorium San Francesco (tel. 075.5056950); martedì 26 al Just Like A Woman di Genova, c/o Arena del Mare, Porto Antico, in Calata Cattaneo 15 (tel. 010.2485711, org. 019.7701952). Informazioni e prevendite TicketOne, Green Ticket e HappyTicket. Unica tappa italiana per i Primal Scream , la band capitanata da Bobbie Gillespie in tour per festeggiare venti anni dalla pubblicazione dell'album Screamadelica : venerdì 22 al Festival M. I. T. Meet in Town di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite LisTicket. Joe Cocker in Italia per due date dell' Hard Knocks Tour 2011 : martedì 26 al Teatro Antico di Taormina (Messina), in via Teatro Greco 40 (tel. 0942.21142); mercoledì 27 alla rassegna Luglio Suona Bene 2011 di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite TicketOne e GreenTicket. La cantante jazz olandese Caroline Esmeralda Van der Leeuw, in arte Caro Emerald live con l'album Deleted Scenes From The Cutting Room Floor : lunedì 25 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710); martedì 26 alla rassegna Luglio Suona Bene 2011 di Roma, c/o Auditorium Parco della Musica, in viale Pietro De Coubertin 30 (tel. 06..80241281, biglietteria 892.982). Informazioni e prevendite Viva Ticket e TicketOne. Il cantante e compositore statunitense Moby , pseudonimo di Richard Melville Hall, in tour con gli inediti di Destroyed : venerdì 22 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710); domenica 24 al Rock in Roma 2011, c/o Ippodromo delle Capannelle, in via Appia 1245 (tel. 06.54220870). Informazioni e prevendite VivaTicket, GreenTicket, Go2, LisTicket e TickeOne. I Jamiroquai , la band inglese capitanata da Jay Kay in tour con il settimo album Rock Dust Light Star : venerdì 22 al Rock in Roma 2011, c/o Ippodromo delle Capannelle, in via Appia 1245 (tel. 06.54220870); domenica 24 al Lucca Summer Festival 2011, in piazza Napoleone (tel. 0584.46477). Informazioni e prevendite VivaTicket, GreenTicket, Go2, LisTicket e TickeOne. Il chitarrista statunitense Joe Satriani sarà giovedì 28 al No Borders Music Festival di Tarvisio (Udine), in piazza Unità d'Italia (tel. 0428.2392), informazioni e prevendite TicketOne e TicketWeb. Nuovi capitoli per l' Alien World tour 2011 del pianista e compositore Giovanni Allevi : venerdì 22 a Ascoli Piceno, in piazza del Popolo (tel. 071.2900711); mercoledì 27 a Trieste, c/o Castello di San Giusto, in piazza della Cattedrale 3 (tel. 0431.510393); sabato 29 al World Music Festival di Merano (Bolzano), c/o Giardini di Castel  Trauttmansdorff, in via San Valentino (tel. 0473.270256). Informazioni e prevendite TicketOne, GreenTicket, ProntoTicket, VivaTicket, AthesiaTicket  e BookingShow. (In tournée a luglio: sabato 30 all'Anfiteatro di Porto Rotondo, Olbia Tempio; domenica 31 al Parco dei Suoni di Riola Sardo, Oristano). Il tour dell'artista newyorkese Lou Reed con la band Sweet Tooth prosegue: venerdì 22 al Nuovo Festival del Vittoriale tener-a-mente di Gardone Riviera (Brescia), c/o Teatro del Vittoriale, in via Vittoriale 12 (tel. 0365.20072, 393.5545627) (sold out); sabato 23 alla rassegna Sogliano Estate 2011 di Sogliano al Rubicone (Forlì Cesena), in piazza Matteotti (tel. Comune 0541.817328); lunedì 25 alla rassegna Luglio Suona Bene 2011 di Roma, c/o Cavea Auditorium Parco della Musica, in viale Pietro De Coubertin 30 (tel. 06.80241281, biglietteria 892982). Informazioni e prevendite TicketOne. Il Chocabeck World Tour 2011 di Zucchero farà tappa: sabato 23 allo Stadio Olimpico di Roma, in via Foro Italico (tel. 06.36851, org. 06.20382934); lunedì 25 all'Anfiteatro in Fiera di Cagliari, in viale Armando Diaz 221 (tel. 070.657428); martedì 26 a Carbonia (Carbonia Iglesias), c/o Parco Geo Minerario (tel. Comune 0781.66951); giovedì 28 allo Stadio San Vito di Cosenza, in via degli Stadi (tel. 0984.33405, org. 899.130383). Informazioni e prevendite TicketOne. Gino Paoli in Un incontro in Jazz con Flavio Boltro alla tromba, Danilo Rea al pianoforte, Rosario Bonaccorso al contrabasso e Roberto Gatto alla batteria: venerdì 22 a Rocchetta Tanaro (Asti), in piazza Piacentino (tel. Comune 0141.644123); sabato 23 al Civita Festival di Civita Castellana (Viterbo), in piazza Duomo (tel. 0761.590313), evento gratuito; domenica 24 alla rassegna Luglio Suona Bene 2011 di Roma, c/o Cavea Auditorium Parco della Musica, in viale Pietro De Coubertin 30 (tel. 06.80241281, biglietteria 892982). Informazioni e prevendite TicketOne. (In tournée a luglio: venerdì 29 alla rassegna L'Isola in Collina di Ricaldone, Alessandria; sabato 30 a piazza Armerina di Enna). Morgan in concerto con l'Ensemble Symphony Orchestra di Massa Carrara: martedì  26 al Venaria Real Festival, c/o la Reggia di Venaria, in piazza della Repubblica (tel. 011.4992333), informazioni e prevendite TicketOne, Ticket e VivaTicket. Mario Biondi in tournée con la Big Orchestra: venerdì 22 alla rassegna Aosta Classica 2011, c/o Teatro Romano, in via Porta Praetoria, ang. via Du Baillage (tel. 0165.361164, org. 0165.361164), informazioni e prevendite VivaTicket e TicketOne. (In tournée a luglio: venerdì 29 alla rassegna Luglio Suona Bene 2011 di Roma). Franco Battiato presenta Up Patriots to Arms : venerdì 22 alla rassegna Serestate di Trieste, in piazza Unità d'Italia (tel. 800.016044); domenica 24 al Villafranca Festival 2011 di Villafranca di Verona, c/o Castello Scaligero, in via Luigi Zago (tel. 045.8039156); lunedì 25 all'Arena del Mare di Genova, c/o Porto Antico, in Calata Cattaneo 15  (tel. 010.2485711 - 5221001); martedì 26 alla rassegna Ariston Teatro Estate di Sanremo (Imola), c/o Teatro Ariston, in corso Giacomo Matteotti 226 (tel. 0184.506060); giovedì 28 all'Imarts Festival 2011 di Carpi (Modena), in piazza Roma (tel.  Comune 059.649111). Informazioni e prevendite  VivaTicket, TicketOne, WebTic e BoxOl. (In tournée a luglio sabato 30 a piazza Garibaldi di Cervia, Ravenna; domenica 31 a piazza del Popolo di Ascoli Piceno). Continua il viaggio live di Cesare Cremonini : venerdì 22 al Festival Bella Canzone di Santo Stefano di Magra (La Spezia), c/o Ex Ceramica Vaccari (tel. Comune 0187.697111); domenica 24 alla rassegna Estate al Forte di Bard 2011 di Bard (Aosta), c/o Forte di Bard (tel. 0125.833811  -  809811). Informazioni e prevendite VivaTicket e TicketOne. Unica data live per i Litfiba : sabato 23 all'Arena del Mare di Sabaudia (Latina), in via Principe di Piemonte (tel. 0773.515046), informazioni e prevendite VivaTicket e TicketOne. Biagio Antonacci conclude il tour: sabato 23 alla rassegna Venezia Musica Estate 2011, in piazza San Marco (tel. Comune 041.2748111), informazione e prevendite TicketOne e HelloVenezia. L' Electric Tour 2011 di Eugenio Finardi farà tappa sabato 23 al Trasimeno Blues Festival 2011 di Castiglione del Lago (Perugia), c/o La Rocca Medievale (tel. 075.828489), informazioni e prevendite VivaTicket e HelloTicket. (In tournée a luglio: venerdì 29 alla rassegna Vediamoci in Via Milano di Brescia). L' Eden Tour 2011 dei Subsonica sarà: venerdì 22 al Drop Music Juice 2011 di Bagnoli (Napoli), c/o Arenile Reload, in via Coroglio 10 (tel. 081.0199156, 349.5809596); sabato 23 all'Arè Rock Festival di Barletta, c/o Fossato del Castello (tel. 800.587055); martedì 26 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710). Informazioni e prevendite TicketOne e VivaTicket. (In tournée a luglio: venerdì 29 a Ragusa, campo sportivo; sabato 30 all'Arena Villa Dante di Messina). Gianluca Grignani in tour con il progetto discografico Romantico Rock Show : giovedì 28 a Albese con Cassano (Como), in piazzale delle Feste (tel. Comune 031.426122), informazioni e prevendite TicketOne. (In tournée a luglio: sabato 30 all'Arena Fiere di Sant'Ambrogio di Valpolicella, Verona). Nuovi capitoli per il Marinai, Profeti e Balene Tour 2011 di Vinicio Capossela : domenica 24 al Lunatica Festival 2011 di Marina di Carrara (Massa Carrara), c/o Porto di Marina (tel. Comune 0585.6411); martedì 26 al Nuovo Festival del Vittoriale tener-a-mente di Gardone Riviera (Brescia), c/o Teatro del Vittoriale, in via Vittoriale 12 (tel. 0365.20072, 393 5545627) (sold out); mercoledì 27 al Verrucchio Festival di Verrucchio (Rimini), c/o Rocca Malatestiana (tel. 0541.670222). Informazioni e prevendite VivaTicket e TicketOne. (In tournée a luglio: domenica 31 alla rassegna Luglio Suona Bene 2011 di Roma). Il Controcultura tour 2011 di Fabri Fibra farà tappa: sabato 23 al Festival Bella Canzone di Santo Stefano di Magra (La Spezia), c/o Ex Ceramica Vaccari (tel. Comune 0187.697111); mercoledì 27 a Poetto (Cagliari), Arena Beach Margine Rosso, in lungomare Poetto (tel. Comune 070.86011). Informazioni e prevendite VivaTicket, TicketOne, GreenTicket e BoxOl. Il cantante reggae giamaicano Anthony B in tour con The Born Fire Band: venerdì 22 alla rassegna Roma Incontra il Mondo 2011, c/o laghetto di Villa Ada, in via di Ponte Salario (tel. 060608); sabato 23 al Reggae Saturday Green Festival di Gallipoli (Lecce), c/o Parco Gondar, lungomare G. Galilei (tel. 327.8215783); domenica 24 alla FestAmbiente Sud di Monte S. Angelo (Foggia), in largo Dauno (tel.0884.565180), evento gratuito. Informazioni e prevendite TicketOne, Ticket, Biglietto, VivaTicket e GreenTicket. Le Cocorosie in tour con il quarto album Grey Oceans : venerdì 22 alla rassegna Bands Apart 2011 di Ferrara, in piazza Castello (tel. 0532.241419, biglietteria 051.6831052, 899.666805) (sul palco John Grant con gli inediti dell'album Queen Of Denmark); sabato 23 al Festival M. I. T. Meet in Town di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite TicketOne, Boxol e VivaTicket. L'artista californiana Joanna Newsom in Italia per presentare il repertorio del triplo album Have One On Me : mercoledì 27 alla rassegna Bands Apart 2011 di Ferrara, in piazza Castello (tel. 0532.241419, biglietteria 051.6831052, 899.666805) (sul palco: Josh T. Pearson con l'album The Last  Of The Country Gentlemen). Informazioni e prevendite VivaTicket e TicketOne. To The Sea Tour 2011 di Jack Johnson sbarca: sabato 23 al Rock in Roma 2011, c/o Ippodromo delle Capannelle, in via Appia 1245 (tel. 06.54220870) (sul palco: Kaki King); domenica 24 alla rassegna 10 Giorni Suonati di Vigevano (Pavia), c/o Castello Sforzesco, in piazza Ducale (tel. 0381.690370). Informazioni e prevendite TicketOne, LisTicket, GreenTicket, Go2 e VivaTicket. Gli Hooverphonic live con il nuovo album The Night Before , anticipato dal singolo Anger Never Dies : domenica 24 al Festival di Mezza Estate 2011 di Cremona, c/o Arena Giardino, in viale Po (tel. 0372.404560, 366.6582975); lunedì 25 al Circolo Magnolia di Segrate (Milano), in via Circonvallazione Idroscalo 41 (tel. 366.5005306). Informazioni e prevendite VivaTicket, GreenTicket e TicketOne. Il Quindi? Tour 2011 di Max Gazzè farà tappa: sabato 23 alla rassegna Diario di Bordo 2011 di Marina di Varazze (Savona), c/o banchina centrale (tel. Comune 019.93901), evento gratuito; martedì 26 a  Pontina (Latina), in piazza Indipendenza (tel. Comune 0773.8411); giovedì 28 all'Anfiteatro Delle Cascine di Firenze, c/o Prato delle Cornacchie (tel. 055.2001875, 345.2846881). Informazioni e prevendite BoxOl. (In tournée a luglio: sabato 30 al Baccani Wave di Apani, Brindisi). Due date per il tour estivo di Daniele Silvestri live con le tracce dell'album S. C. O. T. C. H .: venerdì 22 alla rassegna Ariston Teatro Estate di Sanremo (Imola), c/o Teatro Ariston, in corso Giacomo Matteotti 226 (tel. 0184.506060); sabato 23 a La Versiliana Festival 2011 di Marina di Pietrasanta (Lucca), c/o Teatro La Versiliana, in viale Morin 16 (tel. 0584.265733). Informazioni e prevendite TicketOne e WebTic. (In tournée a luglio: venerdì 29 al Cala Gonone Jazz Festival di Dorgali, Nuoro; sabato 30 all'Anfiteatro Ivan Graziani di Alghero, Sassari; domenica 31 all'Arena Beach Margine Rosso di Quartu Sant'Elena, Cagliari). Joan As Police Woman dal vivo con gli inediti dell'album The Deep Field : venerdì 22 al Rockin'Umbria 2011 di Umbertide (Perugia), in piazza San Francesco (tel. 075.5056950); sabato 23 ai Mercati Generali di Catania, strada statale 417 km. 69 (tel. 095.571458) (sul palco: Scott Matthew); domenica 24 al Locus Festival 2011 di Locorotondo (Bari), in largo Mitrano (tel. 080.5533307); mercoledì 27 all'Imarts Festival di Carpi (Modena), in piazzale Re Astolfo (tel. Comune 059.649111). Informazioni e prevendite TickeOne, BookingShow e VivaTicket. Al via la terza edizione di Villa Tempesta, il festival di nuova musica popolare in programma il 23 luglio a Passariano di Codroipo (Udine). Sul palco di Villa Manin si alterneranno tra gli altri Le Luci della Centrale Elettrica , Massimo Volume , Tre Allegri Ragazzi Morti con Giorgio Canali , The Zen Circus e One Dimensional Man . L'appuntamento con il Villa Tempesta Festival è sabato 23 a Codroipo (Udine), c/o Villa Manin, in piazza Manin 10 (tel.0422.429999, org. 0434.29001, 0431.510393), inizio concerti ore 18. Informazioni e prevendite Azalea e TicketOne. Elio e Le Storie Tese suonano: sabato 23 alla rassegna Aosta Classica 2011, c/o Teatro Romano, in via Porta Praetoria, ang. via Du Baillage (tel. 0165.361164), informazioni e prevendite VivaTicket e TicketOne. Nuovi capitoli per il Viva I Romantici Tour 2011 dei Modà : sabato 23 a Perugia, c/o Arena Santa Giuliana (tel. Comune 075.075075); domenica 24 allo Stadio Adriatico di Pescara, in viale Vittorio Pepe (tel. 085.67062 - 4283550); martedì 26 al Rock in Roma 2011, c/o Ippodromo delle Capannelle, in via Appia 1245 (tel. 06.54220870); mercoledì 27 all'Acciaieria Sonora di Bagnoli (Napoli), in via Coroglio (tel. org. 02.53006501). Informazioni e prevendite TicketOne, GreenTicket, BookingShow, ListTicket, Go2 e VivaTicket. (In tournée a luglio: venerdì 29 allo Stadio Via del Mare di Lecce; sabato 30 al Foro Boario di Ostuni, Brindisi). La band reggae The Original Wailers suona: lunedì 25 al GruVillage Festival 2011 di Grugliasco (Torino), c/o are esterna Le Gru, in via Crea 10 (tel. 011.7709657), informazioni e prevendite VivaTicket e TicketOne. Il cantautore romano Alessandro Mannarino in concerto con il cd Supersantos : sabato 23 al Carroponte di Sesto San Giovanni (Milano), in via Granelli 1 (tel. 392.3244674), informazioni e prevendite VivaTicket e TicketOne. Le Luci della Centrale Elettrica in concerto con il secondo album Per Ora La Chiameremo Felicità : venerdì 22 al Carroponte di Sesto San Giovanni (Milano), in via Granelli 1 (tel. 392.3244674); sabato 23 al Villa Tempesta Festival di Codroipo (Udine), c/o Villa Manin, in piazza Manin 10 (tel.0422.429999, org. 0434.29001, 0431.510393). Informazioni e prevendite Azalea, TicketOne e VivaTicket. 
ROMA - I leader della zona dell'euro hanno raggiunto un'intesa su un mix di misure per salvare la Grecia ed evitare il rischio contagio ad altri Paesi della crisi del debito sovrano. Ecco i punti principali dell'accordo. PIANO BIS DI AIUTI : oltre al prestito di 110 miliardi di euro, concesso lo scorso anno da Ue e Fmi, i leader hanno concordato un nuovo piano di aiuti per 109 miliardi di euro. TRE OPZIONI PER I PRIVATI : anche il settore bancario (banche, fondi assicurativi e fondi di pensione) parteciperà agli sforzi di salvataggio su base volontaria, attraverso operazioni di debt-swapt, rollover e buy-back. L'importo totale stimato è di 37 miliardi di euro entro il 2014 con le prime due opzioni, più 12 miliardi di euro di buy-back. Entro il 2020, il totale stimato è di 135 miliardi. IL GLOSSARIO L'economia dalla A alla Z Questa è la parte del piano che può fare scattare il giudizio di "default selettivo e parziale" da parte delle agenzie di rating, in quanto viene modificato il contratto stipulato provocando una perdita del dovuto. Se e quando scatterà il giudizio di 'default selettivo', la Bce non potrà più usare obbligazioni greche a garanzia dei prestiti alle banche greche. Per ovviare a questo, l'accordo prevede che siano gli Stati membri a dare alla Bce le garanzie necessarie, attraverso il fondo salva stati (Efsf) creato nel 2010 per prestare soldi a Irlanda e Portogallo. Per alcuni giorni di default selettivo si stimano necessarie garanzie tra i 20 e i 30 miliardi di euro. PRIMO PASSO VERSO EUROBOND : aumenta la flessibilità del fondo salva-Stati, che potrà intervenire per finanziare la ricapitalizzazione delle istituzioni finanziarie con prestiti ai governi, anche non coperti da programma di aiuti, e acquistare il debito dei Paesi in difficoltà sul mercato secondario (finora poteva intervenire solo sul mercato primario, ovvero al momento dell'emissione, e non raccogliere i titoli già in circolazione). Ciò potrà essere fatto solo se la Bce considererà l'esistenza di circostanze eccezionali e con l'unanimità dei governi. L'intervento dell'Efsf sul mercato secondario (per il quale sarà necessaria una modifica dello statuto del fondo) consentirà di dare sollievo alle banche che hanno in portafoglio titoli deprezzati dei Paesi in crisi. Secondo gli osservatori, si tratta di un primo passo verso la creazione di eurobond. AUMENTO DURATA E TASSI RIDOTTI PER PRESTITI : la durata dei prestiti ai Paesi in difficoltà, come la Grecia, il Portogallo e l'Irlanda, è portata da sette anni e mezzo a un minimo di 15, massimo 30. Contemporaneamente, il tasso di interesse richiesto è ridotto dal 4,5%-5,8% attuale a circa il 3,5%. PIANO MARSHALL : l'obiettivo è di favorire l'occupazione e la crescita della Grecia attraverso un uso rivisto dei fondi strutturali europei per un miliardo di euro. NUOVA GOVERNANCE ECONOMICA : i leader si impegnano ad approvare rapidamente il pacchetto sulla nuova governance economica che rafforza il Patto di stabilità e introduce nuovi strumenti di sorveglianza di bilancio. MENO PESO AGENZIE RATING : l'intesa sollecita la Commissione Ue a presentare una proposta per ridurre il peso delle agenzie internazionali di rating. 
ROMA - Cinque morti in un giorno. E' il bilancio tragico degli incidenti sul lavoro registrato nella sola giornata di oggi in Italia. Due vittime in Piemonte, una a Scandicci (Firenze). E ancora, a Bolzano ha perso la vita un operaio di 21 e nel potentino un agricoltore di 45 anni. Secondo l'Osservatorio Indipendente di Bologna sulle morti sul lavoro, dall'inizio dell'anno ci sono stati 345 morti per infortuni professionali. Ma il numero supera i  650 se si aggiungono i lavoratori deceduti sulle strade e in itinere. Rispetto allo scorso anno,l'aumento è del 14,8%. Erano 292 i morti sul di lavoro al 21 luglio del 2010. Piemonte. Le vittime sono due operai , a  Chivasso e Asti. L'operaio di Chivasso era un edile ed è stato travolto da una betoniera messa in moto da un  collega, stamattina, mentre stava lavorando in cantiere. I soccorsi sono partiti immediamente, un elicottero del 118  lo ha trasportato in ospedale. Le condizioni dell'uomo erano disperate, e l'operaio è  deceduto poco dopo l'arrivo al Cto. Paolino Pedrolo, 54 anni di Villafranca d'Asti è invece è stato trovato a terra  con gravi ferite. La dinamica dell'incidente resta ancora da chiarire. In un primo tempo si è parlato di una  possibile caduta da un'impalcatura, i  carabinieri hanno escluso questa possibilità dopo gli accertamenti del caso. Nonostante il soccorso da parte di uno dei  titolari dell'azienda, Pedrolo è deceduto in  serata al Cto di Torino. Firenze. Claudio Pierini, 52 anni, era dipendente della Coop di  viale Europa di Scandicci. L'incidente è accaduto questa  mattina , nel magazzino di cosmetici della Unicoop. Secondo le ricostruzioni, Pierini era alla guida di un muletto quando, per cause ancora da  accertare, ha perso il controllo del mezzo e ha impattato violentemente  contro una scaffalatura. L'operaio sarebbe morto sul colpo, per le lesioni subite a seguito dell'urto contro  il volante del mezzo. I colleghi e lo hanno soccorso e hanno cercato di  rianimarlo, ma i tentavivi sono stati vani, così come quelli dei medici  del 118 subito giunti sul posto con i carabinieri ed i vigili del fuoco. Nel pomeriggio il  magazzino ha sospeso la sua attività. Rossano Rossi, segretario Cgil Firenze con delega alla sicurezza, ha dcihiarato: "Ancora una volta un lavoratore non farà ritorno a casa, una vita spezzata una famiglia distrutta, continua così questa catena di morti, che sembra impossibile spezzare e troppo simile ad un bollettino di guerra, anzi peggio". Alto Adige. Un'altra vittima nei pressi di Bolzano, all'interno di una cava di ghiaia nella zona di Laives. Un uomo di 21 anni è morto dopo aver perso il controllo del camion che stava guidando, precipitando per un centinaio di metri. L'uomo è morto all'istante. Indagini sono in corso da parte dei carabinieri sull'esatta dinamica della disgrazia. Basilicata. A Ruvo del Monte, in provincia di Potenza, un uomo di 45 anni è morto schiacciato dal trattore su cui stava lavorando, presso un'azienda agricola. Anche in questo caso, il decesso è stato istantaneo. Sul posto sono intervenuti anche i sanitari del 118, ma a nulla sono  valsi i tentativi di rianimazione. Sull'episodio indagano i Carabinieri della Compagnia di Melfi che hanno interrogato le persone che erano presenti al momento dell'incidente. Sul cadavere, il medico legale ha effettuato un'ispezione esterna e poi la salma è stata restituita alla famiglia. 
La montagna di rifiuti che ciclicamente ritorna a Napoli e in provincia. Le varie Gomorra che si combattono a colpi di kalashnikov. L'assalto cronico dei predatori di strada, sempre a caccia del turista "colpevole" di indossare un Rolex o di usare un sofisticato telefono cellulare. Generalista per quanto possa apparire, continua a essere questo lo spot dell'intera Campania, nessun posto escluso. E neppure qualche volenteroso distinguo tra luoghi, nessuna spiegazione o circoscrizione dei fenomeni può attenuare l'immagine negativa che si propaga soprattutto fuori dai confini italiani. L'ultima conferma arriva da una comunicazione fra il più grande gruppo turistico del mondo e un prestigioso e affascinante complesso turistico dell'isola di Ischia. La Tui e il Park hotel Miramare Aphrodite Apollon Sea resort and spa. Una vicenda solo all'apparenza circoscritta, in realtà un plastico esempio della Waterloo del turismo in Campania. Dunque, la comunicazione riguarda la possibilità di inserire il Miramare in un esclusivo circuito di hotel sotto l'egida della Tui. Un passo importante perché questo tipo di strutture vive di una fondamentale garanzia: l'ottanta per cento delle presenze, comunque vada, è garantito proprio dal più grande gruppo turistico del mondo. Un'operazione del genere inoltre muove e riattiva tutto quello che è attorno, come è accaduto in Puglia con il Robinson club Apulia del gruppo Tui. Per il Miramare, per Sant'Angelo, isola nell'isola dove l'hotel si trova a picco sul mare, per Ischia, insomma, un volano di sviluppo per incrementare quantità e qualità dei visitatori. Ma la cosa non si farà. Di certo non da qui a breve. Ci vorranno anni. Cinque o se va benissimo tre. E il motivo principale non è l'adeguamento del Miramare ai parametri della Tui, nè le possibili migliorie da apportare. No, non è questo che frena l'importante progetto. Anzi, l'albergo va benissimo secondo gli esperti della Tui. Il problema è, invece, la pessima immagine che viene percepita fuori dai nostri confini. Il senso della nota, che si dirama via e-mail e arriva dalla Germania (dove da sempre, ma negli ultimi anni ormai col contagocce, affluiscono turisti nell'isola) è in sostanza questo: "La situazione è molto complicata e noi abbiamo deciso di non procedere nel progetto dell'hotel Tui per i prossimi tre anni. Siamo interessati a lavorare insieme e possiamo mettere a disposizione le nostre idee. Ma prima Ischia e la Regione Campania devono mostrarci un progetto per cambiare l'immagine per i prossimi 5 anni.... l'attuale situazione di Ischia non è buona e la pubblicità negativa sui grandi media non aiuta a convincere gli ospiti tedeschi a venire". La nota, dunque, non mette in discussione nè l'incantevole location nè la struttura, anzi, la ritiene l'ideale (ulteriore beffa) e prosegue lasciando aperta una porticina, per la serie: se farete bene ne riparleremo. In sintesi: "Dobbiamo prima lavorare al cambio d'immagine e poi convincere gli ospiti e i turisti a venire a Ischia, "perché è una bellissima isola che sa prendersi cura della sicurezza degli ospiti e della natura". L'infrastruttura è moderna e dunque potremo partire con un modello Tui moderno e internazionale. Il rischio per entrambi, l'hotel e noi, sarà allora minore che nella situazione attuale. Spero che capiate le nostre preoccupazioni; forse troveremo una soluzione per partire con l'hotel nei prossimi 3 anni". Ma intanto, zero. Colpa del degrado dell'immagine. Una sconfitta nella sconfitta. Che chiama in campo la Regione in primo luogo. Non c'è più tempo. La crisi morde e luoghi incantevoli della Campania sono ormai fuori dai circuiti internazionali che contano. Bisogna muoversi su due piani: risolvendo o quantomeno cercando di attenuare e arginare quel mix di fenomeni negativi che offusca l'immagine delle nostre perle del turismo, ma anche, nella società dove il look è (quasi) tutto, investendo massicciamente nella promozione di questi luoghi. Con una campagna aggressiva e pervicace, almeno quanto la monnezza e i criminali che sporcano una intera regione. g.marino@repubblica.it 
MILANO -  Le Borse promuovono a pieni voti il piano di salvataggio della Grecia. Il  meccanismo approntato al vertice dell’Eurozona ha superato l’esame dei mercati,  che per la terza giornata consecutiva hanno chiuso la seduta al rialzo. E per la  terza volta è stata Milano ad aggiudicarsi il primo posto del podio nel Vecchio  Continente con un rialzo del 3,76%. Chiusura in territorio positivo per Wall Street. Il Dow Jones sale dell'1,22% a 12.725,02 punti, il Nasdaq avanza dello 0,72% a 2.834,43 punti mentre lo S&P 500 mette a segno un progresso dell'1,36% a 1.343,81 punti. Quello che è già stato definito il Piano Marshall della Grecia (con  riferimento ai finanziamenti con cui gli Usa aiutarono la ricostruzione in  Europa dopo la Seconda guerra mondiale) ha portato il sereno sui listini dopo  una partenza sull’ottovolante. In mattinata, le Borse europee avevano tentennato  non poco: dopo una buona partenza gli indici avevano mutato direzione: a pesare  in negativo i risultati delle indagini tra le imprese, che hanno segnalato un  indebolimento più netto del previsto a luglio, con l'attività che si è  praticamente arrestata. Non solo: anche le prime indiscrezioni in arrivo da Bruxelles con ipotesi di  default, sebbene selettivo, dei titoli di stato della Grecia è stata letta come  un fattore potenzialmente destabilizzante. Ma una volta che sono usciti i particolari sul piano di salvataggio non ci  sono stati più dubbi: così stando le cose, l’Europa scongiura non solo il  fallimento della Grecia ma si dota di strumenti che dovrebbero rendere  impossibile il rischio contagio nei paesi più a rischio come Portogallo, Spagna,  Irlanda e Italia.Così, è tornato ils ereno anche sul fronte dei titoli di stato.  Ha fatto segnare un balzo-record (di ben due punti pieni) il Btp italiano  decennale: il rendimento è sceso di 25 centesimi al 5,32% e il differenziale con  il bund tedesco è sotto i 250 punti base per la prima volta dallo scorso 8  luglio. Giù anche gli spread di Spagna, Grecia, Portogallo, mentre i  credit-default swap sull'Europa periferica cedono terreno allontanando - almeno  per ora - i timori di un effetto domino. Il clima di euforia ha passato l’Atlantico e ne ha beneficiato anche Wall  Street, partita a sua volta in forte rialzo. La Borsa di New York ha ignorato i  dati macro negativi, come l’aumento delle richieste di sussidi di disoccupazione  saliti oltre le attese e il fatto che l’amministrazione Obama non abbia ancora  raggiunto un accordo con il Congresso per la riduzione del deficit federale. Tutto ciò ha portato a una chiusura più che positiva di tutte le piazze  europee: Londra +0,79%, Parigi +1,66%, Francoforte +0,95%, Madrid +2,93%.  Chiusura in forte rialzo e sui massimi delle ultime due settimane anche per  l'euro che al termine degli scambi vale 1,4381 dollari contro gli 1,4201  dell'ultima rilevazione di ieri. A Piazza Affari sono state le banche a mettersi in evidenza, con in prima  fila Ubi Banca (+9,9%), Unicredit (+9,95%), Intesa Sanpaolo (+9,54%). A seguire  il Banco Popolare (+8,67%), Mps (+7.62%) e Mediobanca (+5%): i titoli finanziari  hanno beneficiato più di altri del piano salva Grecia. Ma il caso del giorno tra le blue chip è stato FonSai salito del 7,28%: la  società di assicurazioni si è mezza in evidenza per gli acquisti dopo la  decisione dei figli dell'ingegnere Salvatore Ligresti, Jonella e Paolo, di  rinunciare ai poteri esecutivi nel cda della compagnia e in quello della  controllata Immobiliare Lombarda per assicurare una maggiore autonomia al  management. Nella galassia Ligresti volano anche le Milano (+7,02%), mentre  Premafin contiene il rialzo ad un punto percentuale. Archiviano la seduta in positivo sia Cir (+2,55%) sia Mediaset (+3,73%) nel  giorno in cui Fininvest ha deliberato il pagamento entro il 26 luglio  direttamente alla Cir del risarcimento di 560 milioni di euro disposto dai  giudici di Milano con la sentenza d'appello sul Lodo Mondadori. Tra le poche vendite Parmalat (-0,79%); Enel Green Power (-0,29%). Sulla  parità, invece, Fiat a 7,24 euro, mentre le Industrial salgono del 3,35% ed Exor  dell’1,58%. 
IL PIEMONTE ha una nuova legge sul commercio. Una legge innovativa, concepita e votata insieme da maggioranza e opposizione e che introduce una grande novità: esclude infatti gli ambulanti dall'applicazione della direttiva europea Bolkenstein che tante proteste aveva provocato nei mesi scorsi. Di conseguenze le loro licenze non verranno messe a bando, come voleva la Ue, e resteranno di durata decennale automaticamente rinnovabili, a disciplina invariata come è stato fino ad oggi. Il provvedimento nel suo complesso mira a favorire il commercio di vicinato con altre due iniziative: la creazione di un fondo regionale destinato al sostegno dei piccoli esercenti e il blocco per un anno dell'autorizzazione delle nuove licenze per i centri commerciali di dimensioni superiori ai 4.500 metri quadrati. Il fondo sarà finanziato con l'aumento degli oneri di urbanizzazione a carico della grande distribuzione. Queste maggiori entrate serviranno per rivitalizzare il commercio già esistente nell'area, e in particolare i piccoli negozi, in modo da contrastare le ripercussioni negative legate ai grandi insediamenti. "Si tratta di un altro punto del programma elettorale che viene realizzato - commenta il presidente Roberto Cota - una promessa mantenuta di cui devo ringraziare maggioranza e opposizione perché la legge è stata approvata all'unanimità con grande spirito di collaborazione. È un segnale positivo". "Abbiamo votato a favore della nuova legge perché sono state approvate importanti modifiche da noi proposte - spiega il capogruppo del Pd Aldo Reschigna - In particolare quella, in linea con la conferenza Stato-Regioni, di configurare il commercio ambulante al di fuori della direttiva Bolkestein". Reschigna sottolinea anche: "Il Pd ha garantito il numero legale, giocando un ruolo determinante per dare certezze agli operatori economici piemontesi". "Oggi ho onorato l'impegno che avevo preso con gli ambulanti - commenta l'assessore al Commercio, William Casoni - che potranno ora dedicarsi con più serenità al loro lavoro. Non ci saranno minacce per i mercati piemontesi da parte dei grandi gruppi commerciali. Anche il concreto aiuto al commercio di prossimità è una promessa mantenuta contro la desertificazione dei piccoli centri". Dal commercio arriva invece un sì condizionato: "Ciò che apprezziamo - dice Maria Luisa Coppa, presidente dell'Ascom torinese- sono le norme che disincentivano nuovi grandi insediamenti commerciali ispirati da pure finalità speculative immobiliari. Non ci piace invece la mancata inclusione di norme già concordate sulla formazione e l'aggiornamento degli operatori nonché delle disposizioni a sostegno delle eccellenze commerciali piemontesi". "Siamo soddisfatti - commenta invece Valerio Munari, presidente della Fiva Confcommercio Torino- con questa legge è salvo il futuro delle oltre 16.000 aziende ambulanti piemontesi". Parla infine di "un provvedimento nel complesso apprezzabile e senza dubbio necessario per mettere alcuni punti fermi in un settore che in questi anni ha avuto una tumultuosa e non sempre regolata evoluzione", Antonio Carta, di Confesercenti. 
di RAFFAELLA MERCOLELLA ROMA - La prima delle quattro date italiane del Symphonycity Tour 2011 di Sting , sul palco con la band e l'Ensemble Symphony Orchestra diretta da Sarah Hicks: mercoledì 27 a Palermo, c/o Parco Archeologico Castello a Mare, in via Francesco Crispi (tel. 091.7071317, Comune 091.6117887), informazioni e prevendite TicketOne e MyWayTicket. (In tournée a luglio: venerdì 29 al Venezia Musica Estate 2011; sabato 30 alla rassegna Luglio Suona Bene 2011 di Roma; domenica 31 a piazza della Loggia di Brescia). UN'ESTATE DI FESTIVAL Carlos Santana in Guitar Heaven 2011 presenta i brani del recente progetto discografico Guitar Heaven: The Greatest Guitar Classics Of All Time: venerdì 22 alla rassegna TaorminaArte, c/o Teatro Antico, in via del Teatro Greco 40 (tel. 0942.21142, biglietteria 095.7225340), informazioni e prevendite BoxOl, TicketOne e CircuitoBoxOfficeSicilia. Olympia tour 2011 di Bryan Ferry sbarca in Italia per un'unica data: giovedì 28 al Bolgheri Melody Festival di Castagneto Carducci (Livorno), c/o Arena Mario Incisa della Rocchetta, in viale dei Cipressi di San Guido (tel. 347.7210472), informazioni e prevendite VivaTicket, BoxOffice e TicketOne. Un omaggio a Kind of Blue di Miles Davis in scena con il quintetto del pianista cubano Omar Sosa e il percussionista Trilok Gurtu : mercoledì 27 al Venezia Musica Estate 2011, c/o Teatro La Fenice, in Campo San Fantin 1965 (tel. 0423.452069, 348.3297915), informazioni e prevendite TicketOne, HelloVenezia e GeTicket. Il cantautore inglese James Blunt in tour con il terzo album di inediti Some Kind of Trouble : sabato 23 al Mantova Live Estate 2011, c/o Esedra di Palazzo Te, in viale Te 13 (tel. 0376.224599), informazioni e prevendite TicketOne. Slash , ex chitarrista dei Guns N'Roses in concerto: giovedì 28 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710), informazioni e prevendite VivaTicket e TicketOne. (In tournée a luglio: venerdì 29 al Rock in Roma 2011). La cantautrice inglese Marianne Faithfull live con il progetto solista Horses And High Heels : domenica 24 al Rockin'Umbria 2011 di Perugia, c/o Auditorium San Francesco (tel. 075.5056950); martedì 26 al Just Like A Woman di Genova, c/o Arena del Mare, Porto Antico, in Calata Cattaneo 15 (tel. 010.2485711, org. 019.7701952). Informazioni e prevendite TicketOne, Green Ticket e HappyTicket. Unica tappa italiana per i Primal Scream , la band capitanata da Bobbie Gillespie in tour per festeggiare venti anni dalla pubblicazione dell'album Screamadelica : venerdì 22 al Festival M. I. T. Meet in Town di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite LisTicket. Joe Cocker in Italia per due date dell' Hard Knocks Tour 2011 : martedì 26 al Teatro Antico di Taormina (Messina), in via Teatro Greco 40 (tel. 0942.21142); mercoledì 27 alla rassegna Luglio Suona Bene 2011 di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite TicketOne e GreenTicket. La cantante jazz olandese Caroline Esmeralda Van der Leeuw, in arte Caro Emerald live con l'album Deleted Scenes From The Cutting Room Floor : lunedì 25 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710); martedì 26 alla rassegna Luglio Suona Bene 2011 di Roma, c/o Auditorium Parco della Musica, in viale Pietro De Coubertin 30 (tel. 06..80241281, biglietteria 892.982). Informazioni e prevendite Viva Ticket e TicketOne. Il cantante e compositore statunitense Moby , pseudonimo di Richard Melville Hall, in tour con gli inediti di Destroyed : venerdì 22 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710); domenica 24 al Rock in Roma 2011, c/o Ippodromo delle Capannelle, in via Appia 1245 (tel. 06.54220870). Informazioni e prevendite VivaTicket, GreenTicket, Go2, LisTicket e TickeOne. I Jamiroquai , la band inglese capitanata da Jay Kay in tour con il settimo album Rock Dust Light Star : venerdì 22 al Rock in Roma 2011, c/o Ippodromo delle Capannelle, in via Appia 1245 (tel. 06.54220870); domenica 24 al Lucca Summer Festival 2011, in piazza Napoleone (tel. 0584.46477). Informazioni e prevendite VivaTicket, GreenTicket, Go2, LisTicket e TickeOne. Il chitarrista statunitense Joe Satriani sarà giovedì 28 al No Borders Music Festival di Tarvisio (Udine), in piazza Unità d'Italia (tel. 0428.2392), informazioni e prevendite TicketOne e TicketWeb. Nuovi capitoli per l' Alien World tour 2011 del pianista e compositore Giovanni Allevi : venerdì 22 a Ascoli Piceno, in piazza del Popolo (tel. 071.2900711); mercoledì 27 a Trieste, c/o Castello di San Giusto, in piazza della Cattedrale 3 (tel. 0431.510393); sabato 29 al World Music Festival di Merano (Bolzano), c/o Giardini di Castel  Trauttmansdorff, in via San Valentino (tel. 0473.270256). Informazioni e prevendite TicketOne, GreenTicket, ProntoTicket, VivaTicket, AthesiaTicket  e BookingShow. (In tournée a luglio: sabato 30 all'Anfiteatro di Porto Rotondo, Olbia Tempio; domenica 31 al Parco dei Suoni di Riola Sardo, Oristano). Il tour dell'artista newyorkese Lou Reed con la band Sweet Tooth prosegue: venerdì 22 al Nuovo Festival del Vittoriale tener-a-mente di Gardone Riviera (Brescia), c/o Teatro del Vittoriale, in via Vittoriale 12 (tel. 0365.20072, 393.5545627) (sold out); sabato 23 alla rassegna Sogliano Estate 2011 di Sogliano al Rubicone (Forlì Cesena), in piazza Matteotti (tel. Comune 0541.817328); lunedì 25 alla rassegna Luglio Suona Bene 2011 di Roma, c/o Cavea Auditorium Parco della Musica, in viale Pietro De Coubertin 30 (tel. 06.80241281, biglietteria 892982). Informazioni e prevendite TicketOne. Il Chocabeck World Tour 2011 di Zucchero farà tappa: sabato 23 allo Stadio Olimpico di Roma, in via Foro Italico (tel. 06.36851, org. 06.20382934); lunedì 25 all'Anfiteatro in Fiera di Cagliari, in viale Armando Diaz 221 (tel. 070.657428); martedì 26 a Carbonia (Carbonia Iglesias), c/o Parco Geo Minerario (tel. Comune 0781.66951); giovedì 28 allo Stadio San Vito di Cosenza, in via degli Stadi (tel. 0984.33405, org. 899.130383). Informazioni e prevendite TicketOne. Gino Paoli in Un incontro in Jazz con Flavio Boltro alla tromba, Danilo Rea al pianoforte, Rosario Bonaccorso al contrabasso e Roberto Gatto alla batteria: venerdì 22 a Rocchetta Tanaro (Asti), in piazza Piacentino (tel. Comune 0141.644123); sabato 23 al Civita Festival di Civita Castellana (Viterbo), in piazza Duomo (tel. 0761.590313), evento gratuito; domenica 24 alla rassegna Luglio Suona Bene 2011 di Roma, c/o Cavea Auditorium Parco della Musica, in viale Pietro De Coubertin 30 (tel. 06.80241281, biglietteria 892982). Informazioni e prevendite TicketOne. (In tournée a luglio: venerdì 29 alla rassegna L'Isola in Collina di Ricaldone, Alessandria; sabato 30 a piazza Armerina di Enna). Morgan in concerto con l'Ensemble Symphony Orchestra di Massa Carrara: martedì  26 al Venaria Real Festival, c/o la Reggia di Venaria, in piazza della Repubblica (tel. 011.4992333), informazioni e prevendite TicketOne, Ticket e VivaTicket. Mario Biondi in tournée con la Big Orchestra: venerdì 22 alla rassegna Aosta Classica 2011, c/o Teatro Romano, in via Porta Praetoria, ang. via Du Baillage (tel. 0165.361164, org. 0165.361164), informazioni e prevendite VivaTicket e TicketOne. (In tournée a luglio: venerdì 29 alla rassegna Luglio Suona Bene 2011 di Roma). Franco Battiato presenta Up Patriots to Arms : venerdì 22 alla rassegna Serestate di Trieste, in piazza Unità d'Italia (tel. 800.016044); domenica 24 al Villafranca Festival 2011 di Villafranca di Verona, c/o Castello Scaligero, in via Luigi Zago (tel. 045.8039156); lunedì 25 all'Arena del Mare di Genova, c/o Porto Antico, in Calata Cattaneo 15  (tel. 010.2485711 - 5221001); martedì 26 alla rassegna Ariston Teatro Estate di Sanremo (Imola), c/o Teatro Ariston, in corso Giacomo Matteotti 226 (tel. 0184.506060); giovedì 28 all'Imarts Festival 2011 di Carpi (Modena), in piazza Roma (tel.  Comune 059.649111). Informazioni e prevendite  VivaTicket, TicketOne, WebTic e BoxOl. (In tournée a luglio sabato 30 a piazza Garibaldi di Cervia, Ravenna; domenica 31 a piazza del Popolo di Ascoli Piceno). Continua il viaggio live di Cesare Cremonini : venerdì 22 al Festival Bella Canzone di Santo Stefano di Magra (La Spezia), c/o Ex Ceramica Vaccari (tel. Comune 0187.697111); domenica 24 alla rassegna Estate al Forte di Bard 2011 di Bard (Aosta), c/o Forte di Bard (tel. 0125.833811  -  809811). Informazioni e prevendite VivaTicket e TicketOne. Unica data live per i Litfiba : sabato 23 all'Arena del Mare di Sabaudia (Latina), in via Principe di Piemonte (tel. 0773.515046), informazioni e prevendite VivaTicket e TicketOne. Biagio Antonacci conclude il tour: sabato 23 alla rassegna Venezia Musica Estate 2011, in piazza San Marco (tel. Comune 041.2748111), informazione e prevendite TicketOne e HelloVenezia. L' Electric Tour 2011 di Eugenio Finardi farà tappa sabato 23 al Trasimeno Blues Festival 2011 di Castiglione del Lago (Perugia), c/o La Rocca Medievale (tel. 075.828489), informazioni e prevendite VivaTicket e HelloTicket. (In tournée a luglio: venerdì 29 alla rassegna Vediamoci in Via Milano di Brescia). L' Eden Tour 2011 dei Subsonica sarà: venerdì 22 al Drop Music Juice 2011 di Bagnoli (Napoli), c/o Arenile Reload, in via Coroglio 10 (tel. 081.0199156, 349.5809596); sabato 23 all'Arè Rock Festival di Barletta, c/o Fossato del Castello (tel. 800.587055); martedì 26 al Milano Jazzin'Festival, c/o Arena Civica Gianni Brera, in viale Byron 2 (tel. org. 02.62694710). Informazioni e prevendite TicketOne e VivaTicket. (In tournée a luglio: venerdì 29 a Ragusa, campo sportivo; sabato 30 all'Arena Villa Dante di Messina). Gianluca Grignani in tour con il progetto discografico Romantico Rock Show : giovedì 28 a Albese con Cassano (Como), in piazzale delle Feste (tel. Comune 031.426122), informazioni e prevendite TicketOne. (In tournée a luglio: sabato 30 all'Arena Fiere di Sant'Ambrogio di Valpolicella, Verona). Nuovi capitoli per il Marinai, Profeti e Balene Tour 2011 di Vinicio Capossela : domenica 24 al Lunatica Festival 2011 di Marina di Carrara (Massa Carrara), c/o Porto di Marina (tel. Comune 0585.6411); martedì 26 al Nuovo Festival del Vittoriale tener-a-mente di Gardone Riviera (Brescia), c/o Teatro del Vittoriale, in via Vittoriale 12 (tel. 0365.20072, 393 5545627) (sold out); mercoledì 27 al Verrucchio Festival di Verrucchio (Rimini), c/o Rocca Malatestiana (tel. 0541.670222). Informazioni e prevendite VivaTicket e TicketOne. (In tournée a luglio: domenica 31 alla rassegna Luglio Suona Bene 2011 di Roma). Il Controcultura tour 2011 di Fabri Fibra farà tappa: sabato 23 al Festival Bella Canzone di Santo Stefano di Magra (La Spezia), c/o Ex Ceramica Vaccari (tel. Comune 0187.697111); mercoledì 27 a Poetto (Cagliari), Arena Beach Margine Rosso, in lungomare Poetto (tel. Comune 070.86011). Informazioni e prevendite VivaTicket, TicketOne, GreenTicket e BoxOl. Il cantante reggae giamaicano Anthony B in tour con The Born Fire Band: venerdì 22 alla rassegna Roma Incontra il Mondo 2011, c/o laghetto di Villa Ada, in via di Ponte Salario (tel. 060608); sabato 23 al Reggae Saturday Green Festival di Gallipoli (Lecce), c/o Parco Gondar, lungomare G. Galilei (tel. 327.8215783); domenica 24 alla FestAmbiente Sud di Monte S. Angelo (Foggia), in largo Dauno (tel.0884.565180), evento gratuito. Informazioni e prevendite TicketOne, Ticket, Biglietto, VivaTicket e GreenTicket. Le Cocorosie in tour con il quarto album Grey Oceans : venerdì 22 alla rassegna Bands Apart 2011 di Ferrara, in piazza Castello (tel. 0532.241419, biglietteria 051.6831052, 899.666805) (sul palco John Grant con gli inediti dell'album Queen Of Denmark); sabato 23 al Festival M. I. T. Meet in Town di Roma, c/o Auditorium Parco della Musica, in viale Pietro De Coubertin 30 (tel. 06.80241281, biglietteria 892.982). Informazioni e prevendite TicketOne, Boxol e VivaTicket. L'artista californiana Joanna Newsom in Italia per presentare il repertorio del triplo album Have One On Me : mercoledì 27 alla rassegna Bands Apart 2011 di Ferrara, in piazza Castello (tel. 0532.241419, biglietteria 051.6831052, 899.666805) (sul palco: Josh T. Pearson con l'album The Last  Of The Country Gentlemen). Informazioni e prevendite VivaTicket e TicketOne. To The Sea Tour 2011 di Jack Johnson sbarca: sabato 23 al Rock in Roma 2011, c/o Ippodromo delle Capannelle, in via Appia 1245 (tel. 06.54220870) (sul palco: Kaki King); domenica 24 alla rassegna 10 Giorni Suonati di Vigevano (Pavia), c/o Castello Sforzesco, in piazza Ducale (tel. 0381.690370). Informazioni e prevendite TicketOne, LisTicket, GreenTicket, Go2 e VivaTicket. Gli Hooverphonic live con il nuovo album The Night Before , anticipato dal singolo Anger Never Dies : domenica 24 al Festival di Mezza Estate 2011 di Cremona, c/o Arena Giardino, in viale Po (tel. 0372.404560, 366.6582975); lunedì 25 al Circolo Magnolia di Segrate (Milano), in via Circonvallazione Idroscalo 41 (tel. 366.5005306). Informazioni e prevendite VivaTicket, GreenTicket e TicketOne. Il Quindi? Tour 2011 di Max Gazzè farà tappa: sabato 23 alla rassegna Diario di Bordo 2011 di Marina di Varazze (Savona), c/o banchina centrale (tel. Comune 019.93901), evento gratuito; martedì 26 a  Pontina (Latina), in piazza Indipendenza (tel. Comune 0773.8411); giovedì 28 all'Anfiteatro Delle Cascine di Firenze, c/o Prato delle Cornacchie (tel. 055.2001875, 345.2846881). Informazioni e prevendite BoxOl. (In tournée a luglio: sabato 30 al Baccani Wave di Apani, Brindisi). Due date per il tour estivo di Daniele Silvestri live con le tracce dell'album S. C. O. T. C. H .: venerdì 22 alla rassegna Ariston Teatro Estate di Sanremo (Imola), c/o Teatro Ariston, in corso Giacomo Matteotti 226 (tel. 0184.506060); sabato 23 a La Versiliana Festival 2011 di Marina di Pietrasanta (Lucca), c/o Teatro La Versiliana, in viale Morin 16 (tel. 0584.265733). Informazioni e prevendite TicketOne e WebTic. (In tournée a luglio: venerdì 29 al Cala Gonone Jazz Festival di Dorgali, Nuoro; sabato 30 all'Anfiteatro Ivan Graziani di Alghero, Sassari; domenica 31 all'Arena Beach Margine Rosso di Quartu Sant'Elena, Cagliari). Joan As Police Woman dal vivo con gli inediti dell'album The Deep Field : venerdì 22 al Rockin'Umbria 2011 di Umbertide (Perugia), in piazza San Francesco (tel. 075.5056950); sabato 23 ai Mercati Generali di Catania, strada statale 417 km. 69 (tel. 095.571458) (sul palco: Scott Matthew); domenica 24 al Locus Festival 2011 di Locorotondo (Bari), in largo Mitrano (tel. 080.5533307); mercoledì 27 all'Imarts Festival di Carpi (Modena), in piazzale Re Astolfo (tel. Comune 059.649111). Informazioni e prevendite TickeOne, BookingShow e VivaTicket. Al via la terza edizione di Villa Tempesta, il festival di nuova musica popolare in programma il 23 luglio a Passariano di Codroipo (Udine). Sul palco di Villa Manin si alterneranno tra gli altri Le Luci della Centrale Elettrica , Massimo Volume , Tre Allegri Ragazzi Morti con Giorgio Canali , The Zen Circus e One Dimensional Man . L'appuntamento con il Villa Tempesta Festival è sabato 23 a Codroipo (Udine), c/o Villa Manin, in piazza Manin 10 (tel.0422.429999, org. 0434.29001, 0431.510393), inizio concerti ore 18. Informazioni e prevendite Azalea e TicketOne. Elio e Le Storie Tese suonano: sabato 23 alla rassegna Aosta Classica 2011, c/o Teatro Romano, in via Porta Praetoria, ang. via Du Baillage (tel. 0165.361164), informazioni e prevendite VivaTicket e TicketOne. Nuovi capitoli per il Viva I Romantici Tour 2011 dei Modà : sabato 23 a Perugia, c/o Arena Santa Giuliana (tel. Comune 075.075075); domenica 24 allo Stadio Adriatico di Pescara, in viale Vittorio Pepe (tel. 085.67062 - 4283550); martedì 26 al Rock in Roma 2011, c/o Ippodromo delle Capannelle, in via Appia 1245 (tel. 06.54220870); mercoledì 27 all'Acciaieria Sonora di Bagnoli (Napoli), in via Coroglio (tel. org. 02.53006501). Informazioni e prevendite TicketOne, GreenTicket, BookingShow, ListTicket, Go2 e VivaTicket. (In tournée a luglio: venerdì 29 allo Stadio Via del Mare di Lecce; sabato 30 al Foro Boario di Ostuni, Brindisi). La band reggae The Original Wailers suona: lunedì 25 al GruVillage Festival 2011 di Grugliasco (Torino), c/o are esterna Le Gru, in via Crea 10 (tel. 011.7709657), informazioni e prevendite VivaTicket e TicketOne. Il cantautore romano Alessandro Mannarino in concerto con il cd Supersantos : sabato 23 al Carroponte di Sesto San Giovanni (Milano), in via Granelli 1 (tel. 392.3244674), informazioni e prevendite VivaTicket e TicketOne. Le Luci della Centrale Elettrica in concerto con il secondo album Per Ora La Chiameremo Felicità : venerdì 22 al Carroponte di Sesto San Giovanni (Milano), in via Granelli 1 (tel. 392.3244674); sabato 23 al Villa Tempesta Festival di Codroipo (Udine), c/o Villa Manin, in piazza Manin 10 (tel.0422.429999, org. 0434.29001, 0431.510393). Informazioni e prevendite Azalea, TicketOne e VivaTicket. 
MILANO -  Le Borse promuovono a pieni voti il piano di salvataggio della Grecia. Il  meccanismo approntato al vertice dell’Eurozona ha superato l’esame dei mercati,  che per la terza giornata consecutiva hanno chiuso la seduta al rialzo. E per la  terza volta è stata Milano ad aggiudicarsi il primo posto del podio nel Vecchio  Continente con un rialzo del 3,76%. Chiusura in territorio positivo per Wall Street. Il Dow Jones sale dell'1,22% a 12.725,02 punti, il Nasdaq avanza dello 0,72% a 2.834,43 punti mentre lo S&P 500 mette a segno un progresso dell'1,36% a 1.343,81 punti. Quello che è già stato definito il Piano Marshall della Grecia (con  riferimento ai finanziamenti con cui gli Usa aiutarono la ricostruzione in  Europa dopo la Seconda guerra mondiale) ha portato il sereno sui listini dopo  una partenza sull’ottovolante. In mattinata, le Borse europee avevano tentennato  non poco: dopo una buona partenza gli indici avevano mutato direzione: a pesare  in negativo i risultati delle indagini tra le imprese, che hanno segnalato un  indebolimento più netto del previsto a luglio, con l'attività che si è  praticamente arrestata. Non solo: anche le prime indiscrezioni in arrivo da Bruxelles con ipotesi di  default, sebbene selettivo, dei titoli di stato della Grecia è stata letta come  un fattore potenzialmente destabilizzante. Ma una volta che sono usciti i particolari sul piano di salvataggio non ci  sono stati più dubbi: così stando le cose, l’Europa scongiura non solo il  fallimento della Grecia ma si dota di strumenti che dovrebbero rendere  impossibile il rischio contagio nei paesi più a rischio come Portogallo, Spagna,  Irlanda e Italia.Così, è tornato ils ereno anche sul fronte dei titoli di stato.  Ha fatto segnare un balzo-record (di ben due punti pieni) il Btp italiano  decennale: il rendimento è sceso di 25 centesimi al 5,32% e il differenziale con  il bund tedesco è sotto i 250 punti base per la prima volta dallo scorso 8  luglio. Giù anche gli spread di Spagna, Grecia, Portogallo, mentre i  credit-default swap sull'Europa periferica cedono terreno allontanando - almeno  per ora - i timori di un effetto domino. Il clima di euforia ha passato l’Atlantico e ne ha beneficiato anche Wall  Street, partita a sua volta in forte rialzo. La Borsa di New York ha ignorato i  dati macro negativi, come l’aumento delle richieste di sussidi di disoccupazione  saliti oltre le attese e il fatto che l’amministrazione Obama non abbia ancora  raggiunto un accordo con il Congresso per la riduzione del deficit federale. Tutto ciò ha portato a una chiusura più che positiva di tutte le piazze  europee: Londra +0,79%, Parigi +1,66%, Francoforte +0,95%, Madrid +2,93%.  Chiusura in forte rialzo e sui massimi delle ultime due settimane anche per  l'euro che al termine degli scambi vale 1,4381 dollari contro gli 1,4201  dell'ultima rilevazione di ieri. A Piazza Affari sono state le banche a mettersi in evidenza, con in prima  fila Ubi Banca (+9,9%), Unicredit (+9,95%), Intesa Sanpaolo (+9,54%). A seguire  il Banco Popolare (+8,67%), Mps (+7.62%) e Mediobanca (+5%): i titoli finanziari  hanno beneficiato più di altri del piano salva Grecia. Ma il caso del giorno tra le blue chip è stato FonSai salito del 7,28%: la  società di assicurazioni si è mezza in evidenza per gli acquisti dopo la  decisione dei figli dell'ingegnere Salvatore Ligresti, Jonella e Paolo, di  rinunciare ai poteri esecutivi nel cda della compagnia e in quello della  controllata Immobiliare Lombarda per assicurare una maggiore autonomia al  management. Nella galassia Ligresti volano anche le Milano (+7,02%), mentre  Premafin contiene il rialzo ad un punto percentuale. Archiviano la seduta in positivo sia Cir (+2,55%) sia Mediaset (+3,73%) nel  giorno in cui Fininvest ha deliberato il pagamento entro il 26 luglio  direttamente alla Cir del risarcimento di 560 milioni di euro disposto dai  giudici di Milano con la sentenza d'appello sul Lodo Mondadori. Tra le poche vendite Parmalat (-0,79%); Enel Green Power (-0,29%). Sulla  parità, invece, Fiat a 7,24 euro, mentre le Industrial salgono del 3,35% ed Exor  dell’1,58%. 
ROMA - Cinque morti in un giorno. E' il bilancio tragico degli incidenti sul lavoro registrato nella sola giornata di oggi in Italia. Due vittime in Piemonte, una a Scandicci (Firenze). E ancora, a Bolzano ha perso la vita un operaio di 21 e nel potentino un agricoltore di 45 anni. Secondo l'Osservatorio Indipendente di Bologna sulle morti sul lavoro, dall'inizio dell'anno ci sono stati 345 morti per infortuni professionali. Ma il numero supera i  650 se si aggiungono i lavoratori deceduti sulle strade e in itinere. Rispetto allo scorso anno,l'aumento è del 14,8%. Erano 292 i morti sul di lavoro al 21 luglio del 2010. Piemonte. Le vittime sono due operai , a  Chivasso e Asti. L'operaio di Chivasso era un edile ed è stato travolto da una betoniera messa in moto da un  collega, stamattina, mentre stava lavorando in cantiere. I soccorsi sono partiti immediamente, un elicottero del 118  lo ha trasportato in ospedale. Le condizioni dell'uomo erano disperate, e l'operaio è  deceduto poco dopo l'arrivo al Cto. Paolino Pedrolo, 54 anni di Villafranca d'Asti è invece è stato trovato a terra  con gravi ferite. La dinamica dell'incidente resta ancora da chiarire. In un primo tempo si è parlato di una  possibile caduta da un'impalcatura, i  carabinieri hanno escluso questa possibilità dopo gli accertamenti del caso. Nonostante il soccorso da parte di uno dei  titolari dell'azienda, Pedrolo è deceduto in  serata al Cto di Torino. Firenze. Claudio Pierini, 52 anni, era dipendente della Coop di  viale Europa di Scandicci. L'incidente è accaduto questa  mattina , nel magazzino di cosmetici della Unicoop. Secondo le ricostruzioni, Pierini era alla guida di un muletto quando, per cause ancora da  accertare, ha perso il controllo del mezzo e ha impattato violentemente  contro una scaffalatura. L'operaio sarebbe morto sul colpo, per le lesioni subite a seguito dell'urto contro  il volante del mezzo. I colleghi e lo hanno soccorso e hanno cercato di  rianimarlo, ma i tentavivi sono stati vani, così come quelli dei medici  del 118 subito giunti sul posto con i carabinieri ed i vigili del fuoco. Nel pomeriggio il  magazzino ha sospeso la sua attività. Rossano Rossi, segretario Cgil Firenze con delega alla sicurezza, ha dcihiarato: "Ancora una volta un lavoratore non farà ritorno a casa, una vita spezzata una famiglia distrutta, continua così questa catena di morti, che sembra impossibile spezzare e troppo simile ad un bollettino di guerra, anzi peggio". Alto Adige. Un'altra vittima nei pressi di Bolzano, all'interno di una cava di ghiaia nella zona di Laives. Un uomo di 21 anni è morto dopo aver perso il controllo del camion che stava guidando, precipitando per un centinaio di metri. L'uomo è morto all'istante. Indagini sono in corso da parte dei carabinieri sull'esatta dinamica della disgrazia. Basilicata. A Ruvo del Monte, in provincia di Potenza, un uomo di 45 anni è morto schiacciato dal trattore su cui stava lavorando, presso un'azienda agricola. Anche in questo caso, il decesso è stato istantaneo. Sul posto sono intervenuti anche i sanitari del 118, ma a nulla sono  valsi i tentativi di rianimazione. Sull'episodio indagano i Carabinieri della Compagnia di Melfi che hanno interrogato le persone che erano presenti al momento dell'incidente. Sul cadavere, il medico legale ha effettuato un'ispezione esterna e poi la salma è stata restituita alla famiglia. 
MURCIA (Spagna) - Due fratellini forse italiani sono annegati oggi a Mazarron, località turistica nella regione sud-orientale spagnola di Murcia. I due, una bambina di sei anni e il fratello di tre, soggiornavano con il padre e la madre in un campeggio nei pressi di Playa Grande, a sud di Cartagena. "Presto per confermare nazionalità". La Farnesina, interpellata sulla vicenda, ha detto di non poter  confermare per il momento che siano di nazionalità italiana. Su  istruzioni del ministero degli Esteri, il vice console a Murcia Mario  Ivo Malvezzi, si sta mantenendo in stretto contatto con le competenti  autorità spagnole, che hanno avviato le procedure di rito e  investigative del caso, anche per poter prestare assistenza alla  famiglia. L'incidente. Secondo la ricostruzione fornita dai servizi di emergenza locali, si sono spinti in mare per recuperare la palla con cui stavano giocando e sono finiti in un punto fangoso, profondo in alcuni punti quasi due metri, non sorvegliato perché in quel tratto la balneazione è vietata. Il terzo bambino che giocava con loro, forse un altro fratello, ha dato l'allarme. La bambina è stata soccorsa in tempi rapidi, ma è spirata nonostante i tentativi dei medici di rianimarla. Il corpo del fratellino è stato ritrovato più tardi da alcuni surfisti. I genitori, in stato di forte shock, sono stati affidati a un'equipe di psicologi. 
ROMA - I leader della zona dell'euro hanno raggiunto un'intesa su un mix di misure per salvare la Grecia ed evitare il rischio contagio ad altri Paesi della crisi del debito sovrano. Ecco i punti principali dell'accordo. PIANO BIS DI AIUTI : oltre al prestito di 110 miliardi di euro, concesso lo scorso anno da Ue e Fmi, i leader hanno concordato un nuovo piano di aiuti per 109 miliardi di euro. TRE OPZIONI PER I PRIVATI : anche il settore bancario (banche, fondi assicurativi e fondi di pensione) parteciperà agli sforzi di salvataggio su base volontaria, attraverso operazioni di debt-swapt, rollover e buy-back. L'importo totale stimato è di 37 miliardi di euro entro il 2014 con le prime due opzioni, più 12 miliardi di euro di buy-back. Entro il 2020, il totale stimato è di 135 miliardi. IL GLOSSARIO L'economia dalla A alla Z Questa è la parte del piano che può fare scattare il giudizio di "default selettivo e parziale" da parte delle agenzie di rating, in quanto viene modificato il contratto stipulato provocando una perdita del dovuto. Se e quando scatterà il giudizio di 'default selettivo', la Bce non potrà più usare obbligazioni greche a garanzia dei prestiti alle banche greche. Per ovviare a questo, l'accordo prevede che siano gli Stati membri a dare alla Bce le garanzie necessarie, attraverso il fondo salva stati (Efsf) creato nel 2010 per prestare soldi a Irlanda e Portogallo. Per alcuni giorni di default selettivo si stimano necessarie garanzie tra i 20 e i 30 miliardi di euro. PRIMO PASSO VERSO EUROBOND : aumenta la flessibilità del fondo salva-Stati, che potrà intervenire per finanziare la ricapitalizzazione delle istituzioni finanziarie con prestiti ai governi, anche non coperti da programma di aiuti, e acquistare il debito dei Paesi in difficoltà sul mercato secondario (finora poteva intervenire solo sul mercato primario, ovvero al momento dell'emissione, e non raccogliere i titoli già in circolazione). Ciò potrà essere fatto solo se la Bce considererà l'esistenza di circostanze eccezionali e con l'unanimità dei governi. L'intervento dell'Efsf sul mercato secondario (per il quale sarà necessaria una modifica dello statuto del fondo) consentirà di dare sollievo alle banche che hanno in portafoglio titoli deprezzati dei Paesi in crisi. Secondo gli osservatori, si tratta di un primo passo verso la creazione di eurobond. AUMENTO DURATA E TASSI RIDOTTI PER PRESTITI : la durata dei prestiti ai Paesi in difficoltà, come la Grecia, il Portogallo e l'Irlanda, è portata da sette anni e mezzo a un minimo di 15, massimo 30. Contemporaneamente, il tasso di interesse richiesto è ridotto dal 4,5%-5,8% attuale a circa il 3,5%. PIANO MARSHALL : l'obiettivo è di favorire l'occupazione e la crescita della Grecia attraverso un uso rivisto dei fondi strutturali europei per un miliardo di euro. NUOVA GOVERNANCE ECONOMICA : i leader si impegnano ad approvare rapidamente il pacchetto sulla nuova governance economica che rafforza il Patto di stabilità e introduce nuovi strumenti di sorveglianza di bilancio. MENO PESO AGENZIE RATING : l'intesa sollecita la Commissione Ue a presentare una proposta per ridurre il peso delle agenzie internazionali di rating. 
La montagna di rifiuti che ciclicamente ritorna a Napoli e in provincia. Le varie Gomorra che si combattono a colpi di kalashnikov. L'assalto cronico dei predatori di strada, sempre a caccia del turista "colpevole" di indossare un Rolex o di usare un sofisticato telefono cellulare. Generalista per quanto possa apparire, continua a essere questo lo spot dell'intera Campania, nessun posto escluso. E neppure qualche volenteroso distinguo tra luoghi, nessuna spiegazione o circoscrizione dei fenomeni può attenuare l'immagine negativa che si propaga soprattutto fuori dai confini italiani. L'ultima conferma arriva da una comunicazione fra il più grande gruppo turistico del mondo e un prestigioso e affascinante complesso turistico dell'isola di Ischia. La Tui e il Park hotel Miramare Aphrodite Apollon Sea resort and spa. Una vicenda solo all'apparenza circoscritta, in realtà un plastico esempio della Waterloo del turismo in Campania. Dunque, la comunicazione riguarda la possibilità di inserire il Miramare in un esclusivo circuito di hotel sotto l'egida della Tui. Un passo importante perché questo tipo di strutture vive di una fondamentale garanzia: l'ottanta per cento delle presenze, comunque vada, è garantito proprio dal più grande gruppo turistico del mondo. Un'operazione del genere inoltre muove e riattiva tutto quello che è attorno, come è accaduto in Puglia con il Robinson club Apulia del gruppo Tui. Per il Miramare, per Sant'Angelo, isola nell'isola dove l'hotel si trova a picco sul mare, per Ischia, insomma, un volano di sviluppo per incrementare quantità e qualità dei visitatori. Ma la cosa non si farà. Di certo non da qui a breve. Ci vorranno anni. Cinque o se va benissimo tre. E il motivo principale non è l'adeguamento del Miramare ai parametri della Tui, nè le possibili migliorie da apportare. No, non è questo che frena l'importante progetto. Anzi, l'albergo va benissimo secondo gli esperti della Tui. Il problema è, invece, la pessima immagine che viene percepita fuori dai nostri confini. Il senso della nota, che si dirama via e-mail e arriva dalla Germania (dove da sempre, ma negli ultimi anni ormai col contagocce, affluiscono turisti nell'isola) è in sostanza questo: "La situazione è molto complicata e noi abbiamo deciso di non procedere nel progetto dell'hotel Tui per i prossimi tre anni. Siamo interessati a lavorare insieme e possiamo mettere a disposizione le nostre idee. Ma prima Ischia e la Regione Campania devono mostrarci un progetto per cambiare l'immagine per i prossimi 5 anni.... l'attuale situazione di Ischia non è buona e la pubblicità negativa sui grandi media non aiuta a convincere gli ospiti tedeschi a venire". La nota, dunque, non mette in discussione nè l'incantevole location nè la struttura, anzi, la ritiene l'ideale (ulteriore beffa) e prosegue lasciando aperta una porticina, per la serie: se farete bene ne riparleremo. In sintesi: "Dobbiamo prima lavorare al cambio d'immagine e poi convincere gli ospiti e i turisti a venire a Ischia, "perché è una bellissima isola che sa prendersi cura della sicurezza degli ospiti e della natura". L'infrastruttura è moderna e dunque potremo partire con un modello Tui moderno e internazionale. Il rischio per entrambi, l'hotel e noi, sarà allora minore che nella situazione attuale. Spero che capiate le nostre preoccupazioni; forse troveremo una soluzione per partire con l'hotel nei prossimi 3 anni". Ma intanto, zero. Colpa del degrado dell'immagine. Una sconfitta nella sconfitta. Che chiama in campo la Regione in primo luogo. Non c'è più tempo. La crisi morde e luoghi incantevoli della Campania sono ormai fuori dai circuiti internazionali che contano. Bisogna muoversi su due piani: risolvendo o quantomeno cercando di attenuare e arginare quel mix di fenomeni negativi che offusca l'immagine delle nostre perle del turismo, ma anche, nella società dove il look è (quasi) tutto, investendo massicciamente nella promozione di questi luoghi. Con una campagna aggressiva e pervicace, almeno quanto la monnezza e i criminali che sporcano una intera regione. g.marino@repubblica.it 
Il centro congressi di Folgarida si trasforma per qualche ora in uno spicchio dello stadio San Paolo. Circa trecento tifosi appassionati che arrivano da ogni parte d'Italia. Walter Mazzarri è accolto come un idolo assoluto. Il tecnico azzurro incontra i tifosi assieme ai tre nuovi gioielli del centrocampo, Gokhan Inler (altro boato), Blerim Dzemaili e Marco Donadel.  La star, ovviamente, è il tecnico di San Vincenzo che dà il titolo alla serata: "Ho parlato ieri sera con Hamsik. Ha gli stimoli giusti, resta con noi". Il discorso non cambia per Lavezzi. "La società non cederà i suoi gioielli". Il reparto offensivo è al completo: "Non arriverà un altro attaccante. Quando non ha giocato Cavani, ho scelto Lavezzi come prima punta, Santana e Mascara sono alternative importanti. Poi c'è Lucarelli. E' un attaccante forte fisicamente e se sta bene fisicamente, ha pochi rivali. L'ha dimostrato nell'ultima gara del campionato scorso contro la Juventus. Io e il presidente decideremo poi a gennaio cosa fare. Abbiamo qualche mese di tempo. Gilardino? L'ingaggio è un requisito essenziale per venire a Napoli. Lo ha detto il presidente e io sono d'accordo". Hamsik, dunque, non si sposta in mediana. Mazzarri se la cava con la battuta: "E allora Inler, Dzemaili e Donadel che sono venuti a fare? Scherzi a parte, Marek ha qualità offensive uniche cui non voglio rinunciare".  La chiusura è una provocazione: "Lo spogliarello in caso di scudetto? Non sono una velina. Facciamo così. Mi taglio i capelli a zero. I miei voti personali non li rivelo". Sugli obiettivi, non si sbilancia: "Sono due stagioni che stiamo conquistando risultati straordinari. Vogliamo continuare così. La Coppa Italia? Potrebbe essere una cosa importante, ma parliamo con i fatti. Vogliamo consolidarci a questi livelli, ma non faccio proclami". Nel finale arriva anche il presidente De Laurentiis che fa una provocazione sullo stadio: "Il San Paolo? Questa domanda andrebbe girata al proprietario dell'impianto che è il Comune. E' un impianto che è un pianto. Il 13 settembre, qualora dovessimo giocare in casa, saremo pronti. Oggi pomeriggio ho parlato con Petrucci, il presidente del Coni. Gli ho proposto di portare tutti i napoletani all'Olimpico. Il Comune deve schierarsi dalla parte nostra, non mi faccio mettere in piedi in testa da nessuno". Su Lavezzi, parole di elogio: "E' un ragazzo straordinario, aiuta i bimbi del suo paese. Molti giocatori sono nelle mani dei procuratori. Mi auguro che il suo lo consigli per il meglio. Abbiamo lavorato tanti anni con Ezequiel, siamo fieri di lui. Ma c'è una clausola rescissoria: se andrà via mi dispiacerà. Il Napoli però non si fermerà. Chi arriva? Magari Jovetic..." 
IL PIEMONTE ha una nuova legge sul commercio. Una legge innovativa, concepita e votata insieme da maggioranza e opposizione e che introduce una grande novità: esclude infatti gli ambulanti dall'applicazione della direttiva europea Bolkenstein che tante proteste aveva provocato nei mesi scorsi. Di conseguenze le loro licenze non verranno messe a bando, come voleva la Ue, e resteranno di durata decennale automaticamente rinnovabili, a disciplina invariata come è stato fino ad oggi. Il provvedimento nel suo complesso mira a favorire il commercio di vicinato con altre due iniziative: la creazione di un fondo regionale destinato al sostegno dei piccoli esercenti e il blocco per un anno dell'autorizzazione delle nuove licenze per i centri commerciali di dimensioni superiori ai 4.500 metri quadrati. Il fondo sarà finanziato con l'aumento degli oneri di urbanizzazione a carico della grande distribuzione. Queste maggiori entrate serviranno per rivitalizzare il commercio già esistente nell'area, e in particolare i piccoli negozi, in modo da contrastare le ripercussioni negative legate ai grandi insediamenti. "Si tratta di un altro punto del programma elettorale che viene realizzato - commenta il presidente Roberto Cota - una promessa mantenuta di cui devo ringraziare maggioranza e opposizione perché la legge è stata approvata all'unanimità con grande spirito di collaborazione. È un segnale positivo". "Abbiamo votato a favore della nuova legge perché sono state approvate importanti modifiche da noi proposte - spiega il capogruppo del Pd Aldo Reschigna - In particolare quella, in linea con la conferenza Stato-Regioni, di configurare il commercio ambulante al di fuori della direttiva Bolkestein". Reschigna sottolinea anche: "Il Pd ha garantito il numero legale, giocando un ruolo determinante per dare certezze agli operatori economici piemontesi". "Oggi ho onorato l'impegno che avevo preso con gli ambulanti - commenta l'assessore al Commercio, William Casoni - che potranno ora dedicarsi con più serenità al loro lavoro. Non ci saranno minacce per i mercati piemontesi da parte dei grandi gruppi commerciali. Anche il concreto aiuto al commercio di prossimità è una promessa mantenuta contro la desertificazione dei piccoli centri". Dal commercio arriva invece un sì condizionato: "Ciò che apprezziamo - dice Maria Luisa Coppa, presidente dell'Ascom torinese- sono le norme che disincentivano nuovi grandi insediamenti commerciali ispirati da pure finalità speculative immobiliari. Non ci piace invece la mancata inclusione di norme già concordate sulla formazione e l'aggiornamento degli operatori nonché delle disposizioni a sostegno delle eccellenze commerciali piemontesi". "Siamo soddisfatti - commenta invece Valerio Munari, presidente della Fiva Confcommercio Torino- con questa legge è salvo il futuro delle oltre 16.000 aziende ambulanti piemontesi". Parla infine di "un provvedimento nel complesso apprezzabile e senza dubbio necessario per mettere alcuni punti fermi in un settore che in questi anni ha avuto una tumultuosa e non sempre regolata evoluzione", Antonio Carta, di Confesercenti. 
