Un boom di presenze e di consensi per il saggio finale a conclusione del progetto "Il maestro (di tennis) a scuola" per le scuole primarie. Le lezioni gratuite di minitennis per 450 allievi di 3 scuole durante le ore curriculari hanno portato in Villa un fiume in piena di entusiasmo per questo sport e sancito l'iniziativa voluta da Riccardo Fortunati, creatore e promotore del progetto, insegnante di educazione fisica e tecnico nazionale della Federazione Italiana Tennis. Con lui, il preparatore fisico Carlo Elia e gli istruttori federali Espedito Castaldi, Carolina De Siena e Alfonso Intermoia. GUARDA LE FOTO L'iniziativa, appoggiata dal consiglio direttivo del Tennis Club Napoli e dagli insegnanti di tennis coinvolti ha avuto sicuramente il merito di offrire a scuola l'insegnamento gratuito delle basi del tennis e di esaltare il valore sociale, educativo e formativo dell'attività fisica. Il corso e i test finali con un trofeo in palio per le scuole aderenti si sono svolti i martedì, giovedì e venerdì del mese di maggio al Maria Cristina di Savoia, alla Zanfagna e alla De Amicis e sabato 28 maggio alle 11al Tennis Club Napoli in Villa Comunale con l'aiuto dello staff tecnico del Circolo, i maestri Angelo Chiaiese, Piero Monte e Antonio Izzo. Oltre 300 bambini hanno giocato alla presenza di dirigenti scolastici, insegnanti e genitori delle scuole interessate per una giornata di sano sport e divertimento conclusasi con la premiazione dei direttori e delle maestre presenti da parte del presidente del Tc Napoli Luca Serra. Una iniziativa davvero encomiabile che, ci auguriamo, verrà ripetuta. 
VIRGINIA WATER (Inghilterra) - Matteo Manassero è sempre leader con 208 colpi (66 70 72), cinque sotto par, insieme con l'inglese Luke Donald (64 72 72), numero due mondiale, nel BMW PGA Championship, il prestigioso e ricco torneo dell'European Tour che si sta disputando sul percorso del Wentworth Club (par 72), a Virginia Water in Inghilterra. La coppia di testa ha un vantaggio di due colpi sul paraguaiano Fabrizio Zanotti e sull'inglese Lee Westwood, leader del world ranking. Al quinto posto con 211 il francese Raphael Jacquelin, il gallese Bradley Dredge e l'inglese Simon Dyson, all'ottavo con 212 gli svedesi Peter Hanson e Johan Edfors, l'inglese David Horsey e gli spagnoli Josè Manuel Lara e Alvaro Quiros, che affiancava i leader dopo due turni e penalizzato da un 76. RISALGONO I MOLINARI - Con un parziale di 69 colpi e lo score di 215 (74 72 69) Edoardo Molinari si è portato dal 54° al 23° posto guadagnando 31 posizioni, mentre Francesco Molinari con un 73 e il totale di 219 (75 71 73) ne ha recuperate tre (da 54° a 51°). Senza particolari guizzi il cammino dell'inglese Ian Poulter e del sudafricano Ernie Els, 23.i come Edoardo Molinari, del tedesco Martin Kaymer, 41° con 217, e del thailandese Thongchai Jaidee, 46° con 218. Leggi i commenti I commenti dei lettori 
ROMA - Tutto è pronto per l'ultimo atto di una stagione lunga e piena di alti e bassi sia per l'Inter che per il Palermo che allo stadio Olimpico si contenderanno la Coppa Italia. Per i nerazzurri si tratta di una sorta di ripiego, l'ultimo trofeo stagionale ancora utile dopo che Champions e scudetto sono sfumati nei primi giorni d'aprile. Leonardo, però, non vuol sentir parlare di trofeo-consolazione e per l'occasione ha convocato l'intera rosa. "Questo è stato un anno difficile per noi e, anche se secondo me è stato positivo, chiudere la stagione con un trofeo che per noi sarebbe il terzo è qualcosa a cui teniamo molto. Non è un riscatto personale. Significherebbe dare un valore troppo piccolo a quello che in realtà significa veramente vincere la Coppa Italia". ALZARE LA COPPA - Guai, però, a parlargli di un Palermo con motivazioni maggiori della sua Inter. "La finale è finale per tutti - sottolinea Leonardo - vale per il Palermo, ma anche per noi. E' importantissimo alzare la Coppa di domani, anzi le due Coppe, visto che c'è anche quella per i 150 anni dell'Unità d'Italia. Ho cominciato la mia esperienza il 29 dicembre scorso, e domani, 29 maggio, spero di chiudere questa mia prima stagione nell'Inter con un successo, che porterebbe all'Inter il terzo titolo stagionale. Il Palermo gioca in un certo modo da tanti anni, ha cambiato giocatori ma non il modo di stare in campo. Non avrà Bacinovic e Bovo ma ha tante alternative, ha sempre mantenuto modo di giocare, molto offensiva, una grande squadra e la conosciamo bene. In attacco tra Miccoli, Hernanrdez, Pastore, Pinilla ha tante alternative, Migliaccio sembra a disposizione". ZANETTI CON LEO - Se per Leo si tratta della prima finale da allenatore, capitan Zanetti negli ultimi anni si è abituato a questo tipo di tensioni. "Ci teniamo tantissimo a vincere e vogliamo fare una grande partita - dice l'argentino - Conosciamo il valore umano di Leo, e quanto ci tiene ad alzare questo trofeo. Speriamo di vincere il primo titolo con lui come allenatore, e di aprire così un altro ciclo di successi. Ci sono tutti i presupposti per vincerla". A tenere in pensiero i tifosi dell'Inter è soprattutto il polpaccio di Sneijder che dovrebbe cominciare dalla panchina, lasciando spazio a Kharja dietro le due punte Etòo e Pazzini. Senza Maicon, squalificato, sarà Nagatomo ad occupare la fascia destra con Chivu a sinistra, mentre i due centrali saranno Lucio, e molto probabilmente Ranocchia. Nel centrocampo schierato a tre, sarà Stankovic a prendere le chiavi del gioco nerazzurro, con Zanetti alla sua destra e Thiago Motta a sinistra. Leggi i commenti I commenti dei lettori 
ROVIGO - Petrarca Padova Campione d'Italia, ma il dopo gara al "Battaglini" assomiglia più ad un incontro di calcio, con feroci polemiche sull'arbitraggio ed insulti tra le due tifoserie. Nella finale secca per l'ottantunesimo scudetto ovale - il primo dell'èra celtica, che ha portato in Europa due franchigie (Treviso, Aironi) e tutti gli azzurri - hanno prevalso i "siori" sui favoritissimi "poareti" (18-14), che avevano chiuso la stagione regolare largamente primi e oggi avevano anche il vantaggio di giocare in casa. E' stato un match intensissimo e a tratti spettacolare, davanti ad uno stadio gremito e fin troppo surriscaldato, che i rossoblù rodigini non hanno saputo chiudere dopo una partenza folgorante che li aveva portati sul 14 a 3 (mete del capitano Mahoney e di Bacchetti). I bianconeri si sono rifatti sotto grazie ad una mischia a tratti imperiosa e ad un Costa-Repetto indemoniato: il tallonatore, giudicato miglior giocatore dell'incontro, è andato a segno una prima volta - e il primo tempo si è chiuso sul 14-13 per Rovigo - , poi ha marcato ancora in apertura di ripresa, ribaltando definitivamente il risultato. I "bersaglieri " hanno provato in tutti i modi ad imporsi, e per due volte giurano di essere andati in meta: in entrambe le occasioni l'arbitro milanese Penné è stato costretto a chiedere aiuto al collega Dordolo, addetto al controllo delle riprese televisive - nemmeno paragonabili a quelle degli incontri internazionali -, ma non è stato possibile chiarire l'esatta dinamica dell'azione. Niente meta, e rossoblù furibondi. In un terzo episodio ci sono voluti ancora lunghissimi tempi d'attesa - che hanno ulteriormente esasperato gli animi in campo e fuori - prima di non concedere un calcio di rimbalzo del patavino Mercier. Polla Roux, tecnico rodigino, ha fatto i complimenti ai vincitori ma se l'è presa con "il sistema italiano", colpevole di non aver permesso ai suoi di giocare e di vincere come meritavano. Il collega Pasquale Presutti ha festeggiato con grande modestia annunciando - dopo 41 anni di sofferenze ovali - il suo addio. Petrarca Padova-Femi Cz Rovigo 18-14 (13-14) Marcatori: 6' meta Mahoney tr. Bustos, 12' cp. Mercier, 23' meta Bacchetti tr. Bustos, 32' meta Costa-Repetto tr. Mercier, 37' cp. Mercier; 4' st meta Costa-Repetto Rovigo: 15 Basson - 14 Zorzi, 13 Pace, 12 Van Niekerk (22' st Pedrazzi), 11 Bacchetti - 10 Bustos, 9 Zanirato (27' st Calanchini) - 8 Guzman (22' st Tumiati), 7  Lubian (36' st Anouer), 6 Persico - 5 Montauriol, 4 Reato - 3 Ravalle (36' st Golfetti), 2 Mahoney, 1 Boccalon (5' st Milani). Padova: 15 Mercier - 14 Bortolussi (30' st Chillon Ale.), 13 Neethling, 12 Bertetti, 11 Borgato - 10 Walsh (10' st Spragg), 9 Travagli - 8 Galatro, 7 Palmer, 6 Barbini (26' st Targa) - 5 Tveraga, 4 Cavalieri - 3 Chistolini, 2 Costa-Repetto, 1 Fazzari. Arbitro: Pennè (Milano) Leggi i commenti I commenti dei lettori 
LONDRA - IL percorso perfetto e la finale perfetta. La Champions League prende la strada di Barcellona: battuto 3-1 il Manchester United in un ultimo atto raramente così degno. Il classico delle finali noiose, zeppe di gente terrorizzata di sbagliare, lascia spazio ad  una gara altamente spettacolare. Gli uomini di Guardiola la vincono con pieno merito, sovrastando gli avversari non solo dal punto di vista tecnico, ma anche  -  particolare che non sempre viene sottolineato  -  da quello della freschezza atletica. Va però dato atto agli inglesi di averle provate tutte: da una partenza lanciata, ad una maniacale concentrazione in fase difensiva. Tutto inutile, troppe le soluzioni a disposizioni del dettatore dell'ultimo passaggio nel Barcellona. Inoltre, quando serve l'episodio, c'è Messi, ed allora per gli altri c'è poco da fare. LA PSICOLOGIA DI GUARDIOLA - Alla lettura delle formazioni, e contrariamente alle attese, la sorpresa la fornisce Guardiola: gioca Abidal,  inutile sottolineare il valore umano della cosa dopo il terribile male che poco tempo fa aveva colpito il francese. Puyol però, invece di recuperare il posto di centrale accanto a Piquè, dove opera Mascherano, prende la strada della panchina. Ferguson replica con la formazione vincente in semifinale a Gelsenkirchen. Una scelta equilibrata tra contenimento e proposizione. Nel contesto del primo fattore, da notare la fascia destra, protetta da Valencia (uno che torna di più rispetto a Nani) e Fabio. LA PARTENZA LANCIATA - Ferguson prova a scatenare l'inferno nei primi minuti, ma non trova l'episodio, anche perché Hernandez finisce troppo volte in fuorigioco e non riesce a tenere alta la squadra. Il Barcellona ha più qualità, ma questa è la scoperta dell'acqua calda. La fitta serie di passaggi, veloci e spesso tendenti alla verticalizzazione, obbligano gli ottimi Vidic e Ferdinand ad una concentrazione maniacale sui piccoletti del tridente. Pedro e Villa sbagliano un paio di volte la mira, quindi è il primo a colpire: destro preciso e vincente dopo assist geniale di Xavi. La gara, in discesa per il Barça, viene però riequilibrata subito da Rooney, che chiede sponda a Giggs  -  sempre puntuale  - , va a rimorchio e batte con freddezza e precisione Valdes. Un pari che va strettino ai catalani, che con Messi, micidiale nelle sue accelerazioni, non danno una immediata risposta psicologica. MESSI DA' IL VIA ALLA FESTA  - Come un pugile inferiore che dà tutto nei primi round per tenere testa all'avversario, il Manchester United si sgretola gradualmente nella ripresa. Van der Sar, che chiude la sua lunga carriera, sventa su una botta ravvicinata di Dani Alves, poi però non è reattivo su un sinistro velenoso dalla distanza di Messi. Lo United non riesce più a reagire allo svantaggio, van der Sar pone rimedio alle battute di Messi e Xavi, Ferguson gioca Nani quale ultima carta tattica, ma arriva subito il tris. Una perla di Villa, che piazza la palla nell'angolo alto con un destro dal limite. Finisce 3-1, la bacheca catalana fa spazio alla quarta Coppa dei Campioni: la alza Abidal, ed il momento assume un significato che va oltre lo sport. Barcellona-Manchester United 3-1 (1-1) Barcellona (4-3-3): Valdes 6.5; Dani Alves 7 (43' st Puyol s. v.), Mascherano 6.5, Piquè 7, Abidal 7; Xavi 7, Sergio Busquets 6.5, Iniesta 7; Villa 7 (40' st Keita s. v.), Messi 7.5, Pedro 7 (45' st Afellay s. v.). (38 Olazabal, 9 Bojan, 21 Adriano, 30 Thiago Alcantara). All.: Guardiola 8. Manchester United (4-4-2): Van der Sar 5.5, Fabio 6 (24' st Nani 5), Ferdinand 6, Vidic 6, Evra 5.6; Valencia 5, Carrick 5.6 (31' st Scholes s. v.), Giggs 6, Park 6; Hernandez 5.5, Rooney 6.5 (29 Kuszczak, 7 Owen, 8 Anderson, 12 Smalling, 24 Fletcher). All.: Ferguson 6 Arbitro: Kassai (Ungheria) 6.5 Reti: nel pt 27' Pedro, 34' Rooney; nel st 9' Messi, 24' Villa. Angoli: 6-0 per il Barcellona. Recupero: 0' e 3' Ammoniti: Dani Alves, Carrick, Valencia per gioco scorretto, Valdes per comportamento antiregolamentare Spettatori: 87.695 Leggi i commenti I commenti dei lettori 
