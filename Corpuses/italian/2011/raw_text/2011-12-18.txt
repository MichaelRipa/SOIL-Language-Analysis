LUTTO improvviso per l'Arma dei carabinieri. Il comandante della stazione carabinieri di Strambino è morto ieri nel cantiere della Tav a Chiomonte, stroncato da un infarto. Il maresciallo Mariano Noro, 47 anni, padre di quattro figli, da quindici stimatissimo comandante della stazione di Strambino ieri era impegnato con altri commilitoni nel consueto turno di sorveglianza del cantiere Ltf. Aveva preso servizio poco dopo le 13 e avrebbe dovuto restare di guardia sino alle 19. Verso le 15 però il sottufficiale, impegnato nella sorveglianza del cancello numero cinque, ha accusato un fortissimo malessere allo stomaco. "Pensava che fosse dovuto ad un panino che aveva mangiato in fretta poco prima di iniziare il suo turno di servizio" spiegano i responsabili del cantiere. I commilitoni lo hanno soccorso e sistemato sull'auto di servizio. Il maresciallo Noro però, poco dopo, per l'acuirsi del dolore, si è reso conto che non si trattava di un banale mal di stomaco ma di qualcosa di ben più grave e ha invocato aiuto. I soccorsi prestati dai suoi compagni di turno e dai responsabili del cantiere sono stati del tutto inutili e il sottufficiale è spirato in pochi minuti. A Chiomonte sono arrivati il Generale Pasquale La Vacca comandante della Legione carabinieri Piemonte e Valle d'Aosta, il Colonnello Roberto Massi, a capo del Comando provinciale di Torino, e il tenente Claudio Sanzò, comandante della Compagnia di Ivrea, dove ricadeva la stazione di Strambino. Noro, che durante l'attività aveva prestato servizio anche nella squadra di polizia giudiziaria della procura di Torino, nel era stano nominato Cavaliere dell'Ordine al Merito della Repubblica Italiana. 
IL CAIRO - Un patrimonio storico e culturale inestimabile rischia di sparire al Cairo, teatro di nuovi, pesanti scontri negli ultimi giorni. Si tratta di testi e manoscritti antichi, andati già parzialmente distrutti, a causa di un incendio divampato per quasi 24 ore nell'Istituto d'Egitto: una preziosa eredità della spedizione napoleonica del 1798 nel paese delle Piramidi. L'edificio, parzialmente diroccato, sembra sull'orlo del crollo, e decine di giovani sono al lavoro, rischiando la vita, per mettere in salvo volumi e mappe antiche. La battaglia tra dimostranti e forze dell'ordine ieri si è concentrata intorno all'edificio che ospita l'Istituto, a due passi da Piazza Tahrir, con uomini con indosso uniformi militari che sono stati visti gettare sassi e spruzzi d'acqua contro i dimostranti. Che a loro volta hanno risposto lanciando bottiglie incendiarie, alcune delle quali hanno raggiunto i locali della biblioteca. "Purtroppo non è stato possibile recuperare nulla della grande opera documentaria "Description de l'Egypte", curata dai 150 studiosi e ricercatori, che Napoleone portò al suo seguito per sviluppare la conoscenza della storia di questo paese", spiega il ministro della cultura, Shaker Abdel Hamid, definendo la distruzione dei manoscritti e di quelle opere "una catastrofe per la scienza", ed annunciando la formazione di una commissione di specialisti per il restauro dei libri. L'Istituto egiziano delle Scienze, fondato da Napoleone Bonaparte nel 1798 sul modello dell'Istituto nazionale di Francia, è diviso in quattro sezioni fondamentali: matematica, fisica, economia politica e letteratura, e arti. La sede ospitava circa 200mila opere, alcune rarissime, che documentano la storia e la geografia del Paese. Già durante il primo periodo della rivoluzione del 25 gennaio un episodio mai chiarito - e sul quale le indagini non avrebbero ancora dato risultati certi - aveva riguardato furti nel Museo Egizio, sul lato nord di Piazza Tahrir, compiuti da persone che si sarebbero introdotte nell'edificio dal tetto. Parte dei reperti rubati sono stati recuperati nei mesi successivi, ma sull' episodio è sempre rimasto il dubbio che i ladri fossero stati favoriti da inspiegabili lacune nei sistemi di sorveglianza. Purtroppo, sembra che il caso dell'Istituto d'Egitto sia simile: è difficile infatti giustificare l'assenza di interventi tempestivi dei vigili del fuoco per spegnere l'incendio, appiccato in circostanze assai poco convincenti e sulla cui responsabilità manifestanti e militari continuano ad accusarsi a vicenda. 
Secondo posticipo televisivo sulla Rai ancora fatale per Biella: dopo la sconfitta in casa con Venezia, a Varese l'Angelico perde la seconda partita in trasferta. La presentazione su Rai Sport era Geometria Varese contro Energia Biella, Stipcevic e Rannikko contro Pullen e Coleman, ma alla fine vengono fuori i comprimari Reati e Kangur per Varese e Miralles e Soragna, purtroppo in negativo, per Biella. Partita nervosa con falli a ripetizione, una direzione di gara non eccelsa, alla fine quattro falli tecnici contro Biella di cui due all'allenatore Cancellieri, espulso dopo una protesta per un palla tolta ingiustamente a Coleman. Ma nella sagra degli errori, ben 28 palle perse dall'Angelico, Biella ha concesso troppo. Varese ha condotto per tutta la partita, ma nonostante questo i lanieri non hanno mai mollato, arrivando a un'incollatura. Nel finale convulso della lunetta alla fine vince la squadra che forse ha sbagliato di meno. Biella non esce ridimensionata, il gruppo è solido, Coleman (27 punti) si dimostra un marcatore eccezionale. Qualche dubbio sulla gestione dei falli, 76 alla fine sono tantissimi. La sensazione  è che alle volte a Diawara fosse concesso picchiare troppo sotto tabellone e il capitano Soragna ne ha fatto le spese. Cancellieri schiera come al solito il quintetto base, mentre Recalcati punta su Stipcevic, Diawara, Hurtt, Kangur e Fajardo. Il primo canestro è di Coleman con un facile layup, poi comincia a bombardare la retina Stipcevic. Varese serra le file e con una buona difesa impedisce a Biella canestri facili, 12-6 dopo sette minuti e il vantaggio si incrementa alla fine fino a raggiungere il 19-11. La differenza in questo primo quarto sono le palle perse di Biella (9-4), solo Coleman tiene a galla Biella, i falli già gravano su Pullen e Dragicevic. Nel secondo quarto si segnala la prestanza sotto tabellone di Diawara, mentre Biella fatica a ingranare, una tripla di Reati (12 i punti alla fine per lui) mette il massimo vantaggio: 28-18 a metà tempo. Break poi di Biella che grazie a un gioco finalmente più preciso in difesa e soprattutto in attacco, piazza un parziale di undici a zero andando in vantaggio per l'ultima volta 29-28 a 3'08" dalla fine. Torna in campo Stipcevic che fa la differenza e il suono della sirena recita 38-33 per Varese, ma Biella dimostra di crederci. Alla ripresa delle ostilità Biella arriva al meno uno con una tripla di Dragicevic (42-41 dopo tre minuti) ma poi una serie di fischi arbitrali, con falli tecnici assortiti a Coleman, Soragna e Cancellieri, spinge indietro Biella. Diawara continua a fare a sportellate sotto canestro e Soragna esce per cinque falli sul 60-47 per Varese. Ma invece di deprimersi la squadra reagisce: anche Lombardi si getta nella mischia. Biella è a meno nove, ma la certezza è che venderà cara la pelle negli ultimi dieci minuti. L'Angelico infatti risale a meno sei, ma poi il fattaccio: Fajardo nel contrastare Coleman tocca col piede il pallone, gli arbitri consegnano la palla a Varese, Cancellieri va su tutte le furie e subisce il secondo tecnico, quindi l'espulsione. Tocca così a Federico Danna gestire il gruppo. Gli arbitri oramai fischiano di tutto, escono anche Jurak, Kangur e Diawara e nel convulso finale anche Miralles. Biella arriva anche al meno tre (76-73) a venti secondi dalla fine, ma gli ultimi tiri non entrano e nel gioco della lunetta Stipcevic fissa il risultato sul 79-73. Biella così perde anche se rimane al terzo posto in classifica. Ora turno di riposo e si torna a giocare il 30 nel derby contro Casale che oggi ha battuto Cantù. Sarà sicuramente battaglia, ma ora è il momento di resettare il sistema, Biella ha disputato un ottima prima parte di campionato ed è giunto il momento di ricaricare le pile. Cimberio  Varese  - Angelico Pallacanestro Biella  79 - 73 (19-11; 38-33; 60-51) Cimberio Varese D. De Martini 0, J. Hurtt 2, R. Stipcevic 25, T- Ranniko 5, J. Talts 0, Y. Diawara 19, D. Reati 12, L. Garri 2, K. Kangur 9, G. Ganeto 0, N. Bertoglio n. e., D. Fajardo 5. Angelico Pallacanestro Biella G. Jurak 6, N. Minessi n. e., A. Coleman 27, M. Soragna 5, J. Pullen 11, M. Laganà n. e. A. Miralles 0, E. Lombardi 0,  F. Rossi n. e., Crysikopoulos 3 , M. Chessa 9, T. Dragicevic 12 ; 
Notti così si possono sognare, immaginare per tanto tempo, magari vivere davvero come questa volta è capitato a Casale. La Novipiù vince contro Cantù al termine di una gara stranissima ma dal sapore che più dolce non si può. Finisce 69-65, con il boato di un Palaferraris che sul momento nemmeno ci ha creduto sul serio. Il colpo è a dir poco grosso, di quelli da far notizia. Casale sale a quota sei punti in classifica lasciando Teramo all'ultimo posto solitario in classifica. Se le partite con Cantù e Siena erano state bollate da tutti come le classiche sfide impossibili, la partenza quantomeno può far ben sperare. Pronti-via e Casale vola. La bomba di Janning porta subito alle stelle l'entusiasmo di un pubblico che dopo il turno di riposo ha una voglia matta di basket. Cantù gioca compassata, forse ancora sulle gambe dopo la sconfitta di pochi giorni fa in Eurolega. L'efficacia di Chiotti non fa più notizia, ma il suo canestro da sotto  porta Casale dopo 5' minuti di gioco su un favorevole 10-5.  Il canestro fortunoso del neoacquisto Gianella prova a tenere in scia Cantù, ma Casale con la tripla di Malaventura sulla sirena fa schizzare Casale sul 20-8. Primo parziale pazzesco per Pierich e compagni. Unica nota stonata: i tre falli fischiati a Temple che danno a Ferrero la possibilità di riassaggiare il parquet. Tornati in campo si continua a segnare poco. Basile spezza dalla distanza un digiuno che durava da troppi minuti, dando il là ad una prima timida reazione. Il Layup di Leunen riporta Cantù su un fattibile -8, ma è ancora una bomba glaciale di Malaventura a tenere a debita distanza i lombardi. La squadra di coach Trinchieri però non ci sta e con un Mazzarino in grande spolvero "con ago e filo" ricuce il distacco abissale, portandolo addirittura ad una sola lunghezza a pochi secondi dalla pausa. Casale rimane impietrita e si va negli spogliatoi sul 30-29. Shakur fa capolino nella partita proprio nel momento più importante. In appena un minuto Casale si riporta sul +5, ma è soltanto un illusione. Viene infatti fuori l'orgoglio della Bennet ancora ispirata da un super Mazzarino. Shermadini regala ai suoi il sorpasso, 38-36 ed il successivo gioco da tre punti di Gianella e la tripla di Micov sono una mazzata troppo pesante per Gentile e soci che per la prima volta si ritrovano ad inseguire. La schiacciata poderosa di Leunen porta sul +10 Cantù (massimo vantaggio) ma l'orgoglio tutto muscoli di Chiotti non è cosa da sottovalutare. Si va all'ultima pausa sul 42-48. La quarta frazione è un cocktail da bere tutto in un solo fiato. La tripla di Gentile come Babbo Natale dona speranza ai più bisognosi, caricando a molla uno "Staf" Shakur finalmente a tutto tondo nel match. Canestro da fuori più libero aggiuntivo per il play di Washington che riporta Casale sul -3.  Il tecnico fischiato alla Bennet Cantù permette a Malaventura dalla lunetta di limare ulteriormente il divario, prima del grande sorpasso ancora ad opera di Shakur. 54-53. Cantù prova a sparare gli ultimi botti. Markoishvili si sveglia dal letargo con una tripla "spacca-gambe" ma il trio americano casalese non ha intenzione di abbassare ulteriormente la guardia. Janning, ancora Shakur ed il buon Temple ritirato fuori dalla naftalina riportano sul 60-60 una gara incredibile. Il pubblico è pronto a vivere il solito minuto finale con il fiato sospeso. Il 2/2 di Janning dalla lunetta portano la Junior sul 67-65 a 17'' dalla sirena.  Cantù ha fra le mani la palla della possibile vittoria o quantomeno di un saggio overtime. Basile opta per la prima ipotesi ma questa volta la sua tripla si infrange sul ferro permettendo all'"uomo ovunque" Shakur di catturare un rimbalzo difensivo dal valore inestimabile. Il fallo su Gentile porta Casale ancora alla lunetta. Il play di Maddaloni fa "bingo" regalando a Casale la terza vittoria stagionale. 69-65 per la Novipiù. Insomma, una notte di quelle da incorniciare. Intanto con una nota sul proprio sito ufficiale la Novipiù Casale ha comunicato che a partire da domani comincerà la prevendita in vista del derby con Biella di venerdì 30 dicembre, orario d'inizio 20.30. per maggiori informazioni visitare il sito www. asjunior. com. NOVIPIU' CASALE: Malaventura 8 (0/2, 2/3), Gentile 6 (0/3, 1/2), Nnamaka, Pierich (0/1 da 2), Martinoni (0/1 da 3), Chiotti 14 (6/10), Temple 4 (0/1, 0/1), Stevic (0/1 da 2), Ferrero (0/1, 0/1), Shakur 20 (7/15, 0/4), Janning 17 (2/3, 3/8). All.: Crespi BENNET CANTU': Micov 12 (3/7, 1/1), Ortner ne, Markoishvili 5 (1/3, 0/3), Leunen 6 (2/4, 0/1), Marconato, Mazzarino 15 (1/1, 3/5), Diviach ne, Gianella 7 (1/3, 0/2), Shermadini 11 (4/6), Cinciarini 2 (1/3, 0/1), Bolzonella ne, Basile 7 (2/8 da 3). All.: Trinchieri. 
ROMA - In serata, Telethon e la sua maratona televisiva, cominciata giovedì scorso e che si concluderà stasera, ha raggiunto la meta di oltre 30 milioni di euro. Ottimi frutti, dunque, di questa 22esima edizione, partita con il Tg1 delle 20 il 15 dicembre e che si è conclusa nel corso della puntata speciale dell'Eredità. Telethon, che da tempo si occupa di raccogliere i fondi a favore della ricerca contro la distrofia muscolare e  altre malattie genetiche, si è avvalsa di un palinsesto di indubbio richiamo, soprattutto per quanto riguarda la Rai che oltre ad aver messo in campo i tre reti televisive ha aderito all'iniziativa Telethon anche attraverso la radio, il multimediale e il web Rai. La sfida. Dal 1990 Telethon, assieme a milioni di italiani, ha lanciato una sfida: sconfiggere la distrofia muscolare e le altre malattie genetiche. Una gara contro il tempo, perché sono tante le persone malate che aspettano una risposta e dove le energie vanno dosate, perché sono pochi i fondi pubblici e privati investiti in questa ricerca mentre i costi per arrivare alla cura sono alti e molto impegnativi. Il destino ad ogni euro. Per garantire alla ricerca sulla distrofia muscolare e le altre malattie genetiche il maggior numero di fondi la squadra di Telethon lavora tutto l'anno e si è dotata di un sistema di gestione rigoroso ed efficiente. Per ogni euro, circa settantasette centesimi vanno a finanziare laboratori all'avanguardia, istituti e attività istituzionali legate alla ricerca. Area scientifica. La selezione dei progetti di ricerca migliori, il finanziamento di ricercatori meritevoli, la fondazione e il mantenimento degli istituti di ricerca fanno di Telethon un'eccellenza italiana nel mondo. Accanto al riconoscimento della comunità scientifica internazionale, il mondo della ricerca di Telethon è il più grande alleato di tutte le persone che convivono quotidianamente con la distrofia muscolare o con un'altra malattia genetica. I bilanci. Telethon ogni anno spiega come ha investito i soldi donati dagli italiani. Lo fa attraverso la pubblicazione dei suoi bilanci, in piena trasparenza e attraverso la certificazione di revisori esterni. I partner. La squadra di Telethon riesce ogni anno a raccogliere più fondi e finanziare più ricerca oltre che grazie alle donazioni di milioni di privati, anche grazie a partner istituzionali ed economici. Pubbliche amministrazioni, aziende, piccole imprese, associazioni, federazioni sportive e scuole che con il loro costante contributo alimentano la speranza in un futuro senza malattie genetiche e sostengono una ricerca che porta benefici a tutta la comunità. Non si promettono miracoli. La ricerca di Telethon non promette miracoli, ma procede verso traguardi sempre più vicini alla cura delle malattie genetiche. Lo fa avvalendosi di un gruppo di scienziati di fama internazionale che compongono la Commissione medico-scientifica di Telethon per selezionare solo i progetti migliori. Accanto alla qualità scientifica, la Commissione adotta anche altri due criteri importanti per valutare i progetti: da una parte la loro rilevanza rispetto alla missione di Telethon, dall'altra la prossimità alla cura, ovvere la maggiore possibilità di generare informazioni utili a elaborare o migliorare una terapia. Un metodo di successo che ha permesso, grazie alla generosità di milioni di italiani e di centinaia di aziende, di curare 14 bambini affetti dall'Ada-Scid, una gravissima immunodeficienza ereditaria. Per altre patologie è stata avviata la sperimentazione clinica. Il merito: oggi si conoscno 459 malattie in più. In questi anni il lavoro dei ricercatori Telethon ha avuto una notevole ricaduta sulla conoscenza di 459 malattie genetiche. Online è anche possibile sfogliare i 2.351 progetti di ricerca finanziati dal 1990 a oggi. Ai ricercatori che vogliono ottonere un finanziamento e a tutti quelli che già ne usufruiscono, Telethon offre un servizio di supporto online con il quale, oltre alla consultazione dei bandi e dei criteri di selezione utilizzati, è anche possibile accedere a un sistema di gestione dei fondi assegnati. 
Nel posticipo del San Paolo, la Roma batte il Napoli per 3-1 salendo così in classifica a quota 21, agganciando proprio i campani. Davvero un brutto ko per gli azzurri e, in più, si è infortunato il Pocho Lavezzi. La cronaca. E' la Roma ad andare in vantaggio dopo soli 3': Lamela difende con caparbietà un pallone sull'out bevendosi Campagnaro e Cannavaro e trovando, sul cross basso al centro, la deviazione quasi impercettibile di Aronica che fa fare una figuraccia a De Sanctis. Il Napoli reagisce con veemenza trovando sempre un attento Stekelenburg. Al 24' Hamsik, pescato tutto solo in area da Zuniga, calcia alle stelle da due passi, mentre al 31' l'estremo giallorosso devia coi pugni un destro in controbalzo di Maggio. La partita si infiamma e le occasioni si sprecano. Lavezzi al 33' colpisce il palo esterno con un gran destro, Osvaldo al 38' si divora il raddoppio dopo aver stoppato alla perfezione il lancio telecomandato di De Rossi, Lamela al 41' pareggia il conto dei legni mandando il suo sinistro a sbattere sulla base del palo. Nella ripresa Cavani, al 3', va in gol ma Celi aveva già fischiato per una spinta di Maggio su Rosi. Lavezzi al 9' non arriva su un bel pallone di Gargano e si fa male (dentro Pandev), la Roma è in agguato e al 14' raddoppia: Totti mette al centro, Campagnaro si addormenta e Osvaldo infila facilmente. Cavani si sveglia ma è Taddei, al 29', a sfiorare il tris in diagonale. Al 37' Napoli in gol: inserimento in area di Hamsik, botta sul secondo palo e Stekelenburg è battuto. La Roma però chiude i conti al 45' con un tiro da fuori di Simplicio che si insacca con la deviazione decisiva di Cannavaro. NAPOLI (3-4-2-1): De Sanctis 4.5; Campagnaro 5 (28'st Dossena sv), Cannavaro 6, Aronica 6; Maggio 6.5, Inler 5.5, Gargano 6 (21'st Mascara 5.5), Zuniga 6.5; Hamsik 7, Lavezzi 6 (11'st Pandev 5); Cavani 5.5. In panchina: Rosati, Fernandez, Dzemaili, Santana. Allenatore: Mazzarri 5.5. ROMA (4-3-1-2): Stekelenburg 6.5; Rosi 6, Juan 6.5, Heinze 6.5, Taddei 5.5; Simplicio 7, De Rossi 7, Greco 6.5 (35'st Perrotta sv); Totti 6 (43'st Viviani sv); Osvaldo 7, Lamela 6.5 (26'st Bojan 6.5). In panchina: Curci, Josè Angel, Cicinho, Borriello. Allenatore: Luis Enrique 7. ARBITRO: Celi di Bari 6.5. RETI: 3'pt De Sanctis (A); 14'st Osvaldo, 37'st Hamsik, 45'st Simplicio. NOTE: serata invernale e piovosa, terreno in buone condizioni, spettatori 30.000. Ammoniti: Rosi, Totti. Angoli: 11-2 per il Napoli. Recupero: 1', 5'. 
FIRENZUOLA -  Ci sono tracce di lupi sul Monte Faggiola, nell'alto Mugello, e un silenzio primordiale. L'aria profuma di foglie cadute. Durante l'ascesa incontriamo un capriolo solitario e, quando finalmente arriviamo in cima, sopra un mare di faggi e castagni vediamo stagliarsi contro il cielo color piombo due poiane che veleggiano pigramente. E' doloroso pensare che un tale scrigno naturalistico possa scomparire per l'impianto di una decina di ciclopiche pale eoliche, che qui sarebbero davvero come una bestemmia in paradiso. 
