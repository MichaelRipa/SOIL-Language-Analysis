SIENA - Non regala sorprese il testacoda tra Montepaschi Siena ed Enel Brindisi, recupero della nona giornata di ritorno del campionato di basket, una delle due partite che i campioni d'Italia avevano saltato per la concomitanza con i play off di Eurolega contro l'Olympiacos. I biancoverdi di Pianigiani si impongono agevolmente per 100-73 con 18 punti di McCalebb e 12 di Moss e Hairston; 24 di Roberson tra i pugliesi. Con questa vittoria, Siena rafforza la sua leadership in classifica portandosi a quota 46, a +6 dalla seconda della classe, Cantù; Brindisi resta invece ultima a 16 in compagnia di Teramo. La Montepaschi deve ancora recuperare la partita con la Benetton Treviso. Siena, priva di Jaric e Kaukenas, è partita con il freno a mano tirato, andando a segno con il solo Moss (10 punti nel primo periodo) ma perdendo troppi palloni. Brindisi ha cercato di restare aggrappata alla partita con i canestri di Diawara e Tourè. A decidere la partita una tripla di Carraretto e un gioco da tre punti di McCalebb che hanno consentito al 17' alla Montepaschi di toccare il +15. Vantaggio che è via via salito fino a raggiungere le venti lunghezze al 27' (63-43). Nel quarto periodo Siena ha controllato agevolmente. MONTEPASCHI SIENA-ENEL BRINDISI 100-73 (17-18, 46-33, 73-53) Siena : McCalebb 18, Zisis 6, Hairston 12, Carraretto 11, Rakovic 9, Lavrinovic 11, Ress 5, Michelori 3, Perin, Stonerook 2, Aradori 11, Moss 12. All.: Pianigiani. Brindisi : Roberson 24, Vorzillo, Maresca 8, Infante 5, Gallea 2, Pugi 3, Dixon 6, Taylor 2, Diawara 11, Giovacchini ne, Tourè 12. All.: Bechi. Arbitri : Pozzana, Sardella, Vicino. Note - Tiri liberi: Siena 23/26, Brindisi 8/13. Tiri da tre: Siena 9/20, Brindisi 11/28. Uscito per falli: 31'40" Taylor (Brindisi). Rimbalzi: Siena 40, Brindisi 30. Spettatori: 3000 circa. Leggi i commenti I commenti dei lettori 
MONZA - Casa Modena espugna Monza con il punteggio di 3-0 (22-25, 24-26, 20-25) in gara cinque dei quarti di finale dei playoff e approda in semifinale. Gli emiliani dovranno affrontare lunedì l'Itas Diatec Trentino. Una grande soddisfazione per gli uomini allenati da Bagnoli che mancavano da questo appuntamento dal 2003, anno in cui giunsero alla finalissima vinta poi da Treviso. Nonostante il netto tre a zero la sfida è stata abbastanza equilibrata e alla fine l'esperienza e l'abitudine di alcuni giocatori a partite di livello hanno fatto la differenza. Nel sestetto di Casa Modena il palleggiatore Bruno (nominato mvp), arrivato da poche settimane, si conferma la mente e Dennis e Kooistra, entrambi 15 punti, i più incisivi sotto rete. L'olandese è anche determinante al servizio. Efficace, quando chiamato in causa pure l'aktro centrale Larry Creus. L'Acqua Paradiso sfiora l'impresa e ancora una volta si ferma ai quarti. L'americano Rooney, 12 punti, fondamentale in alcune fasi di gioco non è abbastanza continuo. E non basta il supporto da parte di Gavotto (12 punti) per cambiare l'inerzia del match. Gli unici a superare il cinquanta per cento in attacco i due centrali Forni (86 per cento) e Buti (57 per cento). Il primo set si gioca sul filo delle emozioni. Tra le due squadre in campo la differenza è minima, basta leggere le cifre in attacco per capire l'equilibrio: 55 per cento Modena e 54 Monza. A fare la differenza qualche episodio e il primo break degli ospiti. Da allora i gialloblù restano sempre avanti. Nel finale di set i brianzoli tentano una rimonta e annullano un paio di palle set. Il primo punto, però, è già assegnato a Modena 25-22. Invece l'inizio della seconda fase è di marca arancioblu: grazie a una buona ricezione costruisce palle giocabili con maggiore precisione. Ma a metà del set la rimonta di Modena, che riesce a sfruttare bene ogni settore del campo, si completa. Nella parte conclusiva si gioca punto a punto e ancora gli ospiti strappano il parziale con il punteggio di 26-24. Il terzo è ancora un altro set in bilico, almeno in partenza. Modena sembra avere vita facile, ma l'Acqua Paradiso ha un sussulto e spera ancora. Il finale è tutto di Modena che chiude 25-20. Domani tocca a Lube Macerata-Sisley Treviso contendersi la qualificazione. Situazione opposta tra le due squadre. I marchigiani non devono pensare alle due occasioni sprecate per chiudere la serie. Viceversa morale alle stelle per i veneti che hanno conquistato gli ultimi due match. E Alessandro Fei, il protagonista del 2-2, disputerà la sua centesima gara nei playoff. Facundo Conte, giocatore Lube, avverte i compagni: "Pensiamo solo a gara cinque. Verso la Sisley c'è rispetto, ma nessun timore. Abbiamo delle enormi potenzialità e dobbiamo giocare la nostra pallavolo". Dall'altra parte, sponda Treviso, risponde Gabriele Maruotti: "La squadra è unita e il morale era buono pure dopo le due sconfitte iniziali. Nelle sfide vincenti è cambiato l'approccio al match in battuta e al muro. Lo stesso che serve in gara cinque". Infine è cominciata la prevendita dei biglietti per il V-day, la finale scudetto in gara unica, in programma al Palalottomatica di Roma il 15 maggio. Il programma delle semifinali. Domenica ore 18 Bre Banca Cuneo-vincente tra Lube Macerata-Sisley Treviso. Lunedì ore 18 Itas Diatec Trentino-Casa Modena. MONZA-MODENA 0-3 (23-25, 24-26, 20-25) ACQUA PARADISO MONZA BRIANZA : Pesenti, Krumins, Forni 9, Molteni 7, Buti 6, Rooney 12, Travica 2, Gavotto 12, Exiga (L). Non entrati Cetrullo, Rauwerdink, Zito, Shumov. All. Monti. CASA MODENA : Manià (L), Kooistra 15, Mossa De Rezende 3, Dennis 15, Berezhko 2, Kooy, Creus Larry 10, Casoli 5, Diaz 5. Non entrati Ciabattini, Fabroni, Casadei, Piscopo. All. Bagnoli. ARBITRI : Saltalippi, Santi. NOTE : durata set: 30', 31', 27'; tot: 88'. Leggi i commenti I commenti dei lettori 
ROMA - Una grande bandiera palestinese, con sopra delle rose, sostenuta da pacifisti italiani e palestinesi. Intorno, altre bandiere palestinesi e tre striscioni con le foto di Vick e le scritte: "Con Vittorio nel cuore restiamo umani", "Vick le tue idee non moriranno mai". E poi in tanti con indosso t-shirt con su scritto "Grazie Vick", in mano tante rose e garofani. Così questa sera, all'aeroporto Leonardo da Vinci di Roma, oltre trecento fra pacifisti, simpatizzanti pro-Palestina, rappresentanti di associazioni palestinesi a Roma e amici hanno atteso, nella zona della cargo city, l'uscita del feretro con la salma di Vittorio Arrigoni, il volontario sequestrato e ucciso a Gaza il 15 aprile . FOTO L'arrivo del feretro a Fiumicino E nelle stesse ore su YouTube veniva postato un video girato dall'attivista nel cimitero militare di Gaza, un video che suona come un testamento: "Non voglio essere seppellito sotto nessuna bandiera, semmai voglio essere ricordato per i miei sogni - dice Arrigoni nel filmato - Dovessi morire, tra cento anni, vorrei che sulla mia lapide fosse scritto ciò che diceva Nelson Mandela: 'un vincitore è un sognatore che non ha mai smesso di sognare'". "Vittorio Arrigoni - conclude Vick Utopia guardando in macchina - un vincitore". Il rimpatrio della salma è avvenuto con un volo di linea proveniente dal Cairo, dove era stata allestita una camera ardente, in una sala dell'ambasciata d'Italia: ieri sera circa duecento persone hanno partecipato a una fiaccolata silenziosa davanti alla sede diplomatica. Ad attendere l'arrivo del feretro anche una delegazione del presidente palestinese Abu Mazen, presenti - fra gli altri - il ministro degli Affari religiosi Al Habbash, lo Sheaika Khamis Abda dell'Istituzione religiosa musulmana e il reverendo Issa Elias Issa Musleh del Patriarcato greco ortodosso di Gerusalemme, oltre all'ambasciatore della Palestina a Roma Sabri Ateyeh e al Portavoce della Comunità palestinese in Italia, Diabhaitali. FOTO La camera ardente al Cairo FOTO I funerali a Gaza City Domani, presso l'Istituto di medicina legale dell'università di Roma La Sapienza verrà eseguita l'autopsia. L'esame è stato affidato al medico legale Paolo Arbarello, su richiesta della Procura della Repubblica di Roma che sulla vicenda ha aperto un fascicolo ipotizzando il reato di sequestro di persona a scopo di terrorismo aggravato dalla morte dell'ostaggio. Inchiesta che con l'autopsia potrebbe di fatto considerarsi conclusa, in quanto appare improbabile che si possa indagare sul luogo del delitto visto che non ci sono rapporti tra la nostra autorità giudiziaria e quella di Gaza. Impossibile quindi chiedere l'estradizione dei salafiti accusati di avere ucciso il volontario. Ieri il blitz di Hamas contro gli ultimi tre salafiti ricercati per l'omicidio del volontario, operazione in cui ha perso la vita una persona e un'altra, conosciuta come "il giordano" e ritenuta la mente del sequestro di Arrigoni, si è fatta esplodere prima della cattura. Ad attendere la salma presso lo scalo di Fiumicino, alcuni rappresentanti della comunità palestinese e della "Rete romana di solidarietà con il popolo palestinese". In serata, una veglia di solidarietà davanti alla sede dell'Istituto di medicina legale "per ricordare l'amico ucciso, unica voce capace di raccontare la verità in diretta", è scritto in una nota diffusa dalla Rete. In cui si legge anche che "la comunità palestinese e gli amici della Mezzaluna Rossa palestinese hanno organizzato due pullman per Bulciago (il paese natale di Arrigoni, in provincia di Lecco ndr ) per portare l'ultimo saluto alla salma il giorno del funerale, domenica". Le esequie si svolgeranno il 24 aprile, giorno di Pasqua. Lo ha reso noto don Fabrizio, parroco di Bulciago. La salma arriverà nel paesino della Brianza lecchese domani sera da Roma. "I genitori hanno intenzione di allestire la camera ardente nella loro abitazione - ha detto il parroco - avrebbero voluto celebrare poi i funerali il più presto possibile ma venerdì santo e sabato non si può, quindi il primo giorno utile è domenica. Sarà una messa di Pasqua, più che esequiale". Per celebrarla il parroco ha dovuto chiedere una speciale autorizzazione. Il funerale si svolgerà, come già stabilito, nella palestra comunale di Bulciago, dove la mamma di Vittorio, Egidia Beretta , è sindaco dal 2004. 
Intel vola in Borsa. Va oltre le stime degli analisti, torna sopra i 21 dollari (a livelli di settembre) e trascina tutto il Nasdaq in territorio positivo. Ma il boom del più grande produttore mondiale di microchip per computer si abbatte anche a Piazza Affari con la corsa di Smt (+4,55%). Il colosso americano ha annunciato ieri notte, a mercati chiusi, utili e ricavi record per il primo trimestre dell'anno: le vendite sono cresciute del 25% a 12,9 miliardi di dollari, i profitti sono aumentati del 34% a 3,3 miliardi. "Sono risultati fantastici" ha commentato l'ad del gruppo Paul Otellini che ha aggiunto: "Combinati con le previsioni per il secondo trimestre, ci mettono nella posizione di chiudere l'anno con una crescita superiore al 20%". Decisamente più caute le stime degli analisti che prevedevano un utile di 46 centesimi per azione (contro i 59 realizzati) su un giro d'affari di 11,6 miliardi di dollari. Otellini ha poi sottolineato che tra aprile e giugno Intel punta a un giro d'affari di 12,8 miliardi di dollari. Ma il risultato ha stupito tutto il mercato perché proprio Intel aveva annunciato un calo di vendite per pc: un mercato che secondo alcuni sarebbe destinato ad esaurirsi con l'avvento dei tablet. Adesso, sono gli stessi manager a spiegare che il comparto "crescerà a due cifre". Un concetto ribadito anche dal numero uno di Intel Italia Dario Bucci secondo cui i tablet non sostituiranno i personal computer. Anzi "sono un'opportunità da cogliere". Soprattutto se non si vogliono perdere quote di mercato nei Paesi maturi, dall'Europa agli Stati Uniti: "Fra i consumatori  -  aggiunge Bucci  -  c'è confusione anche per la tempesta mediatica sui tablet che sono un mercato addizionale a quello dei personal computer ma non lo sostituiscono. Uno non ucciderà l'altro". In Italia in particolare la domanda è arrivata dal fronte aziendale soprattutto in relazione ai servizi di cloud computing. Le buone notizie di Intel hanno comunque dato fiducia ai grandi produttori di pc, da Dell a Ibm fino a Hewlett Packard: tutti ben comprati per l'intera seduta. 
MILANO - Piazza Affari chiude in rialzo, ma il risultato è inferiore a quello degli altri listini internazionali, per via della debolezza del comparto bancario, scosso dalla ricapitalizzazione di Bpm. Nel complesso il clima è positivo, sia per il buon andamento delle aste sui titoli pubblici in Spagna e Portogallo - dove i rendimenti pagati sul debito sono scesi a seguito della buona domanda degli investitori - sia per le positive contabilità trimestrali diffuse da Intel , Fiat e Peugeot-Citroen, che hanno trainato i comparti tecnologici e dell'auto. A Piazza Affari l'indice Ftse Mib ha chiuso in rialzo dell'1,19%, l'All Share dell'1,18%, con volumi sull'azionario per quasi 2,8 miliardi di euro. Nel resto d'Europa i rialzi sono attorno al 2%. Le intenzioni di acquisto sulle azioni sono temperate dalle vendite sui credito, in primis su Banca popolare di Milano, che ha perso l'8,55% l'indomani dell'annuncio di un aumento di capitale fino a 1,2 miliardi, più della sua capitalizzazione. La notizia spinge al ribasso le banche italiane, in controtendenza rispetto allo Stoxx bancario europeo. Banco popolare cede quasi il 5%, Intesa e Unicredit sono solo frazionalmente negative. Fiat guadagna il 4,61%, in un comparto europeo comunque molto tonico (+3,94% l'indice), dopo i conti del primo trimestre che mostrano un debito inferiore alle previsioni per il Lingotto. Stm sale del 4,81% sulla scia dei risultati di Intel, di cui il produttore di semiconduttori è un grande fornitore. Prysmian riesce a migliorare il prezzo (+2,2%) nonostante il contestuale collocamento del 7,4% del suo capitale in mano a Flint International. Bene Finmeccanica (+2,85%) dopo l'annuncio di una commessa in Oman per 300 milioni di dollari. C'è domanda anche sul settore delle energie rinnovabili, dopo la retromarcia del governo sul ritorno al nucleare. Enel green power ha guadagnato oltre il 2,5%, Kerself oltre l'8%. Tra gli energetici tradizionali, Eni si allinea al settore europeo con un rialzo del 2,4%. Il greggio è aumentato ancora e attacca quota 110 dollari al barile, anche perché l'Iran, cui tocca la presidenza di turno Opec, ha detto che prevede aumenti di prezzo per tutto l'anno. Tra i titoli editoriali L'Espresso chiude in rialzo di oltre il 5% dopo i risultati della prima trimestrale , chiusa con un utile netto in crescita a 13,1 milioni. Altro tonfo per la Roma calcio, che perde un altro 10% circa e si avvicina agli 0,6781 euro fissati per l'Opa, con una chiusura a 0,7325. La giornata dei mercati si è conclusa con Wall Street in rialzo. Il Dow Jones ha guadagnato l'1,52%, il Nasdaq il 2,10% e lo S&P 500 l'1,35%. 
MILANO - Un passo fuori, un passo dentro. Il Milan ha rischiato di compromettere l'approdo in finale di Coppa Italia già a San Siro nella gara d'andata delle semifinali contro il Palermo dove i rosanero fino alla mezzora del secondo tempo erano in vantaggio per 2-1 e davano la sensazione di poter rincarare la dose. Poi ci ha pensato l'olandese Emanuelson che, da queste parti non ha ancora conquistato la completa fiducia di Allegri, a rimettere in carreggiata i rossoneri e a ridare tranquillità all'ambiente in vista della gara di andata in programma al Barbera tra venti giorni. Alla fine un 2-2 entusiasmante che ha regalato mille emozioni sugli spalti. MOTIVAZIONI IMPORTANTI - I rossoneri, miglior difesa del campionato, questa sera hanno pagato soprattutto le incertezze della propria retroguardia, in particolare di Papastathopoulos. Che il greco non sia affidabile ormai è chiaro nell'ambiente milanista, resta da capire quanto possa essere vantaggioso continuare a insistere su di lui in partite importanti come questa. Allegri alla fine ha mescolato un po' le carte cercando, però, di non sbilanciare troppo gli equilibri della squadra rispetto alle ultime uscite. Si sono rivisti dal primo minuto Ibrahimovic, Cassano e Pirlo. Con gli ultimi due in leggero affanno, soprattutto il barese. Delio Rossi, invece, si è ritrovato un Palermo tutto cuore e grinta nonostante in panchina ci fosse gente come Ilicic e Miccoli. La Coppa Italia per i siciliani rappresenta l'ultima chance per entrare in Europa e le motivazioni questa sera si sono viste tutte. IBRA CHIAMA, PASTORE RISPONDE - Primo tempo a fasi alterne con i rossoneri più agili nella prima parte di tempo e i siciliani più manovrieri nella seconda quando il Milan ha abbassato i ritmi di gioco. Pronti via e Ibrahimovic scarica tutta la sua rabbia per la squalifica confermata in campionato con un destro ravvicinato a spiazzare Sirigu su cross dalla destra di Oddo. Il Palermo non reagisce e a San Siro la sensazione è che la squadra di casa si prepari per il raddoppio. Invece, 10' dopo il gol dello svedese, ecco il pareggio di Pastore al termine di un bello scambio con Pinilla: sinistro dal limite dell'area piccola e Amelia battuto. L'1-1 ricompatta la formazione siciliana e Pirlo e compagni provano a colpire Sirigu da fuori. Le due conclusioni di Boateng e quella di Flamini, però, non impensieriscono il numero uno rosanero che allo scadere si esalta su un destro al volo di Ibrahimovic dagli 11 metri. Poco prima Pastore aveva impegnato Amelia con un diagonale dal limite di sinistra deviato in angolo dall'ex Genoa. PAURA MILAN, POI EMANUELSON - Nella ripresa i padroni di casa partono col piede giusto (sinistro di Antonini deviato in angolo da Sirigu), ma è ancora una dormita della difesa rossonera a far esplodere la gioia del Palermo che passa in vantaggio con un sinistro sotto l'incrocio di Hernandez. La retroguardia milanista balla su ogni ripartenza avversaria e rischia di subire il tris con Bovo che scarica sul fondo di pochissimo. Due minuti più tardi, però, il Milan pesca il jolly col neo-entrato Emanuelson che sfrutta al meglio il gran lavoro di Ibrhaimovic. Il sinistro dell'olandese dagli 11 metri è imparabile per Sirigu. Le squadre a questo punto si spaccano e la gara si infiamma. Prima Amelia salva tutto a tu per tu con Pastore, quindi Sirigu respinge con i piedi un rasoterra di Pirlo dal limite. Inutile l'assalto finale rossonero. Tutto rimandato alla gara di ritorno al Barbera. MILAN-PALERMO 2-2 (1-1) MILAN (4-3-1-2): Amelia; Oddo, Sokratis, Thiago Silva, Antonini; Flamini, Pirlo, Seedorf (dal 12' s. t. Emanuelson); Boateng (dal 36' s. t. Gattuso); Ibrahimovic, Cassano (dal 18' s. t. Robinho). (Roma, Abate, Legrottaglie, Beretta). All: Allegri. PALERMO (4-3-1-2): Sirigu; Cassani, Goian, Bovo, Balzaretti; Migliaccio, Acquah, Nocerino; Pastore (dal 41' s. t. Miccoli); Hernandez, Pinilla (dal 1' s. t. Ilicic). (Benussi, Munoz, Darmian, Liverani, Bacinovic). All: Rossi. ARBITRO : De Marco di Chiavari. MARCATORI : Ibrahimovic (M) al 4' , Pastore (P) al 14' p. t.; Hernandez (P) all'8', Emanuelson (M) al 31' s. t. NOTE - Spettatori paganti 20.022, incasso 337.272,50. Ammoniti Sokratis e Gattuso per gioco scorretto. Angoli 7-4. Recuperi: 0' p. t.; 3' s. t. Leggi i commenti I commenti dei lettori 
Maiali in fuga nel Cremonese, dove un camion carico di animali destinati al macello è finito fuori strada mentre viaggiava sulla provinciale che collega Cremona con Isola Dovarese (Cremona), nei pressi del ponte sul fiume Oglio. Si è ribaltato nella scarpata e ha causato disagi pesantissimi, risolti del tutto solo in serata. Dei 140 suini trasportati ne sono morti 30, mentre altri 20 sono rimasti feriti e molti si sono allontanati dal camion. Per recuperare i suini è servito un lungo intervento che ha coinvolto i vigili del fuoco, i carabinieri, gli operatori dell'allevamento di Cavriana (Mantova) da cui provenivano i maiali e quelli del macello parmense a cui erano invece destinati. Per fermare la fuga dei maiali si sono mobilitati persino gli abitanti, perché alcuni animali sono entrati nel centro abitato e qualcuno è addirittura arrivato a rifugiarsi sulla piazza gonzaghesca. L'autista, un trentaduenne di Marmirolo (Mantova), ha riportato solo ferite lievi ed è stato trasportato all'ospedale di Asola. Pesanti i disagi al traffico, invece, con la provinciale chiusa nel tratto compreso tra il ponte e il ristorante Molino Vecchio. 
BARLETTA - Strette di mano, pacche sulle spalle, sorrisi. Lunedì, alle sei del pomeriggio, non è che piazza Caduti sia un brulicare di militanti del centrosinistra accorsi da tutti gli angoli di Barletta per ascoltare le parole di Walter Veltroni. Il primo segretario del Pd tuttavia, è soddisfatto per l'accoglienza. La prima cosa che fa è quella di scrivere su un pannello bianco con un pennarello rosso, in stampatello: "Perché il sindaco è il più bel lavoro del mondo e per farlo bisogna avere competenza, onestà, umiltà. A Maffei doti che non mancano". Maffei è Nicola Maffei, il sindaco candidato sindaco, che ringrazia. Veltroni dal palco, insiste: "L'onestà, di questi tempi, è una merce rara. Di fronte al dilagare della corruzione" scegliere un primo cittadino al di sopra di qualsiasi sospetto, "è prioritario". Gero Grassi, deputato terlizzese, che è presidente di Modem, la corrente della minoranza veltroniana all'interno dei riformisti, fa di sì con la testa: "Il problema non è quello di vincere, perché Maffei vincerà. Bisogna, piuttosto, convincere gli elettori a usare il consenso che daranno a chiunque, in maniera responsabile". Cioè? "In questa città il clima è pesante. C'è il rischio di un voto inquinato". Sì, insomma, si comprano le preferenze. Con i soldi. Grassi: "Il guaio è che pur di essere eletto, c'è chi è disposto a uscire dalla legalità". Una pratica bipartisan, stando a quanto assicurano nella piazza vestita a festa. Perché la battaglia elettorale nell'unico capoluogo di provincia che in Puglia il 15e 16 maggio si presenta alle urne, è per forza di cose senza esclusione di colpi. In ballo ci sono trentadue seggi, ma qualcosa come settecento pretendenti, divisi per ventisei liste. Solo per la poltrona più ambita del municipio, i concorrenti sono addirittura dieci, c'è perfino quello di Rifondazione democristiana. Cinque anni fa, erano quattro. Nel 2006 ebbe la meglio Maffei, che trionfò con il settanta per cento. E che ci riprova. Giacché "ci sono due aspiranti consiglieri comunali per ogni condominio" fa notare Ruggiero Mennea, consigliere regionale nonché "uno dei centravanti del Pd barlettano" come assicura il presidente del partito Michele Emiliano, perché Maffei tagli il traguardo al primo turno dovrà sudare le classiche sette camicie. Ma l'impresa non appare impossibile nemmeno questa volta: "Il fatto è che gli avversari sono deboli" spiega Mennea, cugino del mitico Pietro, che Veltroni vuole incontrare per salutarlo, ma tra un appuntamento e l'altro non ci riesce. Subito dopo, sempre Menna, fa gli scongiuri: "Spero che da queste parti non si faccia vedere D'Alema. Per quanto autorevole, indiscutibilmente, ormai è come la musica degli anni Sessanta e l'elettorato si è ringiovanito". Come stanno le cose, finisce con il Pd che combatte contro se stesso. Sì, perché è una ex democratica il sindaco in pectore del Pdl. Si chiama Maria Grazia Vitobello, insegnante, "segno zodiacale: bilancia; segni particolari: bellissima, scherzo, ma ci credo" come racconta lei stessa. Era entrata in politica nel 2002 con Francesco "Ciccio" Salerno, indimenticabile sindaco di sinistra scomparso prematuramente, aveva fatto capolino nell'Udeur di Clemente Mastella per poi approdare nell'arcipelago del Pd, che abbandona nel 2008 per diventare coordinatore cittadino del Popolo della libertà. La "professoressa" comunque, confessa di essere affascinata da Nichi Vendola "per il suo modo di porgersi e di incantare". Vendola, però, tifa per l'ex democristiano Maffei. È un ex Pd anche il terzo osso duro di questa gara: Giuseppe Dipaola, senatore del Pri per un paio di legislature, fino al 1994, che indossa la casacca dell'Udc. Ha 65 annie predica: "Occorrono consiglieri comunali nuovi". Curiosità e stupore per altre due donne scese in pista: sono la figlia e la seconda moglie del compianto Salerno. L'energica Sabrina corre con i Verdi, la signora Raffaella è la portabandiera della civica ViviBarletta, la lista che aveva tenuto a battesimo la Vitobello. Sono le tre rappresentanti del gentil sesso che ravvivano questa campagna elettorale, fatta di Pd, ex Pd e Salerno's. Una campagna elettorale che ha tutta l'aria di essere in un modo o nell'altro, una questione di famiglia. Conti aperti, dunque, nella città che secondo quanto recitano i dati pubblicati dal dipartimento delle Finanze, ha il più basso numero di contribuenti tenuti a versare l'Irpef: 34 ogni 100 abitanti. Lavoro nero, quote rosa e Maffei "sindaco sicuro", come l'usato. 
ROMA - La scuola pubblica italiana perde un altro pezzo. Dallo scorso 13 marzo, ma la notizia è emersa solo in queste ore, Piero Cipollone si è dimesso dalla carica di presidente dell'Invalsi, l'Istituto nazionale di valutazione che nelle ultime stagioni per conto del ministero dell'Istruzione ha verificato il livello di apprendimento degli studenti italiani e ha costruito alcuni esami di Stato e diverse prove finali. Cipollone, punto di riferimento dell'ente, da alcuni mesi viveva a Washington, dove svolgeva il compito di rappresentante per l'Italia della Banca mondiale (è uno dei ventiquattro direttori esecutivi). Le dimissioni del presidente dell'Invalsi arrivano a ridosso della scadenza del Comitato di indirizzo dell'istituto e i lavoratori denunciano ora "una situazione di forte criticità e di incertezza di governo". Sono in scadenza molti contratti dei lavoratori precari interni: l'Invalsi, infatti, ha solo ventidue dipendenti stabili. Tutto il personale (ricercatori, collaboratori tecnici e amministrativi) è entrato in stato di agitazione e domani  protesterà davanti alla sede del ministero. Piero Cipollone era stato nominato presidente dell'Invalsi il 4 agosto 2008 e in questi due anni aveva guidato l'attività dell'Istituto nella fase di rilancio della rilevazione dei livelli di apprendimento degli studenti. Prima di approdare alla scuola è stato ricercatore del Servizio studi della Banca d'Italia, dove ha svolto anche un'attività di rappresentanza presso università estere. Leggi i commenti I commenti dei lettori 
