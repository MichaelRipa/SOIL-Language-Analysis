MARANELLO (Modena) - Non può essere positivo, per Felipe Massa, il bilancio delle ultime gare disputate ma il brasiliano analizza la gara di Montecarlo con lucidità, senza lasciarsi andare ad ulteriori polemiche per l'incidente con Hamilton: "Le tre gare del mese di maggio non sono state buone ma il mio rammarico maggiore è legato alla gara di Monaco  -  ammette Felipe, nel suo diario pubblicato sul sito della Ferrari  -  il nostro potenziale era ottimo, come ha dimostrato Fernando Alonso, che è rimasto in lotta fino all'ultimo. Avrei potuto chiudere la gara almeno al quarto posto ma l'incidente con Hamilton mi ha messo fuori gioco: è stato un peccato ma è inutile tornarci sopra, quello che avevo da dire a riguardo l'ho già espresso nel dopogara, parlarne ancora sarebbe una perdita di tempo". "BANDIERA ROSSA HA CHIUSO I GIOCHI" - "La seconda parte di gara di Montecarlo è stata molto emozionante per gli spettatori, tra i quali c'ero anch'io, purtroppo  -  racconta Massa con amarezza  -  è stato un peccato che la bandiera rossa abbia di fatto messo fine alla lotta nelle prime posizioni: sarebbe stata una lotta incertissima tra Vettel, Alonso e Button, visto che i tre avevano pneumatici messi in maniera ben diversa tra loro. Il regolamento invece prevede la possibilità di sostituire le gomme in caso di interruzione della gara e così gli ultimi giri hanno perso di significato perché sia Fernando che Sebastian avevano delle gomme ragionevolmente fresche e, in queste condizioni, i sorpassi a Monaco restano praticamente impossibili, pur con il KERS e il DRS". "MONTECARLO NATURALMENTE RISCHIOSA" - La sicurezza è un tema che sta molto a cuore a Felipe Massa e quello di Montecarlo è un circuito sul quale aumenta la sensibilità all'argomento, soprattutto alla luce di quanto avvenuto nello scorso weekend: "Tanti sono stati gli incidenti del fine settimana, in particolare hanno colpito quelli di Rosberg e Perez: Nico è stato fortunato perché non ha colpito il muro alla chicane dopo il tunnel mentre Sergio lo ha preso in pieno  -  spiega Massa - sono felice che Perez sia uscito dall'ospedale e spero di vederlo in pista già a Montreal. A Monaco, per la sua natura, ci sarà sempre un elemento di rischio e quella barriera è probabilmente il punto più critico se si perde il controllo della vettura o se si rompe qualcosa. Ne abbiamo parlato tante volte in passato perché lì si erano verificati diversi incidenti. Mi auguro che si possa trovare una soluzione per migliorare la posizione delle barriere in quel punto specifico della pista". COMPETITIVITA' RITROVATA - In vista di Montreal, il dato positivo per Massa è comunque la ritrovata competitività della Ferrari ed è normale che il brasiliano si auguri ulteriori miglioramenti in Canada: "Di buono nel fine settimana monegasco c'è il fatto che la nostra macchina si è rivelata molto più competitiva rispetto alla gara precedente  -  ammette il ferrarista - finalmente abbiamo potuto lottare fino alla fine, anche se soltanto con un pilota. Il nostro ritmo era molto buono e spero che lo sarà altrettanto in Canada e Valencia: dovremo avere delle nuove soluzioni tecniche che, insieme alle gomme più morbide, dovrebbero aiutarci. Almeno sulla carta, poi vedremo quale sarà la situazione, a cominciare dal venerdì di Montreal". Leggi i commenti I commenti dei lettori 
ROMA - Silvio Berlusconi torna a tuonare contro "la tenaglia mediatica": una delle cause per cui il centrodestra ha perso le elezioni amministrative è stata la serie di trasmissioni tv della Rai come Annozero , "trasmissioni micidiali che hanno dato una visione distorta della realtà di Milano e delle città in cui si votava". "Ci impegneremo in Parlamento affinché questo non possa più accadere", aggiunge il premier nella conferenza stampa tenuta a Palazzo Grazioli dopo la nomina di Angelino Alfano a segretario politico del Pdl. Conferenza stampa che si conclude anticipatamente e in modo concitato quando Gianfranco Mascia, uno dei dirigenti del Popolo viola, urla al premier che dovrebbe vergognarsi e farsi processare. "Sarai spazzato via dai referendum", aggiunge prima di essere portato via di peso dagli uomini della sicurezza. Prima di questo episodio il Cavaliere espone i risultati della "analisi senza indulgenze ma anche senza depressioni" fatta dall'ufficio politico del Pdl. I motivi della sconfitta sono molteplici. "Abbiamo pagato dazio perché siamo al governo", dice il presidente del Consiglio. Poi c'è la crisi economica, anche se "c'è del miracoloso nell'aver tenuto i conti in ordine senza introdurre misure punitive verso i cittadini" e per questo "meriteremmo un monumento". E ci sono anche anche le "polemiche interne al partito", la secessione di Fli, la guerra all'evasione "che non ci ha attirato simpatie". Ma soprattutto "c'è una tenaglia mediatica contro di me", afferma Berlusconi. "Ho tutte le tv contro tranne Mediaset - prosegue - una straordinaria tengalia dei media, tutta la stampa e i giornali. Il gruppo Mediaset si è astenuto da trasmissioni politiche, mentre la Rai ha messo in campo dieci trasmissioni che non si sono fermate durante i ballottaggi. Ho visto dei servizi micidiali, uno di Annozero me lo hanno fatto vedere in cassetta: è chiaro che chi non avesse equilibrio critico vedendo quel servizio non avrebbe mai potuto votare per noi a Milano". Una situazione intollerabile per il premier: "Ci impegneremo parlamentarmente perché ciò non si ripeta più". Berlusconi ne ha anche per gli avversari usciti vittoriosi dalla tornata amministrativa: "Il Pd fa festa, ma è patetico perché i candidati che hanno vinto le elezioni non gli appartengono". Quindi guarda al futuro del Pdl: "E' un grande partito, siamo ancora determinanti. Abbiamo  sondaggi di oggi che ci danno ancora quattro punti di distacco nei confronti del Pd". Smentite in modo netto le divisioni e le difficoltà interne di cui si è parlato nelle ultime settimane: "Abbiamo dato la possibilità a molti media di avere un'immagine di divisioni, ma ho visto che si diceva che il Pdl è un partito pronto all'implosione: niente di più lontano dal vero. Non ho mai avuto dubbi - scandisce il premier - sull'unità del partito". La contestazione. Quando il premier e il neo segretario del Pdl finiscono di rispondere alle domande dei giornalisti, dalla platea del parlamentino, che si trova all'interno della residenza romana di Berlusconi, prende la parola Mascia, uno dei leader del Popolo viola, che rivolgendosi a Berlusconi dice: "Volevo chiederle se lei sa che porta sfiga agli italiani e che con il referendum del 12 e 13 giugno lei sarà spazzato via. Risponda agli italiani e dica loro se si farà processare oppure no". Le parole di Mascia suscitano la reazione immediata degli uomini della scorta del presidente del Consiglio che intervengono in maniera decisa e allontanano l'esponente del Popolo viola dalla sala. Leggi i commenti I commenti dei lettori 
ROMA - Niente Barcellona, almeno per oggi. Sabatini, dopo il viaggio di ieri in Francia, è oggi a Milano, dove, contemporaneamente, hanno trascorso la giornata anche l'avvocato di Unicredit Cappelli, il Chief Operating Officer Paolo Fiorentino, l'avvocato Baldissoni, legale di DiBenedetto. Paradossalmente, il cuore della nuova Roma, oggi, batte al nord. INCONTRI  - Appuntamenti di mercato, per il momento, quelli annunciati nel movimentatissimo pomeriggio di Sabatini. Da escludere abbia incontrato Deschamps, con cui un contatto ci sarebbe già stato. Difficile, anche, possa essersi fermato a parlare con Luis Enrique, nonostante l'allenatore del Barcellona B abbia annullato l'allenamento odierno: un elemento che aveva fatto pensare alla possibilità di un viaggio per un colloquio con il ds in pectore della nuova Roma, annunciato nelle scorse ore. Ma che, nella giornata, non ha trovato conferme. Tutt'altro. Inevitabile che i due si vedano nei prossimi giorni, per definire l'accordo economico del contratto e raggiungere un'intesa. Anche perché per l'inizio della prossima settimana, la nuova società vuole poter presentare almeno il progetto tecnico: un allenatore, un direttore sportivo, tre acquisti. Uno, probabilmente, anche di primo livello. SALUTI BLAUGRANA  - Luis Enrique, in ogni caso, ha già salutato la sua ormai ex squadra, in attesa dell'ultima giornata di un campionato straordinario (già battuto il miglior piazzamento e il record di punti della storia del Barça B in segunda division, la massima categoria disputata dal "filial" del club catalano). L'arrivederci, ieri sera, nel corso di una cena al ristorante Kauai de Gavà con il gruppo di giocatori al completo, lo staff tecnico, persino il presidente del club Sandro Rosell, che ha voluto personalmente complimentarsi con la squadra per la stagione disputata. "Ho detto che il mio ciclo qui era finito prima ancora che mi arrivassero delle offerte. Il mio obiettivo è quello di vivere il presente e niente altro". Poi, un messaggio ai suoi ex giocatori che però sembra anche una linea per i nuovi: "Non accetterò nessun giocatore che non sia ambizioso, che non provi in campo la cosa più difficile. Penso che un giocatore si costruisca con la fiducia più che con altro". Quella che è mancata alla Roma di questa stagione. VERTICE A MILANO  - Oggi però a Milano, tra Fiorentino, Cappelli, Baldissoni e lo stesso Sabatini, si sarebbe parlato anche di quanto attende il futuro dirigenziale della Roma. Perché, questione ancora di qualche giorno, Unicredit e il gruppo statunitense sceglieranno di concerto un nome che il cda della Roma dovrà nominare come proprio delegato per firmare i contratti di acquisto, cessione, licenziamento, in attesa che possa riunirsi l'assemblea dei soci per nominare il nuovo consiglio d'amministrazione e DiBenedetto come presidente. Venturini, responsabile corporate della banca per il centro-sud, la figura ideale: già presente nel cda del club giallorosso e non impedito dai vincoli dell'ordine che vietano invece all'avvocato Cappelli di assumere la carica. Proprio il legale di Unicredit, in una conversazione confidenziale, avrebbe fatto sapere stamattina a Montali che il suo ruolo all'interno della Roma non farà più parte dell'area sportiva, ma che sarà proposta per un posto nel nuovo cda. Una posizione che però il dirigente potrebbe scegliere di rifiutare, soprattutto se capisse di essere escluso da compiti operativi. Leggi i commenti I commenti dei lettori 
ATENE - Ancora una giornata interlocutoria per il salvataggio della Grecia, sulla quale si abbatte però la mazzata di Moody's che taglia il rating del debito a Caa1, facendolo sprofondare ulteriormente nel territorio dei 'junk bond', dei titoli spazzatura. Con l'aggravante di un outlook negativo. Al momento l'orientamento dell'Ue è quello di concedere ad Atene nuovi aiuti per 60-70 miliardi di euro entro il mese per far fronte alle esigenze finanziarie del biennio 2012-2013 si consolida sempre più. Sui tempi e modi la partita resta però tutta aperta e viene giocata all'ombra dell'incubo di una ristrutturazione 'pesante' del debito ellenico che nessuno ufficialmente vuole ma che in molti, dietro le quinte, ritengono ancora quasi inevitabile. Una ristrutturazione del debito della Grecia "non rientra" nel progetto dell'Unione Europea per risolvere la crisi del Paese, ha ribadito ancora una volta da New York il commissario europeo agli Affari Economici, Olli Rehn. "Ristrutturare non risolve i problemi della Grecia". Ma, avverte Moody's motivando il taglio, senza una ristrutturazione del debito cresce il rischio che il Paese possa andare in default, tenuto conto "delle difficoltà crescenti che il Governo deve affrontare nell'attuazione dei tagli, delle crescenti incertezze sulle prospettive di crescita e un record negativo sul fronte degli obiettivi di consolidamento dei conti pubblici". Nonostante tutte le cautele del caso, si fa però sempre più concreta l'ipotesi di un intervento 'soft', con un coinvolgimento su base volontaria delle banche, sulla scia di quanto fatto a suo tempo per i Paesi dell'Est. Tutto in base a modalità ancora da definire che potrebbero però contemplare anche incentivi a rinnovare e, quindi, non incassare i titoli di Stato ellenici in scadenza. Che si stia andando in questa direzione lo indica anche il  Financial Time Deuthschland: secondo una fonte vicina alla Bce le banche centrali dei 27 "non escludono più" una partecipazione volontaria delle banche a una ristrutturazione 'morbida'. Un'indicazione confermata successivamente anche da Juergen Stark, membro tedesco del board della Bce. Al centro della scena resta comunque, come al solito, la Germania. Oggi un portavoce del governo tedesco ha ribadito la posizione di Berlino facendo, almeno apparentemente, marcia indietro rispetto alle aperture di ieri. Nella prospettiva di nuovi aiuti, ha detto il portavoce, "è importante che il settore privato si assuma le sue responsabilità". Intanto prosegue la missione della troika ad Atene. I colloqui tra i tecnici di Ue-Bce-Fmi e le autorità greche hanno fatto registrare "buoni progressi", ha osservato oggi il portavoce di Rehn, senza però sbilanciarsi su quando finiranno. Quel che è certo è che il confronto è concentrato su tre grandi argomenti: le nuove misure che devono essere prese per raggiungere gli obiettivi fissati per il 2011 per il risanamento dei conti pubblici; le privatizzazioni; l'aumento delle entrate fiscali attraverso la lotta all'evasione. In molti sono pronti a scommettere che alla fine la valutazione della troika sarà favorevole alla concessione della quinta tranche di aiuti a valere sui 110 miliardi concessi un anno fa. Ma le conclusioni a cui giungeranno gli uomini della Commissione, della Bce e del Fondo avranno anche un peso determinante per l'organizzazione del secondo salvataggio: la Germania, ha detto Angela Merkel, aspetta questo prima di prendere una decisione su un nuovo sostegno economico alla Grecia. 
MILANO - Sorgenia, la controllata di Cir attiva nelle energie rinnovabili, dà il via a una joint venture paritetica nell'eolico in Francia con la società di investimenti globale Kohlberg Kravis Roberts & Co. (gruppo KKR). I fondi tedeschi di investimento di Partners Group, si legge in una nota, investiranno con KKR nella joint venture. Gli asset della joint venture saranno gli impianti eolici realizzati da Sorgenia in Francia con una capacità di circa 153 MW (circa 149 MW, di cui 41 MW con aerogeneratori in affitto, interamente controllati dalla joint-venture e circa 16 MW con una partecipazione del 25%) e progetti autorizzati in avanzata fase di sviluppo per circa 95 MW. Nella nota si precisa che la joint venture sarà partecipata pariteticamente dai due soci. A Sorgenia sarà affidata la gestione del business. La controllata di Cir, inoltre, proseguirà autonomamente l'attività di sviluppo in Francia della pipeline di progetti nelle fonti rinnovabili (eolico e fotovoltaico). "L'alleanza con un investitore esperto e qualificato come KKR - commenta Mario Molinari, direttore generale di Sorgenia - consentirà a Sorgenia di accrescere la propria presenza nel mercato francese e di consolidare la posizione di operatore leader nell'energia rinnovabile. Nel settore eolico il piano industriale del gruppo Sorgenia prevede un incremento della capacità di generazione in Italia e Francia dai 234 MW di fine 2010 a oltre 450 MW nel 2016". Per KKR questa partnership rappresenta il primo investimento nelle energie rinnovabili in Europa. "I parchi eolici di questa joint venture sono attraenti asset infrastrutturali che garantiscono una visibilità di lungo periodo dei flussi di cassa" commenta Jesus Olmos, responsabile europeo del business infrastrutture di KKR. "KKR si propone di essere un investitore attivo nell'intera catena energetica. Questa partnership con Sorgenia ci consente di ampliare il nostro portafoglio di attività con un investimento nell'energia rinnovabile, una delle aree più interessanti e promettenti nelle infrastrutture. Siamo particolarmente lieti dell'accordo di lungo periodo con un partner prestigioso come Sorgenia". L'operazione è avvenuta sulla base di un enterprise value per il 100% della società joint venture (esclusi gli aerogeneratori in affitto per 41 MW) pari a circa 236 milioni di euro inclusa una parte variabile (earn out) fino a 8 milioni di euro che sarà corrisposta all'avvio della marcia commerciale degli impianti autorizzati. Per Sorgenia è previsto un incasso di circa 60 milioni di euro con un effetto positivo sulla posizione finanziaria netta superiore ai 150 milioni di euro. Tali valori saranno resi definitivi al closing, previsto nel mese di settembre. 
CATANIA - Finisce dopo pochi mesi l'avventura di Diego Pablo Simeone sulla panchina del Catania. Il tecnico argentino e l'amministratore delegato della società etnea, Pietro Lo Monaco, hanno definito la risoluzione consensuale del contratto che sarebbe scaduto tra un anno. "Al termine di un cordiale incontro - si legge in una nota del Calcio Catania - utile a constatare la reciproca soddisfazione per i brillanti risultati ottenuti e la piena valorizzazione dell'organico rossazzurro in quattro mesi di ottimo lavoro  ravvisando l'opportunità di nuovi percorsi professionali, l'amministratore delegato Pietro Lo Monaco e l'allenatore Diego Pablo Simeone hanno definito la risoluzione consensuale del contratto". Con il 'Cholo' lasciano anche l'allenatore in seconda German Burgos e il preparatore atletico Oscar Ortega."Al tecnico e al suo staff, ambiziosi emergenti sulla scena internazionale - conclude la nota della società etnea - il Calcio Catania rivolge sinceri auguri di nuove e grandi fortune". Intanto si pensa già al futuro. Giovedì è atteso a Catania Vincenzo Montella: l'ex tecnico giallorosso si incontrerà con Lo Monaco, per definirne i temini dell'eventuale ingaggio Leggi i commenti I commenti dei lettori 
MILANO - La Fondazione Monte dei Paschi sceglie un giorno infelice per liberarsi di un 6,7% del capitale della banca senese, vendendo a Goldman Sachs 450 milioni di azioni privilegiate che poi la banca d'affari ha iniziato a cedere a investitori istituzionali in mattinata. Sull'azione Mps si è scatenato un vortice di vendite, in una seduta già pesante per il comparto del credito (fa sempre paura la crisi del debito greco) e la chiusura per il titolo è stata a 0,81 euro, in calo del 7,64%. Gli scambi sono stati circa sette volte la media mensile, il prezzo è finito sotto gli 0,8325 euro cui Goldman Sachs ha piazzato la prima parte del pacchetto. Il collocamento è avvenuto al minimo della forchetta (che arrivava fino a 0,85 euro), a riprova della difficoltà che ha incontrato il blitz. E la tensione su Mps potrebbe continuare nei prossimi giorni quando la banca d'affari si libererà delle quote rimanenti. Secondo indiscrezioni di mercato, la banca d'affari avrebbe rilevato a un prezzo attorno a 0,80 euro i titoli, quindi per Fondazione Mps l'iniezione di liquidità è stimabile in circa 360 milioni di euro. Tutti soldi che quest'autunno serviranno a seguire l'aumento di capitale della banca conferitaria per la quota rimanente, che da oggi è al 50,01% per la Fondazione, di cui il 46,3% in titoli ordinari e il resto in privilegiate. La ricapitalizzazione di Mps, che serve a ripagare 1,9 miliardi di euro di prestito governativo e a rinforzare il patrimonio della banca, è stata decisa a inizio aprile, e le assemblee sono in agenda settimana prossima. Poi passerà circa un mese perché il cda stabilisca il prezzo di emissione, e la Fondazione controllante concluda le sue manovre per trovare i fondi necessari a non diluirsi sotto il 50% della banca. Data l'onerosità dell'operazione, si era capito da settimane che l'ente di Palazzo Sansedoni avrebbe diluito fino alla metà più uno il suo possesso azionario in Mps. Tuttavia gli investitori pensavano che ciò sarebbe avvenuto con la vendita di diritti di opzione, non con una cessione di azioni tout court. Forse la mossa d'anticipo, che ha il vantaggio di fermare il prezzo di incasso per la Fondazione e diminuire le possibilità di arbitraggio speculativo tra titoli e opzioni quando l'aumento partirà, ha però preso alla sprovvista qualche investitore, specie in una seduta delicata sull'azionario. L'ente Mps, per tranquillizzare il mercato, ha chiarito comunque in una nota che "non intende compiere ulteriori operazioni sulla partecipazione se non in un'ottica di marginale fine-tuning". L'operazione, ha aggiunto la Fondazione, è stata "funzionale al raggiungimento della propria soglia obiettivo di partecipazione al capitale della banca conferitaria, è stata comunicata senza indugio alla banca e determina l'automatica conversione alla pari delle azioni privilegiate in azioni ordinarie 

NEW YORK - Gli account di posta elettronica Gmail di importanti politici americani e di Paesi asiatici, tra cui la Corea del Sud, di giornalisti, militari e di attivisti del dissenso cinese sono stati violati in una serie di attacchi provenienti dalla Cina. Lo rivela Google sul suo blog ufficiale precisando che gli account presi di mira sono centinaia e l'attacco, proveniente da Jinan, nel Nord-Ovest della Repubblica popolare, aveva come obiettivo di leggere la posta elettronica delle persone finite nel mirino degli hacker. L'attacco è stato comunque scoperto e vanificato, ha assicurato la società informatica. Eric Gross, uno dei responsabili per la sicurezza di Google, ha spiegato che le autorità americane e le vittime dell'azione sono state avvertite. E dall'amministrazione Usa rassicurano. La Casa Bianca "non ha nessuna ragione di credere che conti e-mail del governo siano stati piratati". Lo ha indicato un portavoce della Casa Bianca, Tommy Vietor, precisando che l'amministrazione Usa ha deciso di avviare una inchiesta. "Stiamo esaminando i rapporti, e stiamo tentando di stabilire i fatti", ha aggiunto Vietor. Duro il commento del segretario di Stato Hillary Clinton: "C'è inquietudine: abbiamo prese le accuse molto seriamente e stiamo esaminando la questione". "I sistemi di Google non sono stati colpiti", precisa comunque un portavoce di Google. "L'obiettivo era rubare le password degli utenti, probabilmente attraverso phishing". Sul suo blog, Google raccomanda di usare password complicate e di attivare la doppia verifica, che prevede la necessità di un numero di telefono valido e di una seconda password per accedere a Gmail. Nei mesi scorsi il gigante informatico americano aveva già accusato hacker cinesi di avere attaccato i suoi server in Cina. Accuse che Pechino respinge decisamente, definendo inaccettabili le parole di Google. 
