Cariche della polizia e lancio di oggetti e fumogeni dalla folla che manifesta contro il premier. E' degenerata la protesta davanti all'hotel Principi di Piemonte dove Silvio Berlusconi ha presentato ufficialmente la candidatura di Michele Coppola a sindaco per il Pdl, e dove si consuma una cena elettorale alla quale partecipano 250 imprenditori piemontesi che hanno pagato, per partecipare, 500 euro a testa. La carica è arrivata improvvisa, da via Roma, dopo che da una parte della folla in strada era partito il lancio di oggetti e di bottiglie. I tafferugli sono durati pochi minuti, al termine dei quali i manifestanti si sono dispersi nelle vie del quartiere o hanno formato altri raggruppamenti un po' più lontano gridando slogan contro la polizia. Uno degli agenti ha riportato una ferita all'arcata sopraccigliare ed è stato portato all'ospedale Molinette. Le foto della protesta Le foto degli scontri La conferenza stampa di Berlusconi Durante la giornata sono stati qualche centinaio i manifestanti - ma nel corso della serata hanno superato i cinquecento - che sono riusciti ad arrivare a pochi metri dall'hotel Principi di Piemonte. La folla fuori urlava e fischiava assiepata contro il blocco formato da agenti in tenuta antisommossa e camionette della polizia. Sono scoppiati anche alcuni petardi e i manifestanti sono stati raggiunti da un gruppo che suonava tamburi e fischietti e che ha scandito a lungo il ritmo degli slogan contro il premier: frasi come "arrestatelo", "fuori la mafia dallo stato", "dimissioni, dimissioni". La situazione però si è fatta ogni minuto più tesa. Centinaia di poliziotti in tenuta antisommossa circondano tuttora l'isolato e con le camionette sono salite sui marciapiedi sotto i portici per bloccare il passaggio di auto e persone. I contestatori si sono trovati tutti nella piazza Carlo Felice, a qualche centinaio di metri dall'hotel. Si sono divisi in due tronconi e hanno cominciato a muoversi verso l'albergo. Il primo spezzone, dove erano presenti (tra gli altri) i militanti del Popolo Viola e del Movimento 5 Stelle, è sfilato lungo la piazza Carlo Felice e si è portato in via Roma scandendo slogan. Il secondo, quello dei centri sociali e del movimento antagonista, è passato per via XX Settembre e in via Gramsci e ha tentato di svoltare verso via Roma, incontrando il cordone dei poliziotti in assetto antisommossa. Qualche decina di metri più avanti, in via Buozzi, la testa del corteo ha effettuato un secondo tentativo e, dopo essere sbucata in via Roma, ha incontrato un nuovo schieramento di poliziotti, sistemato proprio di fronte alla via che porta verso l'ingresso dell'hotel. A quel punto ci sono stati momenti di tensione e dalle forze dell'ordine sono partite manganellate alle quali ha fatto da contraltare il lancio di oggetti; si è sentito anche lo scoppio di un paio di petardi. In piazza sono stati lanciati slogan contro l'intervento militare in Libia, alcuni manifestanti hanno mostrato la Costituzione, altri striscioni che recitavano "L'Italia non è una Repubblica fondata sulla prostituzione". A un certo punto i dimostranti hanno intonato a più riprese l'inno di Mameli, assurto in questi giorni anche a simbolo della protesta da parte di un'Italia che si riconosce nel presidente Napolitano e non nel capo del governo. Leggi i commenti I commenti dei lettori 
Il sindaco ha preso in mano la trattativa sull'Amt e alla fine, dopo mesi di tira e molla, azienda e sindacati sono riusciti a fare l'accordo: in extremis è stato sospeso lo sciopero di otto ore già proclamato da Cgil, Cisl, Uil, Faisa e Ugl per quest'oggi. I bus quindi circoleranno, mentre nei giorni prossimi il documento alla base dell'intesa verrà sottoposto al referendum dei lavoratori. A quel punto, se prevarrà il voto positivo, lo sciopero verrà revocato definitivamente e partirà tutta l'operazione di riorganizzazione della rete e del personale. Al centro dell'accordo siglato ieri poco prima di mezzanotte, c'è l'impegno dell'Amt a limitare il taglio della rete a 1,5 milioni di chilometri l'anno. Il servizio complessivo dell'Amt su gomma non dovrà quindi scendere sotto i 26,5 milioni di chilometri l'anno nel 2011, ma anche nel 2012, visto che a fare da contrappunto alla riduzione della rete c'è stato l'aumento del prezzo del biglietto, passato a 1,50 euro per 100 minuti. "Il servizio non verrà tagliato _ è il commento della Vincenzi _ un risultato importante per i cittadini, che potranno continuare a utilizzare i mezzi pubblici, e per i sindacati, che vedono svanire le preoccupazioni manifestate nei giorni scorsi". Di conseguenza il personale verrà ridotto di circa 200 persone, quelli che andranno in pensione nei prossimi due anni con l'accompagnamento del "fondino" istituito dalla Regione. Altri 80 lavoratori verranno passati in carico al Comune come ausiliari del traffico. Il Comune si è anche impegnato a garantire i finanziamenti di 23,5 milioni di euro per l'anno 2011 e in prospettiva anche per il 2012.  E per far quadrare i conti dell'azienda c'è anche la disponibilità di Tursi a conferire all'azienda parti di patrimonio, come gli impianti speciali, funicolari e ascensori. 
ROMA - Se sulla gestione del comando dell'operazione militare internazionale in Libia regna un'incertezza responsabile di forti tensioni diplomatiche , non è certo più chiara la dimensione del ruolo svolto dalle forze armate italiane. I nostri Tornado partecipano attivamente alla missione, colpendo gli obiettivi nemici, o si limitano ad appoggiare i mezzi alleati? Sui limiti e le caratteristiche dell'impegno dei nostri veivoli le versioni fornite da politici e militari sono quanto mai discordanti. "I nostri aerei non hanno sparato e non spareranno", ha assicurato il presidente del Consiglio Silvio Berlusconi in serata, preoccupato tra l'altro di tranquillizzare una Lega resa sempre più irrequieta dall'impegno italiano in Libia. "I nostri aerei - ha aggiunto il premier - sono lì per il pattugliamento e per garantire la no-fly zone". Ma le parole di Berlusconi cozzano con il resoconto fatto oggi dal comandante Mauro Gabetta, pilota e portavoce della base di Trapani Birgi. "L'operazione di soppressione delle difese degli avversari condotta dai nostri apparecchi è stata positiva, gli obiettivi sono stati colpiti", ha spiegato l'ufficiale. "La zona interessata era nei pressi di Bengasi", ha sottolineato. "Siamo pronti a operare in seno alla coalizione internazionale e ci sentiamo responsabili nei confronti dei cittadini italiani e di tutti i paesi della coalizione - ha aggiunto Gabetta - la nostra missione non è finita, siamo pronti a rispondere ogni volta che ci viene richiesto". A rendere ancora più confusa la situazione la notizia della rimozione dall'incarico del maggiore Nicola Scolari, uno dei piloti dei Tornado italiani che ieri sera hanno svolto una missione nei cieli di Bengasi. Al rientro alla base di Trapani l'ufficiale aveva raccontato. "Abbiamo verificato la presenza o meno di radar nemici, ma non abbiamo rilevato emissioni tali per cui un nostro impiego fosse necessario". Oggi dallo Stato maggiore dell'Aeronautica si è appreso che per Scolari è stato disposto il rientro al suo reparto di appartenenza, a Piacenza. 
«Un maggior impegno da parte di Atm e maggior efficienza» aveva chiesto il sindaco Letizia Moratti all’azienda dopo aver notato problemi nelle ultime settimane. L’ultimo episodio domenica pomeriggio sulla Verde: un treno si è fermato 10 minuti in galleria con a bordo i passeggeri, scesi poi a Sant’Ambrogio. È a causa delle molte lamentele dei cittadini che Letizia Moratti, dopo cinque anni di mandato, spiega di essersi accorta di ritardi, guasti e rallentamenti del servizio. Così è passata all’azione: «A seguito di tante segnalazioni relative alle linee 1 e 2 del metrò, ho concordato impegni concreti» con Atm. Da Radio Letizia, sul suo sito web elettorale, il sindaco comunica ora cosa abbia ottenuto dal presidente dell’Atm, Elio Catania, convocato a Palazzo Marino. «Ci saranno sei uomini in più nella sala operativa attiva 24 ore su 24 — spiega il sindaco — due treni in più di scorta sulla linea 1, il raddoppio della manutenzione sulla linea Rho-Bisceglie-Sesto e il potenziamento dei Radiobus di quartiere». Il piano concordato con Atm prevede inoltre capistazione in più ai capolinea RhoFiera e Comasina. In superficie, «sei nuove pattuglie sulla linea 90-91», squadre di sorveglianza formate da controllori e poliziotti in pensione (come quelle già in azione sui metrò) per aumentare la sicurezza sui filobus della circolare. Prima di domenica, tre episodi ravvicinati hanno preoccupato il sindaco. Martedì scorso la Rossa si è bloccata per un guasto a un convoglio, il giorno dopo ancora guai sulla linea 1 (problemi di alimentazione) e venerdì il metrò verde è andato ko tra Cernusco e Gorgonzola. «Abbiamo investito molto in questi anni — conclude la Moratti — e vogliamo che l’efficienza e la qualità del servizio siano sempre garantite». La svolta della Moratti non convince però Basilio Rizzo, consigliere della lista Fo: «Sotto elezioni si riconosce ciò che l’opposizione ripete da anni. Catania ha sempre smentito ritardi, corse saltate, guasti, orari non rispettati. Ma i cittadini si accorgono se i tempi di attesa segnalati dalle paline non sono quelli effettivi, e si irritano se ogni giorno il treno della metropolitana sosta 34 minuti in stazione. La Moratti dovrebbe affidare la verifica dello svolgimento del servizio a un ente terzo». E anche Barbara Ciabò, del Fli, è perplessa: «La sicurezza l’avevamo già chiesta noi consiglieri. Catania non guadagna poco, ci aspetteremmo efficienza e invece siamo allo scaricabarile con chi lo ha scelto. Troppo facile scoprire sotto elezioni che i mezzi pubblici non funzionano». Più conciliante Igor Iezzi della Lega: «Positivo l’aumento di mezzi e manutenzione. Non pensiamo sempre alle elezioni, se la fermata della Comasina è stata ultimata ora non dipende dal voto». 
ROMA - Sono oltre 1 milione e mezzo i lavoratori domestici, una presenza fondamentale per la vita quotidiana di oltre 2 milioni e mezzo di famiglie italiane. Per lo più stranieri (71,6%), le donne e gli uomini assistenti familiari che ogni giorno si prendono cura dei nostri cari e delle nostre case. Un esercito di lavoratori in crescita costante come testimoniato dall'INPS, che rileva un aumento del 82% rispetto al 2005. UniCredit ha lanciato in questi giorni, attraverso "Agenzia Tu", "Conto Tu Famiglia", il primo conto corrente package in Italia dedicato a colf, badanti e baby sitter. L'esperimento è partito 5 anni fa. Con i primi sportelli di "Agenzia Tu", con l'obiettivo di rendere più semplice l'accesso al mondo bancario ai cittadini stranieri, spesso vittime di complicazioni e difficoltà linguistiche (e non solo) e nella comprensione del sistema bancario del nostro Paese. Il prodotto è stato presentato in anticipo alle Associazioni dei Consumatori nell'ambito del Cantiere di lavoro dedicato all'innovazione. "Agenzia tu" consente a molti immigrati di avvicinarsi ai prodotti bancari senza doversi servire di intermediari, trovando all'interno delle agenzie personale che parla la stessa lingua. Tra i vari servizi c'è anche quello per la rimessa di fondi ai familiari rimasti nel paese di origine. Anche in questo caso senza doversi servire di ulteriori intermediari. Conto Tu Famiglia . Offre, oltre ai servizi bancari tradizionali di un conto corrente package (carta bancomat, carta prepagata, servizio di online banking ) 6 rimesse on line gratuite verso l'estero (bonifici bancari su banche estere convenzionate) e in più dedica programmi di formazione personale e professionale ai sottoscrittori del conto. Una delle esigenze fondamentali per i cittadini stranieri è, appunto, la conoscenza della lingua italiana per comunicare al meglio con le famiglie e per supportarle in modo efficace in caso di emergenze domestiche. Per questo, all'interno dei servizi non bancari offerti da "Conto Tu Famiglia" c'è uno sconto sulla quota di iscrizione ad un corso di lingua italiana (25 ore) tramite un partner esterno alla banca. Il DVD multilingue. Assieme al corso di lingua italiana, viene offerto anche un DVD multilingue (italiano, inglese, polacco, romeno, spagnolo, ucraino) di 3 ore per supportare le badanti nella cura della persona su aspetti come la nutrizione, la salute, la coordinazione motoria, pratiche di assistenza quotidiana e ancora l'ordinamento costituzionale. Un supporto concreto concepito da esperti esterni del settore sanitario e che può essere fruito con il Pc o la televisione. 

ROMA - Terzo giorno di raid sulla Libia. Un attacco che vede nuovamente impegnati anche caccia italiani. Berlusconi assicura che i nostri Tornado "non hanno sparato e non spareranno", ma le parole del premier sono in contrasto con quelle dei piloti. E Anche se la risoluzione dell'Onu non prevede attacchi mirati contro il Colonnello, l'obbiettivo numero uno sembra proprio lui. Uno scenario che genera forti tensioni diplomatiche nella coalizione, per una missione che nasce per tutelare i civili e non per deporre il Rais. Oggi le forze della coalizione hanno colpito Sabah, una roccaforte del colonnello a sud del paese. Sotto assedio anche Sirte, la città natale del raìs, dove le autorità libiche lamentano molti morti. In serata, è nuovamente Tripoli l'obbiettivo. La capitale è stata colpita anche nella zona portuale. Attacchi a cui la contraerea reagisce: le fonti locali parlano di spari, seguiti da esplosioni. Misurata ai lealisti. Ma le milizie di Gheddafi sono impegnate su più fronti. Quaranta morti tra la popolazione oggi a Misurata. Oggi i miliziani di Gheddafi hanno preso il controllo della strada principale, e in serata fonti governative hanno comunicato ufficialmente la presa della città. Oltre alle vittime, si contano anche trecento feriti. Secondo i ribelli, il rais ha reagito agli attacchi usando scudi  umani "volontari" per impedire raid contro obiettivi strategici. Un  esponente degli insorti ha dichiarato che i miliziani del colonnello  hanno portato civili a Misurata dai paesi vicini, per usarli come scudi.  Anche a Tripoli, la tv libica ha affermato che "migliaia di sostenitori del rais" si  sarebbero ammassati attorno alla caserma di Bab Al Azizia, il bunker del  Colonnello nella capitale, colpita ieri notte da alcuni razzi. Ma  potrebbe trattarsi di civili costretti con la forza. La giornata ha visto anche l'attacco dei miliziani lealisti a Zenten e Yefren. I raid. I primi a riprendere gli attacchi sulla Libia sono stati i francesi, stamattina. Poco prima delle 14, sono decollati anche tre Tornado italiani dalla base di Birgi a Trapani. Secondo l'ammiraglio americano Mike Mullen, capo degli Stati maggiori unificati, la prima ondata di attacchi ha permesso di imporre la no-fly zone sulla Libia. Il piano dell'operazione prevede adesso la seconda fase, quella che prevede l'attacco ai rifornimenti per le truppe di Gheddafi. Il giallo della morte di Khamis. Il governo libico ha smentito le voci circolate oggi sulla presunta morte di Khamis Gheddafi, figlio del colonnello. Un sito dell'opposizione, Manara , aveva riportato del decesso di Khamis sotto i colpi sparati contro di lui nei pressi della caserma di Bab al Azizia da un pilota dell'aereonautica. Onu, convocato il Consiglio di sicurezza. Il Consiglio di Sicurezza dell'Onu si riunirà nuovamente giovedì prossimo. Nel corso della riunione il segretario generale Ban Ki-moon, che al momento si trova in Nord Africa, farà rapporto sulla situazione in Libia. La riunione di giovedì, oltre ad essere stata sollecitata da Tripoli, è prevista dalla risoluzione 1973 del Consiglio che ha dato luce verde all'intervento militare in Libia. Il testo della risoluzione prevede infatti che i Quindici si riunoscano nuovamente "a sette giorni dall'approvazione di questa risoluzione, per ascoltare il rapporto del segretario generale". Oms, possibile emergenza sanitaria. Nella Libia sotto attacco, esiste il rischio che gli ospedali collassino sotto l'afflusso di feriti e malati gravi. Secondo un rapporto dell'Organizzazione mondiale della sanità, sono queste le emergenze sanitarie cui può andare incontro la popolazione libica con lo svilupparsi del conflitto. In particolare per il milione e mezzo di lavoratori migranti presenti in Libia, la maggior parte dei quali in fuga, i rischi maggiori sono rappresentati dall'interruzione di cura di malattie croniche, come diabete, ipertensione, Tbc, Aids, dalle infezioni causate da acqua e cibo contaminati. Per la popolazione libica i problemi maggiori sono le ferite e le condizioni che richiedono un intervento medico e chirurgico urgente. 
EMPOLI - Empoli si conferma tabù per la Reggina (non vince al Castellani da 32 anni). I calabresi cadono dopo 7 giornate e rimettono di nuovo in discussione il proprio posto in zona play-off, riavvicinati ora anche dalla stessa formazione toscana, tornata a soli 2 punti dal 6° posto. Dopo un buon primo tempo la squadra di Attori ha pagato cara una partenza molle nella ripresa da cui, una volta in svantaggio, non ha saputo più riprendersi. IL GIOIELLO DI FORESTIERI - Gli amaranto contengono in avvio l'esuberanza padroni di casa, pericolosi al 13' con Forestieri, poi vengono fuori e per ben tre volte (31', 34' e 45'), sempre con Bonazzoli, spaventano Pelagotti. Aglietti striglia i suoi nell'intervallo e dagli spogliatoi torna fuori un altro Empoli. Gli azzurri insidiano Puggioni con Musacci (47' e 51') e poi, al 61', sbloccano il risultato con Forestieri che, su un assist smarcante di Coralli, salta in dribbling Adejo e batte Puggioni in uscita. CORALLI MANCA IL 2-0 - La replica della Reggina è rabbiosa quanto caotica. E non produce altro che un mezzo brivido: su una punizione di Viola dalla trequarti, al 69', Acerbi e Costa non arrivano per un soffio alla deviazione vincente a due passi dalla porta. Nel finale l'Empoli si difende con ordine e, anzi, al 91', manca clamorosamente il 2-0 in contropiede con Coralli che, tutto solo, a porta vuota, manda incredibilmente alto. EMPOLI-REGGINA 1-0 (0-0) Empoli (4-3-2-1): Pelagotti; Marzoratti, Tonelli, Stovini, Gorzegno; Moro, Valdifiori, Nardini (Fabbrini), Musacci (Signorelli), Forestieri (Saponara), Coralli. All. Aglietti. Reggina (3-5-2): Puggioni; Adejo, Costa, Acerbi; Laverone (Sarno), Rizzo, De Rose (Campagnacci), Viola N. (Montiel), Rizzato; Viola A., Bonazzoli. All. Atzori. Arbitro: Massa di Imperia Rete: 61' Forestieri Ammoniti: Costa (R); Moro (E); Forestieri (E) Leggi i commenti I commenti dei lettori 
