In via delle Muratte i romani vanno per due ragioni: il ristorante “Al Moro” e la “Casa della panna”, caffè popolare appena ristrutturato. Pochi sanno che il nome della strada deriva dallo storpiamento di Amoratto, soprannome del capo delle Milizie pontificie nel Medioevo. Lo dice Stefano Sgambati nel suo libro “I bar a Roma” (Castelvecchi). *** A Milano, l’anima del popolo degli under 30 alle Colonne di San Lorenzo è al bar Rattazzo. Il posto non è freak, né punk, né radical chic. Non è niente. Forse i ragazzi lo frequentano proprio per questo. C’è chi vive lì. "Si fa per dire..." Di giorno stanno al Rattazzo o nel parcheggio. La notte la passano in Vetra, sotto il portico. "Non siamo senzatetto, ma ragazzi che non vogliono tornare in nessuna casa". *** A Roma è già mezzogiorno di sabato e il violinista romeno di via Frattina ha la custodia vuota. Neppure 50 centesimi. Lui smette di suonare, la richiude e se ne va: "Passa tanta gente, nessuno si ferma. Oggi sono stonato". *** Bar tabacchi a Sant’Eustachio. Un turista americano chiede in un italiano stentato "quanti costi pacchetto di sigarette". Il barista non fa una piega: "Meno ch’a’ la Standa". 
Un contributo economico per i bar e i ristoranti che, sui Navigli e in zona Sarpi, devono rifare dehors, sostituire tavolini, seggiole, fioriere, per adeguarsi allo stile imposto dal nuovo Piano degli arredi. Dopo molte promesse, e tira e molla con i commercianti, Palazzo Marino fa partire il bando per distribuire aiuti economici alle attività commerciali delle due zone della movida, con il fine di migliorare l’estetica delle isole pedonali, eliminando la confusione di stili, materiali, colori dei tanti dehors. Il Comune e la Regione hanno stanziato, così, 470mila euro per i Navigli e quasi 70mila per la nuova isola di via Sarpi, con la possibilità di integrare queste cifre, se le richieste dovessero essere troppe. Questi soldi serviranno per distribuire contributi a fondo perduto ai commercianti: per ognuno l’aiuto sarà di massimo 12mila euro, o comunque pari a non più del 60 per cento della spesa totale per gli arredi esterni dei locali che risulteranno avere i requisiti giusti. Una graduatoria che verrà fatta tenendo conto di diversi aspetti: darà punteggio, ad esempio, un titolare sotto i 36 anni d’età, la sede dell’attività sulle vie principali del distretto urbano del commercio (così si chiamano le zone omogenee come Sarpi o l’Arco della Pace), l’acquisto dei materiali per il rinnovo già fatto - e dimostrabile con fattura - prima dell’apertura del bando. La documentazione potrà essere consegnata in Comune fino a fine marzo, ma ogni attività dovrà obbligatoriamente completare il rinnovo dei plateatici entro il 5 giugno prossimo, in tempo per l’apertura delle isole pedonali estive. Rigide le regole per gli arredi delle due zone. I soldi dovranno essere usati solo per acquistare tavoli, sedie, poltroncine, sgabelli, panche, tende da sole, paraventi, gazebo, ombrelloni, lampade riscaldanti, fioriere, tende a telo teso. Precise anche le indicazioni su colori, dimensioni e materiali. Sui Navigli le sedute possono essere in metallo antracite o effetto midollino, i tavoli in plastica o in acciaio cromato sono vietati, i gazebo a scelta tra avorio chiaro e beige, le fioriere in cotto o acciaio. Le tende in via Sarpi, invece, cambiano colore a seconda della via: bordeaux in via Lomazzo, avorio in via Nicolini, blu in via Bramante, verdone in largo Gadda. Sui Navigli, intanto, tornano le proteste e i controlli sulla movida. L’Arpa ha misurato durante il weekend le soglie di rumore prodotte la sera dal vociare dei clienti dei locali, installando microfoni sui balconi dei residenti. Spiega Anna Brala del Comitato per la tutela dei Navigli: «Già lo scorso agosto Arpa ha fatto i controlli, e i dati erano ben sopra la soglia di legge. Adesso staremo a vedere». A ordinare i controlli, la scorsa estate, era stata la procura, che indagava sull’inquinamento acustico in città. Questa volta, invece, i tecnici sarebbero stati chiamati dal Comune, per misurare le soglie di rumore nelle diverse stagioni. 
TORINO - Non esiste ancora in Italia una squadra capace di fermare lo strapotere di Siena. La Montepaschi batte Cantù 79-72 e conquista la sua terza coppa Italia consecutiva. Da quando Simone Pianigiani (nel 2006) si è seduto sulla panchina della Mens Sana la storia racconta di dieci finali disputate e altrettanti successi. Ci ha provato la Bennet a mettere fine all’egemonia della Montepaschi, ma per riuscirsi alla squadra di Trinchieri serviva la partita perfetta, una prestazione senza sbavature. E per un po’ Cantù, alla terza finale di coppa Italia persa (unico trofeo mancante in bacheca), è riuscita nel tentativo di infilare qualche granello di sabbia nell’ingranaggio quasi perfetto della Montepaschi. Che pur non attraversando il suo miglior momento, tra giocatori infortunati (Mc Calebb), altri appena recuperati (Lavrinovic, mvp della finale) e da inserire (Jaric) è riuscita nei momenti chiave dell’incontro a giocare la sua pallacanestro, mettendo il bavaglio alle bocche di fuoco di Cantù (Mazzarino, tenuto a 11 punti, zero nell’ultimo quarto, bravo su di lui Carraretto) e trovando i parziali decisivi. Due i momenti chiavi del match: il primo nel terzo quarto, quando Cantù, avanti di 5 (39-34) ha subito un 18-5 sprofondando a -8 (52-44). E’ stata brava la Bennet a non mollare, nonostante un Micov frenato dai falli (4 già nel primo tempo) e un Mazzarino a corrente alternata. Con Leunen, Green e Marconato Cantù è rientrata in partita (58-57) ad inizio terzo quarto. E' lì che è venuta fuori tutta la classe della Montepaschi, una squadra abituata più di Cantù a certi finali. E' aumentata ancora di più la pressione difensiva, Zisis e Lavrinovic hanno riallungato sul +11 (68-57), la Bennet con due triple e un 8-0 ha provato a rimettersi in carreggiata (68-65) ma Mazzarino ha perso il pallone del possibile pareggio e dall'altro lato Lavrinovic ha firmato il +5 e Zisis, ad un minuto dalla fine, ha infilato la tripla della staffa. ''LA VITTORIA PIU' BELLA'' - Soddisfatto Pianigiani: ''Tra le tre coppe Italia vinte questa è stata sicuramente la più difficile. Cantù è in un gran momento, noi attraversiamo una fase particolare, siamo partiti con un nuovo ciclo, abbiamo cambiato tanto. La nostra stagione, con la supercoppa e questo successo, è già memorabile''. Trinchieri fa i complimenti alla sua squadra: ''Ci siamo andati vicini, purtroppo non è bastato, nel momento chiave è mancata la lucidità. Avere Micov con quattro falli già nel secondo quarto ha inciso tanto. La mia squadra ha dato tutto e io sono orgoglioso di loro''. Montepaschi Siena-Bennet Cantù 79-72 (20-12, 34-36, 58-55) Montepaschi Siena : Zizis 16, Rakovic 1, Stonerook 3, Moss 9, Aradori 3, Kaukenas 11, Lavrinovic 21, Carraretto 11, Ress 2, Michelori, Hairston 2, Udom ne. All. Pianigiani. Bennet Cantù : Micov 6, Ortner 4, Mazzarino 11, Leunen 16, Green 15, Markoishvili 4, Mian, Tabu 8, Diviach, Marconato 8, Broggi ne, Maspero ne. All.Trinchieri. Arbitri : Cerebuch, Mattioli, Begnis. Note - Montepaschi Siena: tiri da due 19/40, tiri da tre 7/15, tiri liberi 20/27, rimbalzi 32, falli 22; Bennet Cantù: tiri da due 15/32, tiri da tre 9/21, tiri liberi 15/17, rimbalzi 30, falli 23. Spettatori 8.650 Leggi i commenti I commenti dei lettori 
Dal centro della città alla Fiera di Rho-Pero. Volendo, senza staccare mai i piedi dai pedali, in bici circondati da filari di alberi e protetti dal traffico dalle auto. Viene presentato oggi in Provincia il nuovo ciclopercorso ribattezzato "La pista ciclabile dell’Expo", riservata alle due ruote, che Palazzo Isimbardi realizzerà per collegare i padiglioni che ospiteranno gli orti planetari nel 2015 alla zona nord-ovest della città. Più precisamente, alla stazione della metropolitana rossa di Molino Dorino: il percorso, lungo sette chilometri, avrà una direttiva nord-ovest, e toccherà la statale del Sempione, attraversando il territorio di Rho e Pero. L’investimento dell’opera è corposo, 6,5 milioni in tutto, già finanziati dalla Provincia e pronti all’uso. I cantieri partiranno al più tardi entro l’anno, ma per andare in futuro dalla vela di Fuksas al centro città è necessario che anche il Comune mantenga le sue promesse. Perché la nuova pista della Provincia nascerà dal polo fieristico ai confini di Milano, ed è proprio qui che deve riallacciarsi a uno degli otto “raggi verdi” che Palazzo Marino ha in progetto per quello spicchio di città. È il numero sette, quello interessato, detto anche il raggio della Fiera: 8,6 chilometri dal centro verso Bonola e altri 12,9 verso Trenno. Verrà fatto in gran parte dai privati e sarà inaugurato a primavera 2012, giura il Comune: dal Castello Sforzesco il corridoio verde passerà per la nascente area di Citylife (correndo lungo via Pagano, via Monti e piazza 6 Febbraio), sarà lungo 5,2 chilometri e attraverserà parco Sempione, Portello e Monte Stella. Parte di questo raggio sarà la passerella ciclopedonale che permette di superare a piedi via Alcide De Gasperi collegando, quando sarà aperto, il parco del Portello al Monte Stella. E sarà il secondo (su otto) da realizzare, in ordine cronologico. Il primo, e unico, raggio verde che sarà completato entro la fine del mandato del sindaco Moratti, è quello di 7,6 chilometri che parte dall’Ottagono, in pieno centro, e raggiungerà Naviglio Martesana e università Bicocca. 
SIRIGU 6: E' bravissimo nel primo tempo a dire no alla conclusione ravvicinata di Gilardino. Forse potrebbe fare di più sul primo gol della Fiorentina. MUNOZ 5: E' prestato sulla fascia destra e si vede. Divide con Andelkovic le responsabilità sul primo gol dei viola. Si fa saltare da Ljajic nella terza rete. Fatica e nel primo tempo dà una palla in orizzontale commettendo un errore da terza elementare del calcio (dal 42' st KASAMI sv: Un minuto dopo il suo ingresso in campo la Fiorentina cala il poker e la gara finisce). ANDELKOVIC 4,5: Conferma di non attraversare un buon momento. Gilardino lo beffa tre volte centralmente nel primo tempo. Anche nella ripresa sembra in difficoltà. Insomma, non basta avere la desinenza del cognome in "ic" per essere pronto per il campionato italiano. BOVO 6,5: E' sfortunato nell'azione dell'autogol, ma è certamente il più lucido del reparto difensivo. Si lascia sorprendere raramente e prova anche una serie di coast to coast portando la palla dalla propria area a quella della Fiorentina. BALZARETTI 6,5: E' al rientro e non è al meglio, ma si danna l'anima. Corre tantissimo sulla fascia, mette palloni in mezzo, sfiora il gol. Nel primo tempo salva con una scivolata perfetta per scelta di tempo e stile. MIGLIACCIO 6: Inizia con la caparbietà di sempre, ma si deve arrendere ben presto per un problema muscolare (dal 30' st ACQUAH 6: Ci mette tanta grinta e tanta corsa. A volte entra in confusione, ma i suoi diciotto anni consentono di perdonarlo). KURTIC 5: Dovrebbe fare da filtro a centrocampo ma, soprattutto nel primo tempo, sembra trovarsi al "Barbera" per caso. Non fa argine e non imposta. Un po' meglio nella ripresa. NOCERINO 6,5: Un altro gol purtroppo per lui inutile. Si può però consolare con una buona prova con grande corsa e intensità. ILICIC 6,5: Se il calcio è divertimento lui è il calcio. Si diverte soprattutto nei duetti con Pastore. Non è costante e a volte perde palloni stupidi. Questo, al momento, è il suo limite. PASTORE 7: Segna il suo decimo gol in campionato. Condisce tutto con una serie di giocate da applausi. Ci prova sino all'ultimo con un tiro che sfiora di poco il palo. MICCOLI 6,5: Nel primo tempo latita. Si sveglia nella ripresa e mette subito la palla sulla testa di Nocerino per il gol del 2 a 1. Sfiora la rete in almeno un paio di occasioni (dal 30' st HERNANDEZ 6: Dà profondità alla squadra, ma nel momento in cui la Fiorentina è in vantaggio e può arroccarsi in difesa. Sfortunato quando colpisce il palo che forse avrebbe potuto riaprire la gara). 
