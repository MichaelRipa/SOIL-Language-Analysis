"A San Gennaro non si comanda, non è un evento che dipende dalle mani degli uomini, ma da Dio che ci comanda di celebrarlo". Lo ha detto il cardinale Crescenzio Sepe, arcivescovo di Napoli, commentando la decisione della commissione del Senato di salvare le feste laiche, ma non quelle patronali, mantenendo solo quella che celebra San Pietro. "Il Senato faccia ciò che vuole e noi facciamo quello che vogliamo - ha aggiunto l'arcivescovo di Napoli - Chi ha orecchie per intendere, intenda". "Noi facciamo quello che vogliamo e cioè ciò che Dio vuole - ha concluso il presule - quello che dicono gli uomini, facciano gli uomini". 
FIRENZE - "Basta con i paragoni con il Barcellona. Noi siamo all'inizio di un percorso e ci vediamo solo di rado. Cerchiamo la nostra, di strada. E non cerchiamo confronti". All'indomani della striminzita vittoria con le Far Oer, Cesare Prandelli allontana le critiche e pensa solo a raggiungere l'obiettivo minimo della qualificazione agli Europei. Per migliorare il gioco, d'altronde c'è tempo: "Certe partite possono aiutare a farti capire i tuoi limiti. Noi sicuramente dobbiamo imparare ad essere più concreti. Siamo arrivati sei volte in area di rigore avversaria e ci siamo scambiati il pallone senza concludere. Quando sei lì devi tirare, non siamo il Barcellona che è in grado di entrare in porta con la palla...". UN PARAGONE IMPROPONIBILE - Prandelli chiede un aiuto alla stessa critica. "Può darsi che, a forza di parlare troppo di modello Barcellona, ci si monti la testa. Loro sono una squadra che lavora in un certo modo da anni, noi no e quindi è inutile sia pensare di imitarli che fare paragoni". CON LA SLOVENIA SARA' DIVERSO - Poi il ct parla del prossimo avversario, la Slovenia (martedì a Firenze), col quale basterà cogliere un punto per festeggiare l'approdo a Polonia e Ucraina 2012. "Ci attende una partita completamente diversa a quella disputata nelle Far Oer. Affronteremo un avversario che si gioca le ultime possibilità di agganciare la qualificazione e che quindi vorrà vincere. Al tempo stesso troveremo più spazio e profondità". A FIRENZE CI SARA' CLIMA FANTASTICO - C'è curiosità nel vedere come Firenze riabbraccerà l'ex tecnico della Fiorentina, anche dopo le ultime polemiche legate alla diatriba tra tifosi e club viola. Prandelli non ha dubbi: A Firenze hanno creato un clima fantastico nei miei confronti già in passato, mi auguro di ritrovarlo martedì prossimo". ROMA, TOTTI AL CENTRO DEL PROGETTO - Le ultime parole Prandelli le spende per difendere Totti, al centro di una diatriba all'interno del nuovo progetto in casa Roma:  "Francesco è un ragazzo straordinario, è generoso con i compagni, credo quindi che come tutti debba essere coinvolto in quel progetto", conclude senza mezzi termini il ct. Leggi i commenti I commenti dei lettori 
UN PROGRAMMA straordinario contro le povertà come una delle priorità condivise e le politiche sull'immigrazione come confine oltre il quale il sorriso istituzionale si spegne e partono le contestazioni. Così il bon ton e l'accoglienza più che benevola del popolo padano a Piero Fassino, ieri alla festa della Lega Nord per un confronto con il presidente della Regione, hanno i suoi dieci minuti di pausa quando il sindaco di Torino fa notare che il 60 per cento delle colf che lavorano nelle case piemontesi sono straniere. "Non è vero, sei troppo buonista", gli urla il pubblico seduto composto fino ad allora, quasi disposto ad applaudirlo quando si parla di battaglie che Regione e Comune possono combattere insieme o quando Fassino critica Berlusconi sulla manovra che costa lacrime e sangue a Comuni e cittadini. Foto: Cota e Fassino, prove di dialogo alla festa della lega - Video Pochi minuti di critiche e mugugni ad alta voce senza neppure toccare la questione spinosa della moschea e la risposta stizzita di Piero Fassino che taglia corto ("voi la pensate come volete, vedremo fra cinque anni chi aveva ragione") viene quietata dal governatore-padrone di casa, che ci scherza su: "Dai Piero, siamo abituati, ne abbiamo viste di peggio". Il sorriso si ricompone e prima che il sindaco schizzi via per l'apertura ufficiale di Mi-To, la promessa è quella di organizzare un dibattito sull'immigrazione per approfondire un tema destinato comunque a segnare differenze insuperabili fra Carroccio e centrosinistra. Considerato però che l'invito a Fassino nasceva dalla volontà del governatore del Piemonte di dimostrare che la politica non deve essere "contro" e che le istituzioni sono chiamate a collaborare, i punti di contatto, sollecitati dalle domande di Andrea Gatta di Cronacaqui, sono i gol da segnare insieme in un'alleanza istituzionale che dal Piemonte dovrebbe concretizzarsi in un duplice pungolo da esercitare a Roma. A partire appunto da un piano straordinario del welfare annunciato in apertura di dibattito da Piero Fassino, probabilmente colpito dai racconti estivi di famiglie che vivono in auto e da storie di straordinaria povertà che sfuggono al controllo della rete di sostegno. "Si è allargata la fascia di persone che sono in difficoltà - dice il sindaco - c'è l'esigenza di uno sforzo politico comune contro la crisi". Il governatore aggiunge qualche dettaglio: "In Piemonte abbiamo un'ottima base, tante realtà capaci di impegnarsi per chi ha problemi di indigenza - dice riferendosi alle associazioni di volontariato - il nostro obiettivo è metterle in rete e ci troveremo nei prossimi giorni per definire il piano". A margine, Cota chiarisce poi che il piano potrebbe comportare anche un aumento di risorse: "Prima definiamo i punti, solo dopo capiremo quanti fondi saranno necessari per realizzarlo". Altre priorità, secondo sindaco e presidente, sono il lavoro e il sostegno allo sviluppo e il Prix Italia, un obiettivo che Regione e Comune sperano di annunciare presto come definitivamente raggiunto: "La prossima settimana si riunirà il consiglio di amministrazione. Siamo ottimisti. Ognuno di noi ha lavorato con i suoi contatti". C'è anche la meta dell'Expo milanese di 2015: "Una grande occasione da non lasciarsi sfuggire". Chiamparino e Fassino pari sono per il governatore, che elogia entrambi per la loro volontà di collaborazione, mentre continua a regalare staffilate a Mercedes Bresso. Così il dibattito serale sotto il tendone anti-pioggia scivola via con le risposte puntuali del sindaco, più attento a spiegare citando e producendo numeri, e quelle più colloquiali del governatore, che sceglie toni più popolari, racconta aneddoti, ammicca alla sua gente che indossa il fazzoletto verde. Quando la domanda si sposta sulla Tav e su quest'estate di contestazioni, Fassino spiega il corridoio 5 dicendo che non sarà la Val di Susa a fermare un'opera di interesse europeo e che i valsusini devono essere rassicurati: il progetto è del tutto cambiato, semplicemente perché se non si farà qui, la linea passerà altrove. Cota invece dedica il suo intervento alla popolazione della valle, che non è quella dei "violenti" dipinti dalle cronache. Invita a tener duro: "Sono giorni molto importanti. Quando partirà lo scavo del tunnel di Chiomonte la Tav si finirà e troveremo le risorse". Anche su metropolitana e passante ferroviario gli obiettivi paiono condivisi: completamento della linea 1, passante ferroviario e l'avvio della linea 2. "Allora sarà il momento di pensare a Porta Nuova e di ridisegnare un pezzo di città" dice Fassino. Dal suo punto di vista, il governatore non poteva certo dimenticare il tema della riforma sanitaria. Con il neo assessore alla salute Paolo Monferino seduto in prima fila ad ascoltarlo, rialza la spada di Damocle dell'urgenza del contenimento della spesa sanitaria: "Deve scendere di 2 miliardi e mezzo nel 2013 e di altri 2 miliardi e mezzo nel 2014. E per farlo deve cambiare il concetto di Regione". 
VENEZIA - L'esordiente Andrea Molesini, con il romanzo Non tutti i bastardi sono di Vienna , ha vinto la 49ma edizione del premio Campiello, la cui cerimonia si è svolta al Teatro La Fenice di Venezia. Lo scrittore ha avuto 102 voti sui 300 della "Giuria dei 300" lettori anonimi. Il romanzo di Molesini è pubblicato da Sellerio. Al secondo posto si è classificata Federica Manzon con Di fama e di sventura (Mondadori) che ha ottenuto 80 voti. In terza posizione Ernesto Ferrero con Disegnare il vento (Einaudi). Al quarto posto Maria Pia Ammirati, autrice di Se tu fossi qui (Cairo) con 35 voti. Quinta posizione per Giuseppe Lupo con L'ultima sposa di Palmira (Marsilio). Molesini, veneziano, è autore di una storia ambientata durante la Prima guerra mondiale e narra la presa di coscienza di un ragazzo, Paolo, che si colora di orgoglio, patriottismo, odio, amore. Le vicende si svolgono in una casa a pochi chilometri dal Piave nei giorni compresi tra il 9 novembre 1917 e il 30 ottobre 1918: il periodo della disfatta di Caporetto e della conquista austriaca. 
Un incendio è scoppiato, poco dopo le 19, nell'archivio di stato del tribunale civile di Napoli, in via Reggia di Portici. Sul posto sono al lavoro quattro squadre dei vigili del fuoco del comando provinciale di Napoli che, poco fa, ha anche disposto l'invio di rinforzi. I pompieri stanno anche fronteggiando, con due squadre, un altro incendio che ha avuto origine nella stazione delle Ferrovie dello Stato di Nola (Napoli) 
Non è solo la classe impeccabile o la duttilità vocale a invogliare all’ascolto di Maria Pia De Vito. Ma la sua imprevedibilità, la natura cangiante che le impone di spaziare tra i generi. Avendo come punti di riferimento tecniche e sperimentazioni vocali del jazz insieme alle radici napoletane. Una superba sintesi che si ritrova nel cd “‘O pata pata”, che sarà presentato domani, lunedì, a partire dalle 21 nel cortile del Maschio Angioino. GLI ALTRI APPUNTAMENTI Musica POMIGLIANO D’ARCO Dalle 21.30 concerto di Niccolò Fabi a Pomigliano d’Arco. CAPRI Dalle 21 nei Giardini della Flora Caprense al via il “Festival del Jazz” con il trombettista e vocalist Antonio Imparato nel concerto “Sings & Plays”, un tributo a Chet Baker, con Antonio Capasso al piano, da Aldo Vigorito al basso, Elio Coppola alla batteria e Sandro Deidda al sax. Domani la vocalist Ondina Sannino e il chitarrista Eddy Palermo. Info 081 838 6315. TORREGAVETA SOHAL BEACH Dalle 21.30 al Sohal Beach di Torregaveta, via Spiaggia Romana 15, di scena la vocalist fiorentina Isa B. Per il “Sunday Aperitif” ingresso libero fino 23. Info 081 868 9355. GRAGNANO A Gragnano la “Festa della pasta”: dalle 23 nel chiostro di san Michele Arcangelo l’inconfondibile voce soul di Mario Biondi. Proseguono le degustazioni di pasta e le animazioni teatrali. Info al sito www.festadellapasta.com. CASERTAVECCHIA A Casertavecchia continua “Settembre al Borgo”: dalle 19.30, al Duomo “PianoSequenza” con Dino Rubino. Dalle 20.30 al teatro della Torre concerto di Simone Cristicchi con i Rosso Antico e i Minatori di Santa Sofia in “Canti di rose, di spine e d’amori”. Dalle 22.30 in piazza Vescovado cabaret con Nuzzo Di Biase con “Ti amo… Cosa avrà voluto dire?”. Domani dalle 20.30 Mario Biondi e cabaret dal 22.30 con Dario Vergassola in “Sparla con me”. Info 0823 1876 2156. CALVI RISORTA Dalle 21 concerto di Francesco De Gregori a Calvi Risorta (Caserta), piazza Alberto Bizzarri. NOCERA SUPERIORE Dalle 21 a Villa de’ Ruggiero, Nocera Superiore, va in scena “Notturni”, con un concerto del pianista Danilo Rea. Classica POSITANO Per “Positano Myth Festival”: dalle 19 in piazza Flavio Gioia, “Il Mito: un’indagine all’origine del mondo”. Spettacolo per violoncello solo con Paolo Andriotti. Ai bambini, invece, sarà dedicata la serata di domani dalle 20.30 con la “Fiaba di Pollicino”. Teatro MASCHIO ANGIOINO Dalle 21.30 nel Cortile del Maschio Angioino, per la rassegna “Ridere”, lo spettacolo “Napoli in giacca e paglietta”, una carrellata di successi, tra macchiette, canzoni di giacca e melodia classica, portati in scena da Umberto Bellissimo e Ciro Capano, coadiuvati da Rosario Minervini. Regia di Gaetano Liguori. Ingresso 12 euro. Info 081 564 7525 oppure 392 944 0946. BENEVENTO Per “Benevento Città Spettacolo”: dalle 11 alla Rocca dei Rettori “Raccontami Benevento” con Alfonso Postiglione. Dalle 12 nella chiesa di Sant’Ilario “Raccontami Benevento” con Rosario Sparno e Nunzia Schiano. Dalle 18 in piazza Roma “I ragazzi di Bucarest”, spettacolo di clownerie. Dalle 19 nella chiesa di Santa Sofia “Caravaggio XXIII — Tableaux Vivants”, laboratorio con la regia di Ludovica Rambelli. Dalle 19.30 al teatro De Simone “Frateme”, testo e regia Benedetto Sicca (ingresso 10 euro). Dalle 20 al Mulino Pacifico “Buddha, mon pére et mio”, di e con Sergio Longobardi (ingresso 10 euro). Dalle 21.30 al teatro Romano Toni Servillo legge “Giuseppina la cantante ovvero il popolo dei topi”, di Franz Kafka (ingresso 15 euro). Dalle 22.30 all’Arco del Sacramento “In Canto 34”, concerto per voci recitanti, fiati e live electronics sulla pazzia d’Orlando e suo rinascimento, di Riccardo Veno (ingresso 10 euro). Cinema MUSEO MADRE Dalle 21.30 al museo Madre, via Settembrini 79, per la rassegna “Un’estate al Madre”, il film “Cyrano de Bergerac” di Jeanpaul Rappenau, con Gérard Depardieu. Ingresso libero. Info 081 193 139 16. THE SPACE CINEMA Domani lunedì dalle 20.30 al The Space Cinema, viale Giochi del Mediterraneo 36, l’anteprima di “Questa storia qua”, il docufilm sulla vita di Vasco Rossi in diretta live dalla Mostra del Cinema di Venezia. Ingresso 9,50 euro. 
