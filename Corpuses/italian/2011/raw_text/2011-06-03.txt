Un collage di ricordi a un mese dalla scomparsa. Il 4 maggio moriva Andrea Geremicca e, in occasione del trigesimo, Repubblica e la fondazione Mezzogiorno Europa che fu da lui presieduta hanno raccolto una serie di testimonianze. La prima è di Massimo D’Alema che in sua memoria ha svolto un intervento appassionato nelle scorse settimane al Circolo Artistico: «Andrea aveva l’orgoglio di chi non riteneva superfluo ricordare che Napoli era una grande capitale quando Milano e Torino erano piccole città. E tuttavia non fu mai indulgente verso i difetti napoletani. Meridionalista fedele alla lezione di Giorgio Amendola, era in ogni momento cosciente dei mali antichi del Mezzogiorno, dei “nemici interni” e delle responsabilità delle classi dirigenti. Di lui ricordo l’ospitalità e l’affettuosa solidarietà. Ero capolista nel Mezzogiorno alle europee e trovai presso di lui un punto fondamentale di sostegno. Da quel momento si stabilì una collaborazione che produsse l’impegno straordinario di ricerca e di elaborazione con i convegni, i seminari, le molte cose che abbiamo fatto insieme con Italianieuropei e Mezzogiorno Europa». Per il sindaco di Napoli, Luigi de Magistris, «Geremicca era un uomo di passione civile e politica che animò quel partito comunista fondamentale per la transizione democratica. Personalità di riferimento per il riscatto del Mezzogiorno e di Napoli che ha avuto nella giunta Valenzi una tappa storica. L’eredità del suo messaggio, a difesa della democrazia e della giustizia, resta profondamente attuale». Una vita al suo fianco per il professore Biagio De Giovanni: «Andrea è stato un amico fraterno con il quale ho condiviso battaglie politiche, momenti di amicizia profonda, giudizi comuni sul mondo. Qualche volta, nel dissenso che pur sopravveniva, il dialogo ci faceva diventare ancor più amici. Umanissima figura di politico, che smentiva, eccezione che conferma la regola, il detto di Weber: non far politica se non sei disposto a vendere l’anima al diavolo. Lui l’anima non la ha mai venduta». Per Enzo Amendola, segretario regionale del Pd, «una personalità politica impegnata nella produzione di pensiero». Per Luigi Nicolais «da intellettuale militante aveva sempre l’urgenza del fare». L’eurodeputato Gianni Pittella ricorda che «Geremicca si è prodigato fino all’ultimo». Per Beppe Vacca, con lui in parlamento per due legislature, «Andrea era intelligenza e allegria». «Andrea — ricorda Umberto Ranieri — era convinto che uscire dai vecchi confini fosse inevitabile, ma non accettava l’idea che un patrimonio di valori, cultura, esperienze fosse cancellato. Possiamo discutere sui nomi, ne abbiamo cambiati tanti, ma la necessità di una forza riformista è nei fatti. Questo sosteneva Andrea». Chiude il collage il direttore di Mezzogiorno Europa, Alberto Gambescia: «È sempre più facile ricordare l’uomo, con Andrea ancor di più. Lui non lesinava gli sforzi per accettare, comprendere, discutere, interrogarsi anche sulle vicende più spinose con una serenità d’animo che talvolta creava sorpresa e voglia di imitazione. Più difficile sarà ricordare l’intellettuale, l’amministratore, il politico perché non sarà semplice ripercorrerne l’onestà». 
Ancora fuoco amico sul governatore pugliese, Nichi Vendola. Dopo l'attacco dell'Idv, l'aumento dell'addizionale Irpef imposto dalle regole sul piano di rientro dal deficit sanitario, scatena la guerriglia del Pd, provoca l'indignazione della Uil, rinvigorisce la polemica del centrodestra in crisi d'identità e di leadership dopo i ballottaggi, frena l'opposizione responsabile dell'Udc. L'attacco concentrico, ieri, è partito dalla Uil. Aldo Pugliese, il segretario regionale, è stato rude: "Basta con la massacrante politica delle tasse, piuttosto si recuperino i fondi sborsati per l'ospedale "San Raffaele" di Taranto. Quei 60 milioni di acconto appaiono inspiegabili", insiste il sindacalista riprendendo il caso sollevato, dopo il vertice di maggioranza di martedì scorso, è stato l'Italia dei Valori col capogruppo Orazio Schiavone. Anche nel Pdl, a infrangere il muro del silenzio sull'operazione di don Verzè "amico di Berlusconi" è stato Nino Marmo, l'ala ex An del partito, che ha invitato i dipietristi ad agire di conseguenza in aula. Ma a preoccupare di più il governatore sono gli attacchi quotidiani che arrivano dal Pd. Non solo quello isolato, almeno fino a qualche tempo fa, del sindaco di Bari, Michele Emiliano. Gli attacchi dal Pd stanno diventando quotidiani. Dopo l'onorevole Grassi e il capogruppo Decaro, ieri sull'Aventino dell'Irpef, affollato di cecchini del centrodestra dove ha avuto modo di lanciare un paio di granate anche il ministro Raffaele Fitto, s'è appostato Ruggero Mennea: "Faccia di tutto per evitare l'aumento facendo emergere dal bilancio le spese improduttive". E tra quelle da evitare, ci mette anche quelle per il "San Raffaele". L'Udc osserva ma avverte: "La maggioranza  -  afferma il capogruppo Salvatore Negro  -  deve essere autosufficiente. L'Udc non supplirà ad eventuali defezioni nell'attuale governo regionale". E Vendola? Dal suo staff raccontano di un governatore infuriato soprattutto per il fuoco amico che arriva dal Pd, esploso dopo la giunta che ha nominato Giancarlo Piccirillo a capo della neonata agenzia del turismo, "Pugliapromozione". Nomina che al vertice avevano considerato prematura ma che è stata fatta comunque, lasciando freddo anche Sel. "Non siamo contrari alla nomina di fiducia dell'assessore Godelli, ma non è in quota a Sel", ha detto ieri prendendo le distanze anche Michele Losappio, il capogruppo del partito del governatore. Ma Vendola non parlerà. Lo dovranno fare, volente o nolente, i suoi assessori in quota Pd. Tocca all'assessore Michele Pelillo provare a mettere ordine nella ridda di accuse, non ultima quella "sui 60 milioni di euro al "San Raffaele" di don Verzè". "Quelle risorse  -  ribatte subito l'assessore  -  non si possono più toccare perché fanno parte dell'assestamento al bilancio del 2010, invece le risorse sull'Irpef dobbiamo trovarle nel 2011". E l'avanzo di amministrazione annunciato? "Quei 30 milioni  -  avverte Pelillo  -  non basteranno a coprire tutte le emergenze degli assessorati, una su tutte, per dare l'esempio: la stabilizzazione dei mille forestali che prenderà non meno di 15 milioni di euro". La coperta, insomma, è corta. Cortissima, altro che sprechi. La manovra sull'Irpef era insomma necessaria. "Ricordo che sono lo stesso assessore che l'ha tolta nel 2009. Ricordo anche che abbiamo limitato i danni perché siamo riusciti a strappare ai ministeri la possibilità di non applicare a tutti l'aumento massimo. Ma del "fuoco amico" non parlo". Preferisce parlare per ricucire il dialogo col governo centrale dopo le bacchettate di Fitto: "Spiace la doppia uscita del ministro sulla responsabilità dell'aumento  -  dice Pelillo  -  il mio non era un intento polemico, non voglio scatenare guerre ma solo spiegare che dal 2008 è il ministero che ci comunica quel gettito, che ce ne siamo avvantaggiati quando era in eccesso e che improvvisamente ci viene comunicato imponendoci l'aumento. È la prima volta che accade, tutto qui". 
La sfida referendaria si gioca su Internet dove il popolo dei social network, dei blog e di youtube si è attivato per informare gli elettori. L'obiettivo del movimento virtuale è quello di far conoscere i quattro quesiti referendari, due sull'acqua, uno sul nucleare e uno sul legittimo impedimento, dando così la possibilità di votare consapevolmente. Partiti e associazioni hanno lasciato la loro bandiera per unirsi sotto quella che porta la scritta "Il 12 e 13 giugno voto Sì". L'AGENDA DEGLI APPUNTAMENTI In rete sono tante le iniziative lanciate da associazioni e utenti pugliesi. Il circolo barese . Lib, che fa parte dei movimenti e forze sociali riunite nei Comitati nazionali e locali per il "Sì", sta cercando di reagire mobilitando tutte le sue risorse: con una telecamera in mano e la gente comune davanti all'obiettivo, sta realizzano video informativi sui testi referendari. Il gruppo facebook "Operazione vota 4 sì" nato dal comitato di Acquaviva delle Fonti gioca sul tema e lo fa con un vecchio metodo: la catena di Sant'Antonio. Ogni giorno vengono inviati messaggi alla caselle di posta elettronica e quella privata del social network, relativi alle iniziative pro referendum. Non mancano momenti di riflessione sull'importanza del ruolo dei cittadini chiamati al voto. Molti utenti baresi hanno già aderito all'iniziativa del gruppo nazionale "12 e 13 si vota sì" che lancia una sfida: "Troviamoci tutti, in tutte le stazioni d'Italia, per informare i viaggiatori sbadati e distratti che il 12 e 13 giugno le urne sono aperte e che sono attesi per scrivere 4 Sì sulle schede referendarie". Il gruppo invita a presentarsi con il materiale informativo, che si può comodamente scaricare in Rete, il 10 giugno nelle stazioni della propria città. LA CURIOSITA' Se non passa il referendum, vendo la villa Altri gruppi, invece, chiedono di cambiare la foto del proprio profilo con l'immagine della locandina del referendum per il sì: un modo per colpire visivamente gli utenti. Il gruppo "Rete Viola" di Bari sta organizzando un flash mob domani: il popolo di Internet è invitato a portare sulle spiagge un telo viola per dire quattro volte Sì. "Se non voti lasci decidere chi si vende" è la provocazione lanciata dal popolo di Twitter. Fanno da cornice gli utenti privati del mondo virtuale che hanno aperto blog e creato gruppi per contribuire all'informazione: tutti hanno comunque scelto la Rete per diffondere velocemente le iniziative. Tra le mille idee che girano in rete per stimolare il voto, c'è anche quella che viene dai commercianti: "Vuoto a rendere, se voti e mostri la tessera elettorale timbrata, beneficerai di uno sconto". Molti sono gli esercenti baresi che hanno risposto positivamente all'iniziativa. Una campagna virtuale che diventa reale quando gli utenti rispondono agli appelli e alle iniziative della rete. Il countdown è cominciato. LE INIZIATIVE Volantini, concerti e pedalate 
TOLONE (Francia) - Dopo la convincente affermazione per 2-0 nel debutto con i campioni uscenti della Costa d'Avorio, la Nazionale under 21 viene fermata sull'1-1 dal Portogallo nel secondo impegno del Gruppo A del Torneo di Tolone. Un'occasione sprecata per gli azzurrini, che erano andati in vantaggio al 25' con Gabbiadini, tra i migliori dei suoi. Nella ripresa, al 32', la rete del pareggio lusitano firmato da Balde. L'avvio di gara è tutto dei lusitani: buona tecnica e corsa ma qualche difficoltà in fase realizzativa. Come al 10', quando il Portogallo fa tutto bene sino alla conclusione a giro di Nuno Reis che finisce fuori dallo specchio. Insidiosa la punizione al 14' di Nelson Oliveira, ma solo perchè la sfera passa attraverso la barriera, trovando poi la presa a terra di Viotti. Poi, però, escono fuori gli azzurrini, con una sberla di Borini al 23' neutralizzata da Dominguez con un bel volo. Sono le prove generali del vantaggio italiano, che arriva al 25' grazie alla forza e alla furbizia di Manolo Gabbiadini: il baby viola controlla in area e si gira spedendo la palla proprio all'angolino. Ed è sempre l'attaccante di Ferrara, al 29', a reclamare un rigore per una spinta nell'area avversaria che gli fa togliere anche uno scarpino. Il cinese Lei fa cenno di proseguire. Al 36' il Portogallo si fa pericoloso con una botta ancora di Oliveira che si perde di poco sopra la traversa, mentre al 40' è ancora Gabbiadini a sfiorare il bis: lanciato in profondità, salta il portiere ma si allarga, concludendo così debolmente sui piedi di un paio di difensori che erano andati a chiudere lo specchio. Nella ripresa si susseguono i cambi ma l'incontro non perde la sua vivacità. Al 15' Domingues si supera su una botta da fuori di Borini mentre tre minuti dopo Viotti non è impeccabile su tiro dalla distanza di Oliveira che rimbalza pericolosamente davanti al portiere azzurro. Gabbiadini è visibilmente stanco ed è solo per questo che, al 25', non sa approfittare al meglio di un assist al bacio di Borini. Il Portogallo non molla e, nel finale, spinge di più, trovando il pareggio al 32': mischia da angolo nell'area azzurra, Balde è ben appostato e di forza infila l'1-1. L'Italia continua a provarci sino alla fine, D'Alessandro appena entrato cerca di lasciare il segno senza riuscirvi. Termina in parità un match interessante. Domenica l'ultima sfida del girone con la Colombia, che nel pomeriggio ha regolato per 4-1 gli ivoriani. ITALIA-PORTOGALLO 1-1 ITALIA (4-3-1-2): Viotti 6; Donati 6, Capuano 6, Caldirola 5.5, Crescenzi 6 (8'st Santon 5.5); Saponara 6 (30'st D'Alessandro 6), Morrone 5.5, Rossi 6; Fabbrini 6.5 (15'st Misuraca 6); Borini 6.5, Gabbiadini 6.5. In panchina: Silvestri, Caroppo, Soriano, Paloschi, Destro. Allenatore: Ferrara 6. PORTOGALLO (4-3-3): Domingues 7; Nuno Reis 5.5 (1'st Mario Rui 6), Pelè 6, Miranda 6, Alves 5.5 (1'st Balde 6.5); N. Oliveira 6.5, Soares 6, Pereira 6; Sana 6 (42'st S. Oliveira sv), Brigido 5.5, Moutinho 6 (15'st Caetano 5.5). In panchina: Ramos, Capela, Grilo, Laurenco. Allenatore: Vale 6. ARBITRO: Lei (Cina) 5.5. RETI : 25'st Gabbiadini; 32'st Balde. NOTE : pomeriggio sereno, terreno in buone condizioni, spettatori 1000. Ammoniti: Borini, Pereira, Balde, D'Alessandro. Angoli: 3-3 per l'Italia. Recupero: 0', 3'. Leggi i commenti I commenti dei lettori 
IL NEO sindaco di Napoli l’acqua la vuole pubblica. La beve dalla fontanina proprio davanti a Palazzo San Giacomo. E mentre sorseggia, si scorge qualcosa sul bavero della sua giacca. È la spilletta per i due “Sì”: il primo per decidere sulle modalità di affidamento e la gestione dei servizi pubblici locali di rilevanza economica e il secondo sulla determinazione della tariffa del servizio idrico integrato. Luigi de Magistris rimane sull’onda dei movimenti che sono stati la sua forza in campagna elettorale e invita tutti ad andare a votare per i referendum del 12 e 13 giugno. «Si può andare anche a mare o in montagna, ma prima tutti a votare», dice come in uno spot. «Bisogna votare due “Si” per l’acqua pubblica — afferma — e da sindaco di Napoli mi impegno affinché resti un bene di tutti e non un mezzo per fare profitto o per le multinazionali». Insomma non è solo uno slogan, è anche un impegno di gestione pubblica dell’acqua. E de Magistris, quasi per segnare la promessa, porta la bandiera dei “due sì” anche nella sua stanza al secondo piano della casa comunale. E conclude parlando anche degli altri referendum: «Un altro “Sì” è per confermare il “No” al nucleare, anche in seguito alla tragedia che ha colpito il Giappone. L’ultimo “Sì” per il legittimo impedimento perché tutti i cittadini sono uguali davanti alla legge, anche se sei il presidente del Consiglio». 
Disoccupati in piazza, venerdì mattina, con un corteo che blocca le strade del centro. I corsisti del progetto Bros chiedono lavoro al sindaco Luigi de Magistris, vogliono essere impiegatio per la raccolta differenziata. Ma il neosindaco non si scompone: «Li ho incontrati in campagna elettorale e tornerò a incontrarli dopo che sarà formata la giunta. Ribadisco che utilizzeremo il personale Asìa e, se ne hanno i requisiti, coloro che hanno partecipato ai corsi, tutti quelli che serviranno per raggiungere l’obiettivo del 6070 per cento di differenziata». Quanti? «Non faccio numeri, c’è ancora il piano da fare». Semmai de Magistris prende un impegno finanziario: «Stiamo lavorando a un bilancio che comporti anche tagli sugli sprechi e destini poi queste somme risparmiate su rifiuti, cultura, politiche sociali». 
MODENA  - La qualificazione agli Europei ormai è una pura formalità. L'Italia batte nettamente, 3-0, l'Estonia dando connotati assolutamente positivi alla prima fase della gestione Prandelli. Basta confrontare le due gare con i baltici. A Tallinn, lo scorso settembre, azzurri spauriti, schiacciati dal peso del peggior mondiale di sempre, vittoriosi solo sugli episodi. A Modena invece la squadra non soffre neanche un minuto un avversario a dire il vero modestissimo, esibendo un possesso di palla di buon livello. Esagerato e prematuro però parlare di una Italia in stile Barcellona: vero, Prandelli sta curando in maniera scrupolosa la circolazione, tende a dare spazio ai piccoli, ma è chiaro che il progetto ha bisogno di test probanti. L'ITALIA DEI PICCOLETTI - Comunque, limitando il discorso alla gara del Braglia, paga la tattica di puntare sull'Italia dei piccoletti Rossi e Cassano. Il rigidissimo 4-4-2 messo in pratica dal tecnico estone Ruutli ha un pregio - la attenta, stressante applicazione per tenere compatti i reparti -, schiacciato da tanti difetti: non c'è una soluzione di attacco che differisca dalla palla buttata dentro in situazioni inattive, e soprattutto di piedi buoni ce ne sono veramente pochi. ROSSI E CASSANO SHOW - Un gioco da ragazzi quindi la gestione degli azzurri. Con la squadra avversaria parecchi metri dietro la linea della palla, c'è la possibilità di fare un possesso ragionato, pensando su come aprirsi dei varchi. Alla fine, fatta eccezione per un colpo di testa ravvicinato di Giuseppe Rossi che trova reattivo il portiere Pareiko, la tipologia delle azioni è sempre la stessa. Verticalizzazioni rapide che sono delle rasoiate per la difesa estone, alla quale non basta l'esuberanza del laterale Teniste. Rossi (che coglie anche un palo dopo una azione personale) e Cassano trovano sempre Pareiko su conclusioni ravvicinate, ma il destino della gara è scritto. Le marcature le apre Rossi, sfruttando un assist di Cassano da sinistra dopo erroraccio di Jaager, Il talento dei Milan poi si incarica del raddoppio: protezione palla astuta e diagonale vincente. RIPRESA PLATONICA  - Nella ripresa succede poco. Il ritmo va scemando gradualmente, e la gara attinge dai singoli episodi per trovare un po' di elettricità. Uno lo genera Pirlo, con una punizione che stampa la palla sul palo, l'altro è il gol del 3-0. Montolivo mette la ciliegina su una gara senza pecche: assist perfetto per Pazzini (subentrato a Cassano), altrettanto efficace nel piattone vincente. Nell'altra gara del girone, vittoria della Slovenia nelle Far Oer: i balcanici sono cinque punti sotto gli azzurri, ma con una gara in più. Tradotto: gli Europei sono veramente dietro l'angolo. Italia-Estonia 3-0 (2-0) ITALIA (4-3-1-2): Buffon 6, Maggio 6, Ranocchia 6, Chiellini 6, Balzaretti 6, Montolivo 6.5, Pirlo 6, Marchisio 6, Aquilani s. v. (23' pt Nocerino 6), Cassano 6.5 (20' st Pazzini 6.5), Rossi 7.5 (34' st Giovinco s. v.). (19 Viviano, 16 Cassani, 5 Gamberini, 11 Gilardino). All. Prandelli 7. ESTONIA (4-4-2): Pareiko 6.5, Teniste 6 (13' st Saag s. v.), Rahn 5, Piiroja 5.5, Jaager 5, Kruglov 5, Klavan 5, Vunk 6, Puri 5.5, Kink 5 (34' st Kams s. v.), Zenjov 5 (13' st Ahjupera 6). (12 Londak, 19 Barengrrub, 8  Mosnikov, 21 Stepanov). All. Ruutli 5. Arbitro: Dan Tudor (Romania) 6 Reti: nel pt 21' Rossi, 40' Cassano; nel st 23' Pazzini Angoli: 5-3 per l'Italia Recupero: 1' e 3' Ammoniti: Klavan e Vunk per gioco falloso Spettatori 20.000 Leggi i commenti I commenti dei lettori 
Una brutta storia. E' quella della statua inaugurata il 18 maggio scorso alla Stazione Termini  in onore del beato Giovanni Paolo II, opera dello scultore Oliviero Rainaldi, ora oggetto di una commissione di saggi che dovrà valutarne il destino. Bella o brutta che sia, l'intera vicenda rivela "un'incredibile dilettantismo che ha coinvolto il Vaticano e il Comune", osservano in Vicariato. Dove non hanno affatto apprezzato la gestione dell' affaire . E che negli ultimi giorni si è anche cercato di risolvere il problema offrendo una struttura dello stesso Vicariato per ospitare la statua e togliere tutti dall'imbarazzo. Ma lo "scontro" interno non si placa. Con i due organi di informazione d'oltretevere, l'Osservatore romano e la Radio vaticana, divisi nel commentare tutta la storia. Critico l'Osservatore, che attacca il sindaco di Roma Gianni Alemanno. Dialogante invece l'emittente che apre i microfoni al primo cittadino della Capitale ignorando le critiche alla statua del giornale vaticano. E' stato il Vaticano ad accendere la polemica con un articolo dell'Osservatore romano diretto da Gian Maria Vian, che fa sapere "urbi et orbi" che la statua non piace. Per nulla. "Pecca di scarsa riconoscibilità", "il risultato non sembra all'altezza dell'intento", e definisce il mantello della statua "una garitta, sormontata da una testa del Papa eccessivamente sferica". Amen. Letto l'articolo, che, per alcuni prelati "mette in difficoltà il sindaco" e suona anche "come critica all'azione politica del Comune", Alemanno ha preso carta e penna. Ha ricordato al Vaticano, con tanto di lettere firmate in mano, che sia il cardinale Gianfranco Ravasi, presidente del pontificio consiglio della cultura, sia l'archeologo Francesco Buranelli, segretario della pontificia commissione per i beni culturali della Chiesa, avevano visionato il bozzetto e dato il loro assenso alla realizzazione della statua. Il Vaticano, in imbarazzo, ha risposto che prendere atto del bozzetto è una cosa mentre la realizzazione della statua un'altra. Ravasi non sapeva, si dice nei "sacri palazzi", che Buranelli aveva "saltuariamente" fatto visita all'artista in laboratorio durante la realizzazione dell'opera. Con il seguito di incomprensioni e chiarimenti tra il Cardinale e l'archeologo. Ma è la Radio del Papa a sconfessare il giornale del Papa. E il sindaco Alemanno in un'intervista alla Radio Vaticana il giorno dopo le critiche dell'Osservatore Romano, ha spiegato:  "Non sta al sindaco fare il critico d'arte". "La statua è stata scelta in base ad un'istruttoria fatta dalla nostra sovrintendenza che ha coinvolto tutti i pareri più autorevoli. La collocazione a Termini non è casuale: quella è la porta di Roma. Così lasceremo un segno indelebile". Da una parte si stronca, dal'altra si dialoga. Alla fine è toccato al direttore della Sala Stampa Vaticana e direttore della Radio Vaticana, padre Federico Lombardi, placare le polemiche tra Vaticano e Comune. E non è la prima volta che i due organi di informazione della Santa Sede, uno ufficiale - il giornale - l'altro ufficioso - la radio - non sono in sintonia. E salomonicamente la soluzione verso cui i vertici ecclesiastici si stanno orientando, sarebbe quella di lasciare l'opera dove si trova. Ma con alcuni "ritocchi". 

