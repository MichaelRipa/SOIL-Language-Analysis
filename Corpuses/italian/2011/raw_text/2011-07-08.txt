Una fuga di gas in via dei Bardi mette in crisi la pedonalizzazione dell'Oltrarno voluta dal sindaco Matteo Renzi. Le limitazioni della viabilità imposte dall'incidente hanno infatti obbligato i vigili urbani a riaprire - anche se parzialmente - al traffico piazza Pitti ai veicoli di quei cittadini che non possono raggiungere altrimenti la loro abitazione in zona. La fuga si è verificata nel tardo pomeriggio di oggi e ha richiesto l'immediata chiusura al traffico di Via dei Bardi. Il senso di marcia sul lungarno Torrigiani, inoltre, è stato invertito. Le operazioni di scavo sono ancora in corso e non si sa ancora quanto dureranno i lavori. 
"Ecco, questa per esempio è la situazione di Rueglio". Il tecnico dell'Agenzia del territorio clicca un tasto e appare una cartina del paesino canavesano. Sulla mappa c'è una manciata di puntini rossi e a ciascun punto corrisponde un fabbricato "fantasma". Mica male. "Ma no, questo è nulla in confronto a tante realtà del Sud. Il Piemonte può essere considerato virtuoso da questo punto di vista", precisa il tecnico. Però quel vizietto di non far risultare gli immobili agli occhi dello Stato esiste anche nella regione sabauda. Può accadere per vo¬lontà di evadere le tasse che su quel fabbricato vanno pagate, ma anche solo per distrazione o per ignoranza. Ma accade. Tant'è vero che confrontando le fotografie aeree con le mappe del Catasto l'Agenzia del territorio ha scoperto più di 133 mila anomalie. Sono edifici che esistono nella realtà ma non sulla carta, che qualcuno ha costruito senza però dichiararli all'erario. Nel solo Torinese ne hanno trovati 38.832. Sui 315 comuni presenti nella provincia sono 305 quelli interessati da almeno un fenomeno di questo tipo. A Cuneo e dintorni ne sono spuntanti anche di più: 38.870. Ma il fenomeno riguarda in buona misura anche Alessandria (poco meno di 25 mila), Asti (13 mila) e Novara (quasi 9.500). Non necessariamente si tratta di irregolarità. I loro proprietari avevano infatti tempo fino al 30 aprile per chiarire se erano costruzioni regolari o meno. In Piemonte è avvenuto in 80 mila casi su 133 mila. In 35 mila di essi l'edificio non è stato messo a norma perché non ne aveva bisogno: era ancora in costruzione, oppure era soltanto una tettoia, una porcilaia, un pollaio, una serra. Ma negli altri 45 mila casi si trattava proprio di fabbricati che andavano denunciati allo Stato. E non proprio semplici tettoie, visto che il 33% era costituito da abitazioni, il 28% da magazzini, il 23% da garage. Oggi queste strutture hanno una rendita e chi li possie¬de è costretto a versare le imposte. Finora l'operazione in Italia ha fatto emergere 415 milioni di ren¬dite catastali "fantasma". Il Piemonte ha contribuito per una pic¬cola parte. E spera di aumentare il proprio apporto grazie ai 53 mila immobili ancora da controllare. A farlo ci penserà il personale dell'Agenzia del territorio, che andrà sul campo e attribuirà d'ufficio una rendita catastale. A quel punto il proprietario non solo dovrà iniziare a pagare le tasse, ma dovrà pure sborsare l'Ici e l'Irpef che ha evaso dal 2007 a oggi. Sempre più dura la vita dei "furbetti del mattone". Chi abita a Torino dovrebbe saperlo bene. Dal 2007 il Comune ha creato una task force che si occupa di smascherarli. "Per noi è stato un investimento notevole, ma siamo riusciti a creare un sistema informatico molto efficiente, che ha portato ottimi risultati", racconta l'assessore ai Tributi e al Catasto, Gianguido Passoni. La struttura comunale si occupa per esempio di ve¬rificare che le poche cascine ancora presenti sul suo territorio abbiano i requisiti di ruralità. E in effetti in 146 casi su 576 questi requisiti non c'era¬no più, dunque i proprietari pagavano meno tasse del dovuto. Poi c'è l'at¬tività sugli immobili fantasma, su cui il Comune lavora già da anni, tant'è che l'Agenzia del territorio ha rilevato appena 20 casi anomali, tra cui solo uno eclatante, relativo a un capannone. Ma la vera specialità della task force torinese è l'aggiornamento delle classi catastali. Il caso più tipico è quello degli immobili classificati co¬me appartamenti ma utilizzati come uffici. Un espediente che consente ai proprietari di risparmiare non poco in termini di Ici. Il Comune è però in grado di incrociare i dati catastali con quelli degli uffici che si occupano di tributi o di pratiche edili e dunque di pinzare i "furbetti". Ecco un esempio pratico: i segugi del Comune hanno notato che per un alloggio in classe A3 (quindi di tipo economico) a pagare la Tarsu, la tassa sui rifiuti, era lo studio di un commercialista. Quindi ha imposto al proprietario di aggiornare al Catasto le caratteristiche dell'immobile e gli ha imposto di pagare cinque anni di Ici arretrata. Totale: 13 mila euro. Somma cui va sommata la maggiore imposta che d'ora in poi verrà versata ogni anno. Agli uomini di Passoni bastano un paio di clic per permettere al Comu¬ne di ottenere nuove entrate. Dal 2007 a oggi hanno controllato 2.700 immobili, ricavandone ben 3,5 milioni di Ici non pagata. E le attività si stanno facendo sempre più intense: solo nei primi sei mesi di quest'an¬no la task force ha rastrellato 900 mila euro di imposte. L'assessore della giunta Fassino ha però un rammarico: "Se solo si fosse completato il decentramento del Catasto avremmo potuto fare ancora di più". Una curiosità: tra le "vittime" dei segugi comunali c'è pure il Lingotto. Negli ultimi anni, infatti, l'ex fabbrica della Fiat è diventata un centro commerciale con cinema e un importante polo fieristico, solo che al Catasto non risultava niente di tutto ciò. Poi ci hanno pensato i tecnici del Comune. E le casse di Palazzo di città hanno ringraziato. 
Dalla tutela degli animali dei grillini, al lungo emendamento sulla tutela della salute voluta dal Partito Democratico e condivisa da Sel, che annuncia di voler esercitare un peso sulla Regione su uno dei nodi fondamentali del programma del governatore. Dall’emendamento di Giuseppe Sbriglio dell’Idv che chiede di sostituire il termine «disabili» con il neologismo «diversabili», a quello della consigliera Pdl Paola Ambrogio, che fa riferimento agli indirizzi regionali indicati dal marito assessore all’Ambiente Roberto Ravello sull’incentivazione dei veicoli ibridi e a metano. Fatti i conti, la cifra complessiva degli emendamenti alle linee programmatiche di Piero Fassino consegnati nel giorno della scadenza, sfiora quota tremila. Il record è del Carroccio che sceglie la linea dell’ostruzionismo: sono oltre 2mila 600 quelli depositati dalla Lega Nord, che attacca il sindaco: «Se pensa di arrivare da Roma e fare quello che vuole sulla pelle dei torinesi, sappia che noi saremo la sua Resistenza», chiede l’abolizione della Ztl, vuole la chiusura dei campi rom e si oppone seccamente all’ipotesi della moschea a Torino. In maggioranza, Pd e Sel presentano rispettivamente 11 emendamenti ciascuno, alcuni dei quali potrebbero essere votati da entrambi i partiti. Domenico Mangone ne presenta uno tutto suo chiedendo di sostenere il principio dei massimi ribassi. Sinistra e libertà firma però da sola due proposte: oltre a quella sul Tav (che porta la sola firma di Curto), anche quello sul termovalorizzatore, chiedendo di rivedere il piano dei rifiuti per aumentare il tasso della raccolta differenziata: il 65 per cento, 15 punti in più rispetto ai 50 indicati da Fassino. Un obiettivo indicato anche dai grillini del Movimento 5 stelle, che si presenta con un pacchetto di 49 proposte, anche se il capogruppo Vittorio Bertola dice di essere disponibile a ridurre il numero a condizione che ci si concentri sui temi considerati prioritari, in primo luogo abolire ogni riferimento alla TorinoLione dal suo programma. In maggioranza, quattro sono le proposte di Alberto Musy del Terzo Polo, una dei quali chiede un centro informativo permanente Pro Tav a Susa per presidiare il territorio. Il Pdl si divide e ne porta in discussione oltre 40 firmati da tre consiglieri diversi: 12 li sottoscrive Roberto Liardo, 23 Maurizio Marrone, altri 11 Paola Ambrogio. "Gli argomenti che ci stanno a cuore — spiega il capogruppo Pdl Andrea Tronzano — sono quelli del diritto alla casa e il contrasto al lavoro precario". La discussione si annuncia vivace e il numero è tale che pare ovvia la scelta della maggioranza di presentare una mozione di accorpamento. Una decisione che porterà a spostare il voto a mercoledì. 
TRA bandiere neo-borboniche e vessilli leghisti sanato si è reso omaggio a Fenestrelle ai soldati del Regno delle Due Sicilie ""detenuti e defunti" nel forte piemontese a cominciare dalla fine del 1860. Ma quanti furono i "napolitani" e i militi papalini morti di freddo o di fame, di malattie, nelle carceri sabaude? Storici e giornalisti, tanto meridionali quanto padani, hanno addirittura parlato di circa 40 mila vittime. Per Juri Bossuto, invece, già consigliere regionale di Rifondazione comunista e ora volontario proprio a Fenestrelle, che si è recentemente laureato in Giurisprudenza all'Università di Torino con una tesi su questo argomento, i fatti emersi dagli archivi locali e dall'Archivio di Stato torinese "disegnano una fortezza diversa da quella descritta da chi, forse, vorrebbe l'Italia nuovamente divisa in monarchie". Le sue ricerche, soprattutto, ridimensionano in modo drastico e azzerano, anzi, le cifre spaventose care alla pubblicistica revisionista. Come spiega lui stesso: "Non si sa con esattezza quanti militari borbonici persero la vita al Forte San Carlo. Dai registri parrocchiali, però, precisi e puntuali, ne ho riscontrati davvero pochi. Ho trovato riferimenti a quattro morti nel novembre del 1860, in seguito a malattie polmonari". Aggiunge Bossuto: "I "napoletani" vennero alloggiati nei quartieri militari e nutriti fin da subito. La corrispondenza che ho potuto consultare cita i trasferimenti a Nizza dei prigionieri più anziani e cagionevoli, ma pure la preoccupazione per la nostalgia verso le proprie famiglie provata dai più". Le nuove rivelazioni sul presunto "lager" dei Savoia, nella ricostruzione di Bossuto e del suo collaboratore Luca Costanzo,, poggiano su un altro punto fermo: "I borbonici furono suddivisi nelle varie compagnie disciplinari, in attesa dell'incorporazione nell'esercito, di lì a poco italiano". Nel dicembre del '60 "vennero trasferiti ai corpi di appartenenza, ed alcuni forse ritornarono al forte vestendo i panni e i gradi dei fanti Cacciatori Franchi. Rimasero alloggiati a Fenestrelle solo alcuni militari, ricoverati in infermeria per il freddo o per la sifilide. I decessi erano regolarmente annotati nei registri parrocchiali e nelle lettere inviate al comando di Torino". Tutto ciò non significa, ovviamente, che il numero dei morti sia limitato ai pochi nominativi di "napolitani" rinvenuti dal ricercatore torinese. Del resto "il vitto, unito al freddo costante della valle, non era sicuramente d'aiuto alla quotidianità dei soldati delle Due Sicilie". Ma questo, conclude Bossuto, "non può rendere vero quanto è stato scritto, come nel caso di Lorenzo Del Boca, su "chissà quanti morti che neppure avranno registrato!". Sono concetti nati da suggestioni non avvalorate da alcun documento. La storia ci dice che Fenestrelle fu un carcere politico, militare e civile, molto complesso e di non facile vita. La storia documentata fa emergere poi le vicende di uomini e di donne protagonisti di quel luogo, così come il sacrificio di studenti, idealisti, combattenti libertari e prigionieri di guerra. La verità porta onore a tutti i i caduti, le bugie infangano tutti e ogni causa". Sabato comunque al Forte di Fenestrelle si è celebrata una doppia cerimonia "anti risorgimentale" per i soldati del Regno delle Due Sicilie: la commemorazione dei caduti, con l’affissione di una corona d’alloro alla lapide che li ricorda, seguita da un convegno. 
PRIMA le righe, poi le ruspe e le asfaltatrici, dopo chissà. È singolare quanto sta accadendo in questi giorni via San Massimo, o forse sarebbe meglio dire "a" via San Massimo, in pieno centro di Torino. Strada che detiene fin d'ora un inarrivabile primato: le strisce blu più rapide della storia locale. Antefatto. Una manciata di settimane fa, la via dedicata al primo vescovo torinese è stata  -  per così dire  -  ridipinta. Un bel tono di blu per ravvivare le omonime strisce, quelle che delimitano i parcheggi a pagamento, e una passata di bianco sulle strisce pedonali. Ben fatto, queste sono rinfrescatine utili alla viabilità e alle precedenze (per quelli che si fermano prima delle zebre, cioè quasi nessuno). Ma poi cosa accade? Accade che lunedì scorso, dunque cinque giorni fa, le righe fresche fresche e, insieme a loro, l'asfalto vecchio vecchio, siano stati spazzati via dalle ruspe e da un poderoso cantiere, da corso Vittorio Emanuele verso via Po: lavori decisi per realizzare un tratto di (citiamo dal comunicato ufficiale) "pista ciclabile universitaria sperimentale", con tanto di "dissuasori di sosta flessibili sperimentali". Cose che capitano, talvolta, nei passaggi da un'amministrazione all'altra, seppure del medesimo colore politico. Quando, forse, manca un tantino di coordinamento nell'azione. (E comunque: cosa mai sarà una pista ciclabile universitaria? Possono andarci solo i laureandi?) Dall'assessorato alla viabilità e trasporti, ora guidato da Claudio Lubatti, fanno sapere: "Non essendo possibile intervenire sul suolo in modo adeguato ad aprile, si è deciso, al fine di attivare la pista ciclabile, di realizzare una segnaletica orizzontale provvisoria e di attendere la definitiva sistemazione del sedime stradale per completare il progetto sperimentale". Dunque, a giorni ci saranno nuove righe e nuovi spazi per delimitare la strada del primo vescovo. Però, magari, ci si poteva pensare prima, evitando di dipingere (due volte) le strisce più effimere della storia. Provvisorietà per provvisorietà, si sarebbero risparmiati un passaggio e qualche euro. Parlarsi, magari, quando cambiano sindaci e assessori? 
HOUSTON - Lascia un mito del basket, Yao Ming si ritira. Secondo quando postato dal giornalista di yahoo sports Adrian Wojnarowski su twitter, il gigante cinese "ha deciso di lasciare l'Nba. Nelle ultime 48 ore, Ming ha provveduto ad informare la lega della sua decisione". "Yao non è mai riuscito a recuperare completamente da una lunga serie di operazioni. Il cinese, 30 anni, è stato uno dei personaggi fondamentali per la globalizzazione dell' nba e della pallacanestro". Anche il quotidiano texano, Houston Chronicle, citando alcune persone informate dei fatti, conferma la notizia.  Nelle sue otto stagioni con gli Houston Rockets, Ming ha tenuto una media di 19 punti e 9,2 rimbalzi per partita. Il centro ha saltato per intero la stagione 2009-2010 e l'anno scorso ha disputato solo sette partite. Yao, che oltre a essere il giocatore più alto dell'Nba (229 cm) è anche il più popolare sportivo cinese, era stato selezionato dai rockets con la prima scelta assoluta del draft del 2002. Leggi i commenti I commenti dei lettori 
TRIPOLI - Il leader libico Muammar Gheddafi ha minacciato, in un messaggio audio trasmesso oggi dalla tv di Stato, di inviare centinaia di libici al martirio in Europa, come vendetta per i raid Nato. "Il regime non cadrà", ha detto il raìs, "la Nato cessi i suoi attacchi". "Il regime in Libia non cadrà" afferma Gheddafi in un messaggio audio diffuso alla presenza di migliaia di sostenitori a Sebha, 750 chilometri a sud di Tripoli, feudo della tribù di cui il colonnello è originario. "Non cadrà - prosegue Gheddafi - perché il regime poggia sul popolo e non su Gheddafi. La Nato sbaglia se crede di poterlo far cadere in questo Paese". "Questa manifestazione, che vede riunite oltre un milione di persone, è un nuovo messaggio all'Europa, ai crociati e ai colonialisti: questo regime non è di Gheddafi, è il regime di un popolo e questo popolo non cederà neanche un pollice di questa terra e non si piegherà all'invasore" aggiunge il colonnello, tornando a minacciare di portare la guerra in Europa come già nel suo precedente messaggio, datato 1 luglio, in cui aveva dichiarato che "il popolo libico è capace di portare la battaglia nel Mediterraneo e in Europa". "La nostra unica scelta è la resistenza - conclude Gheddafi -, siamo qui e non abbiamo paura della vostra macchina di guerra", poi un ultimo invito alla Nato a mettere fine ai raid aerei perché i libici risolvano "da soli" i loro problemi. Mentre Gheddafi maledice e minaccia l'Occidente, al terzo giorno della loro offensiva su due fronti gli insorti hanno continuato la loro avanzata verso Zliten, 150 chilometri a est della capitale. In un comunicato, affermano di essere a poco più di un chilometro dal centro della città e di aver liberato molte famiglie imprigionate dai lealisti e che, a loro dire, sono state torturate. Gli insorti, inoltre, aggiungono che i combattimenti di oggi sono costati loro cinque morti e 17 feriti. Da mercoledi scorso, i ribelli hanno ricacciato indietro le forze lealiste di molti chilometri, impadronendosi della frazione di Goualich, non lontano da Roujbane, bastione del regime sulle montagne berbere a sud di Tripoli. Parallelamente, gli insorti hanno lanciato un secondo attacco partendo dal porto di Misurata, 200 chilometri a est della capitale. Pur confermando i progressi nell'avanzata degli insorti, la loro presa d'iniziativa nell'ovest della Libia e la loro "capacità di lanciare attacchi coronati da successo", la Nato avverte: "I lealisti si stanno riorganizzando, raggruppando e riarmando per contrattaccare. E controllano ancora le città di Zawiyah e Zouwarah, a ovest del Paese". Allo stesso tempo, fonti diplomatiche delle Nazioni Unite hanno annunciato da Bengasi, roccaforte del Consiglio nazionale transitorio a est della Libia, che la scorsa settimana l'Oms, l'organizzazione mondiale della sanità, ha discusso a Ginevra con esponenti del regime e rappresentanti del Cnt sulle possibili modalità di un alleggerimento delle sanzioni internazionali, temendo la penuria in Libia di medicinali. Obiettivo dei colloqui, stilare una lista di quei farmaci da sottrarre al blocco delle importazioni determinato dalle sanzioni. 
DANZICA - L'Italia di volley sconfitta 3-0 (22-25, 22-25, 21-25) dalla Bulgaria saluta le final eight di World league in corso a Danzica. Un addio inatteso, la settima volta di fila senza finali, soprattutto per come è maturato. Una pesante debacle contro il sestetto allenato da Radostin Stoytchev, tra l'altro tecnico dell'Itas Diatec Trentino e fine conoscitore della pallavolo italiana, che mette a nudo i limiti caratteriali e di continuità da parte del gruppo azzurro. Nelle tre sfide in Polonia si è vista sempre un'Italia diversa: capace di lottare contro l'Argentina, giocare bene al cospetto dei padroni di casa e poco continua nella fase finale dei set di fronte all'esperta Bulgaria. La somma totale porta a una triste eliminazione dalle semifinali, dopo i sorrisi e gli applausi rimediati nella prima parte del torneo. Il gruppo allenato dal ct Mauro Berruto deve fare i conti con le prime delusioni generate da un avversario che ci ha sotterrati con una delle nostre armi migliori: il muro. La Bulgaria alza le barricate 17 volte contro le 6 azzurre, già questo basterebbe a far capire le difficoltà dei nostri migliori attaccanti. Più equilibrata la sfida al servizio. Ma nonostante tutto a sprazzi Zaytsev e Lasko fanno vedere cose buone, l'alternanza non basta per arginare Nikolov e soci. Peccato, nella partita decisiva, non aver avuto a disposizione il miglior Savani: il capitano soffre soprattutto nella fase centrale del match. Si tratta di due squadre che giocano a carte scoperte, giocatori e allenatori si conoscono molto bene. Nella prima parte del set di avvio gara la Bulgaria sfrutta la potenza offensiva. L'Italia è attenta e punto dopo punto si riporta vicino. I bulgari compiono tre errori in attacco e il sestetto azzurro guadagna punti e fiducia. Ma si procede a "elastico" con entrambe le nazionali che provano a piazzare il colpo risolutivo. Nel finale di set un paio di muri vincenti lanciano la squadra allenata da Stoytchev alla conquista del primo punto 25-22. Tra i due sestetti non c'è molta distanza, la partita rimane, almeno sulla carta, aperta. Però Nikolov e compagni, sulle ali dell'entusiasmo, sfruttano al meglio il buon momento. Il secondo è un set dai due volti. Per l'Italia si apre una fase critica, la squadra di Berruto si lascia prendere dall'ansia e concede tanto agli avversari. A questo punto diventa difficile rimontare. La nazionale azzurra tira fuori la grinta e ci prova con uno Zaytsev particolarmente ispirato e un turno al servizio di Travica, come al solito, positivo. Un leggero calo di capitan Savani e il muro bulgaro rimettono in gioco il sestetto dell'est europeo. Dall'altra parte l'Italia spreca davvero tanto. Poi una serie di errori vistosi arbitrali spianano la strada alla Bulgaria 25-22. Nel terzo set la Bulgaria ha le redini del gioco in mano, sente vicina la possibilità di portare a casa un risultato carico di speranze. L'Italia esprime la solita pallavolo della serata, troppo discontinua per avere ragione di un avversario abbastanza concreto. Dopo il punto a punto, arriva il rush finale, nemmeno a dirlo, di marca bulgara. Anche in questo caso sono gli episodi a fare una piccola ma decisiva differenza 25-21 per gli uomini di Stoytchev che, felici, festeggiano in campo. L'Italia prende la strada dell'aeroporto. In semifinale ci sono Brasile, Russia, Argentina e una tra Polonia e Bulgaria. Leggi i commenti I commenti dei lettori 

