Le coraggiose inchieste firmate Giuseppe D’Avanzo, stavolta, erano solo un passo indietro. C’erano le testimonianze legate a Peppe, prima. La sera al primo concerto di Springsteen e il fuoriclasse tipo “napoletano normanno” che attraversava la palude cittadina dei primi Ottanta. Il lettore raffinato che cercava conoscenze e dubbi. L’ironia di chi ascolta e nutre curiosità per le persone. E la forza del rugbysta, lo sportivo che sfida il limite. Tutti ingredienti che, però, spiegano anche la ricchezza di un grande cronista che non avrebbe mai mollato la presa contro il potere — qualunque volto questo assumesse — fino all’ultimo giorno della sua vita. «Un irriducibile», dice Ezio Mauro. Le immagini della Sala dei Baroni IL VIDEO LA STESSA SQUADRA di GIUSTINO FABRIZIO Davvero, ieri, al Maschio Angioino, non si è commemorato ma si è parlato di D’Avanzo, l’editorialista di Repubblica scomparso a luglio. L’invito dei fratelli Antonio e Chiara, subito condiviso dal presidente dell’Ordine dei giornalisti della Campania Ottavio Lucarelli, era stato preciso: «Parliamo di Peppe, una vita per il giornalismo». Iniziativa ospitata e patrocinata dall’assessore comunale Antonella di Nocera alla Sala dei Baroni del Maschio Angioino, dove, insieme al presidente del consiglio Raimondo Pasquino, centinaia di persone si ritrovano, per tre ore, a “fare memoria” della sua esperienza, della sua voce. Tantissimi volti noti accanto alla moglie Marina D’Amico, al direttore di Repubblica Ezio Mauro, giunti da Roma con gli amici e colleghi Attilio Bolzoni e Fausto Gianì, vicini a Peppe anche nell’istante in cui un infarto lo stroncava a Calcata, nel Lazio. E poi la redazione napoletana di Repubblica, guidata da Giustino Fabrizio, con tanti colleghi del Mattino, del Corriere, della Voce della Campania, dell’Ansa. Ci sono anche il regista Paolo Sorrentino, il produttore Nicola Giuliano, l’attrice Cristina Donadio, i magistrati Aldo De Chiara, Paolo Mancuso, Vincenzo Piscitelli, Henry John Woodcock. E poi gli ex campioni come Sandro Gelormini, Ugo Gagliardi e gli altri che, con Peppe, avevano condiviso gli allori del rugby “Cus Napoli Partenope”. Messaggi di profonda adesione arrivano dal sindaco de Magistris e dal governatore Caldoro. È intensa la testimonianza di Enzo D’Errico, firma del Corriere della Sera, amico trentennale di Peppe. «Peppe non è mai stato un collega. Era il migliore di noi, e uso la parola cronista perché so quanto la amasse. Il talento era tanto, ma non spiega tutto. Ci vogliono ore e ore passate in una sala stampa, ci vogliono ore e ore a riscrivere un pezzo, ci vogliono ore e ore a leggere atti giudiziari, ci vogliono forza e schiena dritta a respingere le lusinghe del potere, anche a costo di restare disoccupati, come successe a noi». D’Errico rievoca la dura e formidabile palestra che è stata la Napoli anni Ottanta per i cronisti come lui, Fulvio Milone, Enrico Fiore, ricorda anche Mariella Cirillo e Massimo Baldari che non ci sono più. «Credo che esistano due tipologie di napoletani - aggiunge - quello di ceppo spagnolo, guascone e arruffone. E quello di ceppo svevo-normanno. Peppe apparteneva al secondo. Carattere duro, ostico. Appena lo vedemmo, nella redazione di Paese Sera, capimmo che era un fuoriclasse, oltre che un gran rompiballe». Anche Ezio Mauro comincia da Peppe, per parlare di D’Avanzo. «Scherzavamo: io piemontese, lui partenopeo, sembravamo fatti apposta per non trovarci. Ma tutti e due sapevamo che si poteva restare cronisti in qualunque ruolo si fosse impegnati, dentro il giornale. Peppe era un grande cronista, e la sua indagine permanente, che era la sua cifra, è diventata un modello involontario». Spiega Mauro: «Involontario: non era uno che voleva dare lezioni, ma lavorava in mezzo agli altri, e chi usa quel rigore a partire da sé, quella irriducibilità nel cercare e analizzare i fatti, si tira dietro gli altri. La sua figura resta unica. Peppe ci manca moltissimo anche come punto di riferimento. Il vuoto giornalistico non è colmabile, ma è il vuoto della presenza umana quella con cui io faccio i conti tutti i giorni: che venisse da me per discutere, per litigare o perché c’era “roba”, come diceva lui. Peppe, a differenza di altri, vedeva il mondo sottostante che legava le cose. Sapeva tirare fuori dai fatti un significato riposto che andava oltre la facciata delle vicende illuminate dai riflettori». Non come protagonista indagava, ma come testimone privilegiato. A costo di scontri durissimi. «Anche nei momenti più feroci di litigio c’era sempre uno snodo in cui ci si guardava negli occhi, ci rendevamo conto che stavamo scoprendo qualcosa di nuovo. Ma, come ho detto nel giorno dei funerali a Roma, portiamo con noi il suo passo. Non finisce qui». Claudio Botti, noto penalista, era l’amico a cui Peppe consegnava dubbi o analisi giuridiche, intimi ragionamenti e perfino disquisizioni «tra linguine o spaghetti sul terrazzo di Capri». Commosso, Botti ricorda: «Quando arrivava la sua telefonata mi sentivo uno studente: “Botti, allora fammi capire questa cosa”. A differenza di alcuni metodi in voga, lui con i magistrati aveva un rapporto paritario, forte. L’ho difeso in alcuni processi, magari ne avessi clienti come lui, che aveva l’arma della verità e del rigore dalla sua parte». Parlano anche il cugino, avvocato Enzo Maiello, Peppe Silvestri che lancia l’idea della borsa di studio, Mario Coppeto, Andrea Cinquegrani. Passione giornalistica e passione civile. A chiudere, c’è la voce commossa di Antonio D’Avanzo. Gli occhi, gli stessi occhi di Peppe, sorridono. Dicono grazie. 
CANNES - Gli alti funzionari del G20 hanno discusso con il Fondo monetario la creazione di una linea di credito da utilizzare in interventi anti-crisi precauzionali che potrebbero arrivare fino a 1000 miliardi di dollari. Obiettivo: assicurare liquidità a breve termine ai paesi sotto il tiro dei mercati. Tale strumento si affiancherebbe al fondo salva-Stati (efsf) europeo nella gestione di questa fase della crisi, primo candidato a usarlo potrebbe essere l'Italia. Un'opportunità che Roma non sarebbe intenzionata a sfruttare. E' quanto si apprende da fonti europee, mentre fonti del governo italiano smentiscono che l'ipotesi sia arrivata al G20 dove, però, circolano voci al riguardo. A Cannes intanto ci sarebbe una situazione di stallo sul monitoraggio da parte del Fondo Monetario Internazionale dei paesi a rischio, poiché vi sono "interpretazioni diverse in merito", fanno sapere fonti nazionali secondo le quali la trattativa proseguirà a livello di ministri. Nel documento finale del G20 si indica chiaramente il sostegno alla creazione di un meccanismo per garantire liquidità a breve termine ai Paesi colpiti dai mercati o da uno choc che non deriva da cattiva conduzione di scelte economiche interne o di bilancio.Tale discussione si intreccia al confronto aperto sull'aumento delle risorse del fondo monetario. Si potrebbe profilare un accordo volontario tra i grandi azionisti del Fondo monetario  in base al quale verso l'autunno 2012 potrebbe essere aumentata la partecipazione "bilaterale" alle risorse del fondo monetario. Un anno fa il contributo degli stati membri Fmi era stato raddoppiato e in attesa della ratifica da parte dei parlamenti gli stati hanno apportato risorse temporanee da ritirare una volta che il contributo permanente diventerà effettivo. L'idea del G20 adesso è permettere a chi vuole di mantenere le risorse temporanee anche dopo il raddoppio delle quote-paese definitive. Il premier britannico David Cameron ha indicato che è giusto riflettere sull'aumento delle risorse fmi tuttavia londra è contraria alla eventualità che il fondo monetario partecipi direttamente a un fondo di salvataggio per l'eurozona. Per l'Eurozona ha un ruolo fondamentale l'apporto dei Paesi emergenti all'Efsf o attraverso un veicolo speciale sul quale l'Fmi sta lavorando da tempo. 

Si era già espresso a caldo, due giorni dopo l'alluvione di Aulla, ma adesso torna sul tema il procuratore di Massa che indaga sulle cause del disastro del 25 ottobre in Lunigiana: "Fin dall'inizio di questi accertamenti posso dire che negli anni sono stati fatti degli interventi di natura urbanistica che dire superficiali, scellerati, è tutto sommato poco" ha spiegato il procuratore di Massa Aldo Giubilaro in merito all'inchiesta per omicidio colposo in seguito alla morte di due persone a Aulla a causa del maltempo. Secondo Giubilaro "sono stati realizzati degli interventi con responsabilità di chi li ha fatti e di chi ha consentito che venissero fatti". 
Agli ascoltatori di Rtl piace Matteo Renzi come successore di Berlusconi se il premier dovesse cadere. E subito dopo di lui, nelle preferenze, sms e telefonate indicano il nome del ministro dell'Interno Roberto Maroni. "Grazie agli ascoltatori - ha detto ridendo Renzi interpellato dall'emittente radiofonica - ma questo dato è un segnale di disperazione, è il sintomo della crisi del nostro Paese...". Ma, ha poi aggiunto, "la situazione del Paese è grave, non serve discutere su chi sarà il premier dopo Berlusconi, ma urge parlare di quello che si deve fare per ridare speranza e credibilità. Come direbbe il grande Mike, ora il tempo è scaduto. Basta con le parole in libertà. L'Italia ha bisogno di tornare a sperare". Intanto sono stati oltre 1800, in poco più di tre giorni, i commenti alle cento proposte, "per salvare l'Italia", lanciate da "Big Bang", la convention dei rottamatori che si è tenuta lo scorso fine settimana alla Leopolda di Firenze. Per tre mesi, attraverso il sito web bigbangitalia.it è infatti possibile partecipare, inserendo idee e critiche, a quello che il sindaco-rottamatore Matteo Renzi ha ribattezzato 'WikiPd'. Per quanto riguarda i commenti alle cento proposte, quella che ha fatto registrare più interventi, 112, è la numero uno dal titolo 'Basta con il bicameralismo dei doppioni inutili' che propone l'abolizione di una delle due Camere del Parlamento ('Ne basta una sola, veramente autorevole, composta da non più di 500 personè). 
VALENCIA - Tutti di nuovo in pista per onorare il ricordo di Marco Simoncelli. Con questo obiettivo il circus di Motogp si è ritrovato al "Ricardo Tormo" di Chestè per preparare l'ultimo GP di una stagione che verrà per sempre ricordata soprattutto per la tragedia di Sepang. I piloti danno l'impressione di voler fare una gara in più oltre a quella su pista: ricordare nel migliore dei modi, anche in quello più originale, il collega-amico scomparso. CAPIROSSI CORRERA' COL N. 58 - "La situazione è strana per tutti. Siamo tutti qui e non abbiamo mai cercato di dimenticare Marco. Questo è molto importante perché fa parte della nostra vita e lui ha sempre cercato di fare del suo meglio. Per questo voglio in suo onore voglio usare il suo numero 58 sulla mia moto per questa gara". ha rivelato Loris Capirossi, uno dei migliori amici di Simoncelli. "Spero davvero che sia felice di questo e che posso raggiungere lo stesso risultato che avrebbe potuto fare Marco. Farò del mio meglio per lui e dopo questa gara mi ritirerò come previsto. Perché io sono felice e dopo 22 stagioni è un buon momento per fermarsi. Ci sono un sacco di piloti forti ed è bello per fare qualcos'altro", ha concluso il campione di Borgo Rivola. "Come tutte le storie hanno un inizio ed una fine e la mia è finita. Dopo questa gara ho la mia famiglia e credo di poter fare ancora tante cose buone con la mia vita". ROSSI, VOGLIA DI UN BEL RISULTATO - Valentino Rossi sogna addirittura una vittoria da dedicare all'amico fraterno: "Non è facile ma mi voglio concentrare al meglio per cercare di ottenere un buon risultato da dedicargli", dice prima di ricordare come ha vissuto gli ultimi giorno: "E' stato difficile per tutti, ho cercato di trascorrere più tempo possibile con Paolo (il papà di Simoncelli, ndr) e la famiglia di Marco, sono miei amici. In Italia ho vissuto una sensazione incredibile, una cosa grande per Marco. Un sacco di gente lo ha ricordato e ha dimostrato che era molto amato sia in pista che fuori. In un momento così brutto l'atmosfera è stata fantastica, con tantissima gente che ha voluto dire ciao a Marco", prosegue Rossi. IL RICORDO DEI PILOTI - In tributo alla memoria di Super Sic, la moto del pilota italiano rimarrà parcheggiata in bella mostra al centro del box del team Gresini con sul serbatoio il casco ed alle spalle una foto in gara e la scritta "Ciao Marco, è stato un onore ed un privilegio lavorare con te". STONER NON PUO' SORRIDERE - Anche il neo Campione del Mondo Casey Stoner, per il quale quella di Valencia sarebbe dovuto essere una giornata trionfale, non riesce a sorridere: "Questo weekend di gara sarà differente da tutti gli altri, sarà avvolto da un'atmosfera speciale e speriamo tutto si svolga nel migliore dei modi. Abbiamo avuto a disposizione parecchio tempo per riflettere su queste due settimane appena trascorse, su quanto successo e su quello che rappresenta per tutti noi correre in moto". LE DIFFICOLTA' PER LA PIOGGIA - La pioggia caduta sull'asfalto durante la giornata ha dato a tutti idea di quali potrebbero essere le condizioni dell'intero weekend. A tal riguardo Stoner ha commentato: "Questo tempo atmosferico può rendere tutto più complicato in pista. Tutto quanto può variare, in particolare i punti dove il grip è maggiore e dove è difficile ottenerlo: non ci resta che aspettare e vedere cosa ci riserverà il meteo. Generalmente è richiesto un notevole sforzo fisico per spingere con un prototipo MotoGP su questo tracciato ma la pista è ampia e aperta abbastanza da lasciar libera la moto". IL RICORDO DI SPIES - Anche Ben Spies si unisce al pensiero comune di tutti i suoi colleghi e si augura di contribuire a regalare a tutti una bella conclusione di stagione con la quale onorare la memoria di Simoncelli. "Quando ci si ferma per un attimo a pensare a quanto è successo solo due settimane fa, diventa davvero difficile trovare la voglia di scendere in pista per quest'ultima gara. Tutti però son ben consapevoli del fatto che Marco avrebbe voluto tutti in sella alle moto", ha affermato l'americano. "Dobbiamo impegnarci, dare il nostro massimo e disputare la miglior prestazione possibile per lui e per tutti gli altri". I TEST POST-GP - Subito dopo il weekend valenciano la classe regina si fermerà sul circuito per le sessioni di test dei prototipi 1000cc per la stagione 2012 martedì e mercoledì. Prove alle quali tiene molto soprattutto Rossi: "Martedì sarà una giornata fondamentale in vista della prossima stagione perché sarà la prima volta che tutte le 1000cc scenderanno insieme in pista. Lavoreremo duro per correggere ogni problema incontreremo, ma sarà comunque estremamente interessante provare il nuovo prototipo con le Honda e le Yamaha". Leggi i commenti I commenti dei lettori 
ROMA - E' entrato in studio sulle note del brano "I soliti" di Vasco Rossi, ha ricordato Biagi e Montanelli, ha evocato l'invito di Monicelli a fare la rivoluzione. "Io non sono né un guru, né un profeta, né un martire, come dicono i  giornali. Voglio solo fare il mio  lavoro senza padroni. Noi qua facciamo la nostra rivoluzione civile, democratica, pacifica". Così l'esordio di Michele Santoro, in apertura di "Servizio pubblico" al via su una multipiattaforma di tv, radio e siti web, tra cui Repubblica.it. Santoro parla nel bel mezzo di un paesaggio industriale, allestito nel teatro 3 di Cinecittà: tubi innocenti, impalcature, gru. Insomma,  un cantiere in evoluzione proprio come il programma ("Stiamo scrivendo  in diretta il formato nuovo della trasmissione", spiega il conduttore), ma  anche il simbolo delle lotte dei lavoratori per difendere il posto di  lavoro. L'informazione libera. "Come diavolo è stato possibile - ha detto Santoro nell'intervento d'apertura - che abbiamo scoperto così in ritardo di essere sul baratro finanziario? Un anno fa il New York Times scriveva che dopo la Grecia c'era l'Italia. E da noi sentivamo dire la Padania è meglio della Cina. Quanto ci è costato questo ritardo? Quanto ci è costato un sistema dell'informazione non libero?". "Se avessimo avuto un sistema pienamente libero - continua - avremmo potuto cambiare governo, certo, ma probabilmente avremmo anche potuto convincere questo governo a seguire delle strade diverse". E ce n'è anche per l'opposizione: "Dopo la cancellazione di Annozero, la reazione è stata fiacchissima". Infine, un omaggio ai tanti "desaparecidos" dagli schermi Rai: Daniele Luttazzi, Adriano Celentano, Serena Dandini. "Una Rai che si sta spegnendo", dice. La squadra . Scendono subito in campo i pezzi forti del gruppo di Santoro, perché squadra che vince non si cambia: c'è Marco Travaglio, che dedica la sua rubrica "La balla della settimana" ai tanti detrattori del magistrato Ingroia, "partigiano della Costituzione"; e Vauro, travestito da frate inquisitore: nuovo Savonarola che evoca la santa indignazione contro il governo. E poi un altro "fedelissimo": Sandro Ruotolo con un servizio sui costi della politica, tema forte della trasmissione (il titolo di questa puntata è "Licenziare la casta"). Seguiranno interviste a onorevoli "in odore" di compravendita o a mogli di parlamentari che hanno scoperto un'improvvisa e ben retribuita passione per la politica. Lavitola. Il faccendiere latitante Valter Lavitola è il protagonista della prima intervista registrata. In maniche di camicia, a passeggio su un molo, parla - come ironizza il conduttore - "da una località segreta che tutti conoscono". L'ex direttore dell'Avanti descrive Berlusconi come una persona che "non ha dimistichezza con il potere". Poi riserva qualche stilettata a Ghedini e Gianni Letta: "A me sarebbe piaciuto molto fare il parlamentare, Ghedini ha detto che lui e Letta si sono opposti alla mia candidatura. Cosa penso di Ghedini e Letta? No Comment". A corredo, le intercettazioni tra lo stesso Lavitola e il premier (quelle apparse per la prima volta su Repubblica ), ricostruite con una docufiction: proprio quel genere vietato nei tg e nei programmi di informazione Rai dalla Commissione di Vigilanza, dopo le polemiche su alcune puntate di Annozero . Ma il clou della performance di Lavitola arriva nel finale, con un videocollegamento in diretta in cui il faccendiere - con pennarello blu su lavagna bianca - prova a ricostruire il flusso di denaro tra lui, Berlusconi e Tarantini. E si lamenta perché la trasmissione non gli ha messo a disposizione il monitor. Chiudendo con un: "Finché resisto, resto latitante". Il talk. In studio due ospiti che Santoro definisce "scassatori": Diego Della Valle e Luigi de Magistris, con le loro ricette contro la crisi. L'imprenditore esclude di voler far politica e intanto tesse il suo elogio della patrimoniale: "Non disturba il lavoro delle aziende - spiega - e non intacca i lavoratori. Va fatta, ma l'importante poi è usare bene i soldi che si ricavano". Il sindaco di Napoli raccoglie l'invito di Santoro alla rivoluzione: "C'è bisogno di un segnale forte - dice - non pensare solo a Berlusconi ma andare oltre". E manda un messaggio ai politici romani: "Con quella classe politica non puoi fare governi tecnici". I giornalisti che animano il talk sono Paolo Mieli, Luisella Costamagna e Franco Bechis seduti su sedie di legno. Ma soprattutto, c'è un altro ingrediente delle trasmissioni santoriane: il pubblico. Quello classico dello studio - con la precaria che non arriva alla fine del mese e la manifestante indignata - e quello che segue a casa su Internet, sollecitato a intervenire e a votare su quesiti come: le pensioni vanno o no riformate? Ad Arcore. Svincolato dagli obblighi di palinsesto, Santoro sconfina nella programmazione notturna. E' già quasi mezzanotte quando viene presentata l'intervista a Chiara Danese, la 19 enne che insieme ad Ambra Battilana si è costituita parte civile nel processo sul Rubygate, raccontando di essere stata accompagnata ad Arcore da Emilio Fede. La giovane - che aveva incontrato il direttore del Tg4 sperando di un ruolo di meteorina - dice di essere rimasta sotto choc per le scene erotiche cui ha assistito: "Ragazze che si facevano toccare e a loro volta toccavano Silvio Berlusconi", "i balletti hard di Nicole Minetti". E poi: "Il premier ci fece visitare la casa toccandoci il sedere", prima di andare nella sala del bunga bunga". La sfida. "Scusate qualche lunghezza", dice il conduttore alla fine del programma, durato oltre tre ore. Al termine, la puntata ha collezionato 170 mila "mi piace", e 5 mila commenti solo sul sito della trasmissione. Vecchio e nuovo si fondono, nella ricetta di Servizio pubblico . Di sicuro Santoro ha già vinto la prima sfida, con le 100 mila sottoscrizioni che lo sostengono. Domani, con gli ascolti, si capirà se ha vinto anche la rivoluzione. Leggi i commenti I commenti dei lettori 
ROMA - "E' stata la vittoria del cuore". Edy Reja può esultare al fischio finale di Lazio-Zurigo: i suoi ragazzi sono ancora in corsa in Europa League. "Nel secondo tempo abbiamo avuto buone opportunità per allungare, se fossimo stato più lucidi avremmo chiuso la partita con maggiore tranquillità". PRESTAZIONE POSITIVA - Il tecnico promuove la prova della squadra biancoceleste. "E' vero, abbiamo dovuto soffrire un po', ma la prestazione è stata comunque positiva, tolta la prima frazione in cui siamo andati un po' sotto. Con l'ingresso di Brocchi e Cisse il volto della gara è cambiato. Non è la stessa Lazio del campionato? Non so, queste partite vanno giocate con la massima intensità, non c'è nessun risultato scontato in Europa. Non lo è nemmeno la qualificazione dopo la vittoria di oggi: ci servirà il successo contro il Vaslui". ROCCHI: CAMBI DECISIVI - Anche Tommaso Rocchi indica in Brocchi e Cisse gli uomini che hanno mutato il match. "Chi è entrato dalla panchina ha dato la scossa, la squadra si è espressa meglio e ha portato a casa un risultato fondamentale. Questi tre punti ci aiutano, dobbiamo dare il massimo nelle prossime due partite. Avevamo bisogno della vittoria oggi ma sapevamo di affrontare un avversario che gioca bene e si difende in maniera molto organizzata. Nel primo tempo abbiamo faticato, nella ripresa siamo stati bravi alzando il baricentro". Leggi i commenti I commenti dei lettori 
