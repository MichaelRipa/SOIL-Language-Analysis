Lorenzo è il quarto del gruppo. L’ultimo ad aver visto vivi i tre amici prima della tragedia di via Petrarca. Prima dell’incidente mortale. È ora un teste chiave, è stato interrogato, per spiegare perché aveva guidato lui fin sotto casa sua per poi lasciare gli amici Gianluca Del Torto, Oliviero Russo e Gianmaria De Gregorio. Ma solo l’esame tossicologico potrà dire se i giovani avevano bevuto o preso degli stupefacenti. Entra dunque nel vivo l’indagine sull’incidente che ha ucciso tre ragazzi a Posillipo; i vigili urbani del generale Luigi Sementa, coordinati dal pm Raffaele Tufano del pool di Giovanni Melillo, lavorano a pieno ritmo. C’è una inchiesta aperta: omicidio colposo a carico di ignoti, per poter eseguire “atti irripetibili” che altrimenti non sarebbero possibili. Al centro degli accertamenti un testimone identificato, un testimone scomparso, le coppiette che erano appartate in auto sulla terrazza panoramica e che dopo l’incidente si sono allontanate. Già richiesti i tabulati telefonici dei tre ragazzi per capire a chi o da chi hanno ricevuto chiamate prima dell’incidente. Questo aspetto è strettamente connesso ai filmati delle telecamere di un parco privato di fronte al “curvone del Serpentone”. In cui si vede un’auto bianca che segue la Mini One guidata da Gianluca Del Torto. Ma la targa è illeggibile. Una gara notturna di corsa? È una ipotesi, ma chi era a bordo di quell’auto bianca, se non gareggiava, rappresenta un altro testimone sparito nel nulla. È stato intanto chiarito: la Mini One scendeva lungo via Petrarca a fortissima velocità, è finita sulla corsia opposta, ha preso di fianco i cassonetti dei rifiuti. A quel punto Del Torto, forse per evitare un albero, ha sterzato senza frenare finendo contro la ringhiera dal lato opposto e sfondandola per poi fare un volo di 54 metri. Si comincia dalla ricostruzione della guardia giurata in servizio al parco privato arrivato però subito dopo l’incidente. È invece sparito chi ha chiamato il 118 e che dunque avrebbe visto qualcosa in più dell’incidente. Sul piano degli accertamenti tecnici sarà fondamentale la perizia sull’auto il cui tachimetro elettronico nell’impatto ha perso la memoria della velocità. Solo una perizia potrà calcolarla, come pure si potrà capire se per caso l’incidente non è avvenuto per un difetto dell’auto. Per questo l’auto sequestrata resta sul luogo dell’incidente, perché per rimuoverla andrà fatta a pezzi, dunque la perizia verrà eseguita sul posto. 
Centrosinistra soddisfatto, soprattutto in provincia di Roma; centrodestra ben radicato e pronto a portare a casa Comuni rilevanti. E mentre nella roccaforte 'nera' di Latina era sembrato si potesse arrivare a uno storico ballottaggio, in almeno tre città si prospettano 'derby' interni agli schieramenti. In due casi, Sora e Terracina, il duello potrebbe essere a causa dell''effetto Renata Polverini', che con la sua lista Città Nuove, all'esordio, dovrebbe sfidare i candidati Pdl. A Genzano, invece, la partita che si giocherà tra due settimane potrebbe essere tutta interna al centrosinistra. "Nel Lazio il Pd e il centrosinistra sono avanti al Pdl nel conteggio dei comuni conquistati", dice il coordinatore regionale Francesco D'Ausilio. Il segretario della provincia di Roma, Daniele Leodori, vanta ben sette comuni sottratti al centrodestra nel territorio di sua competenza. Soddisfatto il presidente della provincia di Roma, Nicola Zingaretti, secondo il quale "vince la voglia di cambiare, la capacità di intercettare una volontà di innovazione che oggi è molto sentita e diffusa nella nostra società". Ecco, alla luce dei risultati ancora in gran parte provvisori, la mappa delle amministrative nel Lazio. Roma. Ad Anguillara si impone Francesco Pizzorno del centrosinistra su Stefano Paolessi. A Campagnano la 'polveriniana' Alessandra De Angelis si ferma al 29,7% e non riesce a spuntarla su Francesco Mazzei (52,3%). Schiacciante la tendenza a Ciampino, dove Simone Lupi del centrosinistra viaggia verso il 60% lasciando al 27% la Pdl Anna Rita Contestabile. A Genzano, 'rossa' per tradizione, si potrebbe arrivare a un ballottaggio 'interno' tra Enzo Ercolani (Pd) attualmente sopra il 35% e Flavio Gabbarini (Civiche e Api) poco sotto il 30%, con Vittorio Barbaliscia (Pdl) a poca distanza, quasi al 28%. C'è poi il caso del 'laboratorio' Mentana: qui Mario Barbato (Pdl e Destra) al 34,1 stacca di tre punti Altiero Lodi, candidato Udc che gode dell'appoggio del Pd, ma la candidata del centrosinistra 'delle Primarie' (e di Sel e Prc) Adelaide Rotolo viaggia poco sotto il 17%: i suoi voti peseranno al ballottaggio. Difficile immaginare sorprese a Marino, con l'uscente Adriano Palozzi (Pdl) saldamente in testa per la riconferma. A Pomezia ben piazzato è il sindaco in carica Enrico De Fusco del Pd (al 38% abbondante), con il Pdl Luigi Celori al 21%; ma il Terzo Polo di Giorgio Puggioni è quasi al 15%, il Sel di Rosa Alba al 10% e Maricetta Tirrito di Città Nuove al 3,1%. Poche le urne scrutinate a Colleferro, ma sembra pronto per sedere per la seconda volta in Municipio Mario Cacciotti (Pdl), anche senza passare per il ballottaggio. Importante il risultato di Egidio Calvano (centrodestra) a Valmontone, che per poco sfiora il colpaccio: dovrebbe andare al ballottaggio, forte però di quasi 20 punti di stacco dal rivale Roberto Viganò; il terzo candidato, Piero Attiani è attorno al 20%. Latina. Per alcune ore nel capoluogo, il Pdl Giovanni Di Giorgi aveva datoi l'impressione che non riuscisse a superare il 50% e andare al ballottaggio. Comunque Claudio Moscardelli (Pd), sostenuto da un'ampia coalizione di centrosinistra, può dirsi soddisfatto del suo risultato. Non sfonda il Fli. Occhi puntati su Terracina: qui Nicola Procaccini (Pdl) è al 40%, ma con ogni probabilità incontrerà al ballottaggio il polveriniano Gianfranco Sciscione (sopra il 26%, con la lista Città Nuove all'11,2). Si prospetta dunque un 'derby' interno al centrodestra. Già eletto a Pontinia, con il 66,2% Egidio Tombolillo, con il Pdl di Ernesto Bilotta lasciato al 20,9%. Frosinone. A Cassino poche le schede già spogliate. Per ora, però, Carmelo Palombo del Pdl sembra in netto vantaggio su Giuseppe Golini (Sel-Idv e civica) e su Iris Volante, sostenuta dall'Udc, dal Pd e dal Fli: può farcela al primo turno. Si profila poi nell'importante Sora un derby di centrodestra: in vantaggio Ernesto Terzigni, con il 46,2, ma Enzo Di Stefano, sostenuto da Città Nuove, si attesta per ora attorno al 25%, con la lista della Polverini al 5,6%. Rieti. Brucia al centrosinistra la sconfitta a Fara in Sabina, dove Davide Basilicata si è imposto di un punto, con il 47,9%, rispetto a Vincenzo Mazzeo. A Collalto Sabino c'è il primo sindaco, Cesare D'Eliseo, targato Città Nuove, il movimento della governatrice Renata Polverini. Viterbo. A Soriano nel Cimino è Fabio Menicacci del Polo a vincere su Eutiziangelo Gentili dell'Unione, mente Luciano Cimarello, sostenuto dal centrosinistra, ha la meglio su Anna Rita Foscarini e sul Pdl Luca Bellacanzone. 
ROMA - L'azzurro del forum del Pdl diventa blu cupo. Anche se si tratta di proiezioni e di spogli molto parziali, i dati sono sufficienti a far alzare la tensione. Il flop di Milano è colpa della Moratti, della Lega o di Silvio Berlusconi? Sullo "Spazio Azzurro", l'area internet in cui discutono i militanti del del Popolo della libertà, sono impietose analisi del voto. E la ferita che brucia di più è Milano, con un risultato definito "inatteso" persino dai vertici del PdL.  "La Moratti non era il candidato giusto", scrive Antomas, mentre l'analisi di Mara è che "Bossi ha tirato la corda. Troppo". Un'interpretazione che trova riscontri: un anonimo scrive "Bossi e la Lega, se si perdono le elezioni, sono i primi responsabili!". Vittorio taglia la testa al toro e dice che la responsabilità del risultato è collettiva: "Con Pisapia! Ma vi rendete conto? Siete fuori di testa. Incapaci. Perdere Milano! Mendicare i voti. Che pena". Non manca chi imputa il successo di Pisapia direttamente a Berlusconi, che ha impostato Milano come un referendum sulla sua persona e sul governo. Un utente che si firma Msi scrive: "Presidente, lasciata la politica ai Frattini e campo libero a Napolitano che fa il capo del governo, ti aspettavi una vittoria elettorale?". C'è spazio anche per temi molto lontani dal voto amministrativo, e che però sembrano caratterizzare pesantemente queste elezioni: "Caro Berlusconi lo sconsiderato attacco alla Libia ti ha fatto perdere consenso. Rifletti su questo errore", scrivono sul forum. Rino parla di inconsistenze e vacuità: "Avete tradito gli elettori sulla immigrazione, avete fatto solo annunci, ve lo avevo detto". C'è anche chi invita al sangue freddo, all'attesa dei dati definitivi e a  non "darsi la colpa l'uno l'altro e arrivare a far cadere il governo". Ma la cornucopia delle colpe è inarrestabile: "Siete stati immobili e ora la gente ha ragione a farvi andare ai ballottaggi a Milano e Napoli. Riforme zero. Liberalizzazioni zero. Calo tasse zero". Ma qualcuno già vede una speranza nell'uomo di domani: "Ve lo siete cercato. Avanti Tremonti!!"". Ma se Atene-Arcore piange, Milano si adegua, anche dal lato leghista. E su Facebook i fan di Bossi hanno chiaro il nome del colpevole, sotto cui se si potesse, cliccherebbero "Non mi piace". "E' ora di dire basta a certe alleanze, una volta dicevamo che qualcuno era mafioso. Se quel qualcuno deve pagare per i suoi problemi dobbiamo farci trascinare anche noi? Cambiare subito!".  La pagina di Radio Padania raccoglie le parole dei militanti, e bilancia il silenzio di Bossi e del partito.  "Non piace" la candidatura della Moratti: "Io da leghista l'avrei votata non con il naso tappato, ma con la tuta che si usa per le epidemie di ebola nei villaggi dell'Africa", scrive sobriamente Marco, a cui si aggiunge Alessandro: "A parte il candidato improponibile a Milano (perchè per votare una antipatica e inutile come la Moratti ci vuole del gran coraggio), come prevedevo sia Lega che Pdl son stati puniti per la mancanza di palle in fatto di immigrazione. E per l'eccesso di immobilismo che ci ha portato a parlare nell ultimo anno solo di intercettazioni e riforme della giustizia". E poi, ricordando ribaltoni degli anni 90 che sembravano lontanissimi fino a qualche giorno fa, arrivano altri utenti a ricordare che la Lega non perdona: "Come era facile prevedere siamo stati puniti, speriamo Tremonti mandi presto Berlusconi a casa perchè c'è da rifondare parecchio!". Anche la sconfitta si condivide, sul social network: "Se a Milano non passiamo al primo turno", avverte Lorena, "che il Berlusca si prepari!". Leggi i commenti I commenti dei lettori 
In attesa. Il Pdl nel Lazio aspetta. Aspetta di sapere come finirà a Latina, con Giovanni Di Giorgi che potrebbe non farcela al primo turno contro Claudio Moscardelli. E sarebbe un primato storico (in negativo). Anche, forse, per colpa di Fli: da segnalare infatti il risultato del candidato di Fturo e libertà, Filippo Cosignani, che pare destinato ad attestarsi attorno all'1%. Il pdl poi sembra destinato al ballottaggio a Pomezia, con Luigi Celori, come a Mentana, dove con ogni probabilità Mario Lettieri dovrà vedersela il 29 e 30 maggio con Altiero Lodi, sostenuto anche da una alleanza pd-udc. Forse ci si aspettava di più. In generale quindi, meglio attendere, nella maggior parte dei casi in silenzio, i risultati definitivi. E poi, come per i dati nazionali, tempi (leggi ballottaggi) migliori. Ma quanto si sa è stato abbastanza per far dire al sindaco Alemanno, che dopo i ballottaggi "sarà il momento per il centrodestra di capire cosa vuole fare da grande attraverso i congressi", perché i risultati elettorali non entusiasmanti per il primo cittadino della capitale sono legati proprio "al non avere fatto congressi" e al "non avere una classe dirigente periferica". "Dai primi risultati si evince che il Pdl continua la sua ascesa nei comuni del Lazio - ha provato invece a dire Gianni Sammarco, coordinatore di Roma - se questi dati dovessero essere confermati, rappresenterebbero un'ulteriore prova dell'impegno che il centrodestra sta svolgendo nel territorio e dell'ottimo lavoro svolto fino ad oggi". Resta comunque, numeri alla mano, la necessità di sistemare diverse cose. Con Renata Polverini, visto che la sua città nuove ha raccolto in diversi comuni qualcosa come il 10%. Togliendo voti a chi? sicuramente anche al Pdl. E poi magari con uno sguardo al Terzo Polo, che potrebbe essere stato, come detto, uno dei motivi della frenata con i voti che Fli si è portato dietro. Lo ha chiesto anche Alemanno, che ha giudicato "estremamente importanti le dichiarazioni coraggiose di Andrea Ronchi e Adolfo Urso", i quali hanno parlato di un eventuale appoggio da parte di fli alle coalizioni di centrodestra ai ballottaggi per le comunali, "chiedendo chiarezza". E così il sindaco si augura "che ci sia una risposta aperta e intelligente, non solo da parte del Terzo Polo ma anche del Pdl, e la possibilità, già per i ballottaggi di Napoli e Milano, di configurare una nuova aggregazione per il centrodestra". 
Sei ragazzi. Sguardo al mare. Spalle alla città. Tutti in jeans e scarpe da ginnastica. Camicie stirate e magliette colorate. Uno di loro indossa una felpa gialla con il cappuccio tirato sul volto per nascondere le lacrime. Ognuno di loro ha portato un mazzo di fiori e lo ha gettato tra i versi di Vasco Rossi, scritti sul marciapiede del Serpentone dove la ringhiera è piegata e il mare sembra troppo vicino, dove Gianluca Del Torto, Giammaria De Gregorio e Oliviero Russo, tre diciannovenni, hanno perso la vita facendo un volo nel vuoto a bordo di una Mini One fuori controllo. I sei sono amici dei tre ragazzi. Amici di infanzia. Rimangono tutta la mattina davanti alla balaustra spezzata, sotto un cielo sfacciatamente gonfio di nuvole e luce, irriverentemente bello. «Sono morti e non c’è un perché. Ognuno di noi poteva essere in quella macchina — parla il ragazzo con la felpa — Ognuno di noi. Siamo ragazzi, ci piace vivere...Gianluca e gli altri erano usciti da una festa e stavano andando a mangiare un panino. Cose da ragazzi, appunto. Ora scriverete che siamo figli di una gioventù bruciata, che avevano bevuto o chissà che. Tutte stronzate. Era sabato sera e noi non siamo super eroi, non sfidiamo limiti e divieti, siamo solo ragazzi». Poi il silenzio. I sei amici tornano a guardare il vuoto. È una veglia silenziosa. Questa balaustra è il punto più vicino ai loro amici. In tanti portano fiori e bigliettini. C’è una piantina di orchidee. Ci sono delle candeline. Una sciarpa del Napoli è annodata alla ringhiera. «Io spero che stiano pariando lassù... credo che non vogliano compassione e rimproveri, credo che vorrebbero essere ricordati con allegria», sussurra una ragazza. Eppure i rimproveri ci sono. Il pezzetto di marciapiede a picco sul mare diventa meta di pellegrinaggio di amici (tanti), ma anche di genitori. «Ragazzi non dovete correre». «Ragazzi non dovete bere o prendere pasticche, ballare tutta la notte e poi mettervi in auto». «Ragazzi dovete amare la vita, non gettarla via». Sono estranei, gente di passaggio, mamme, nonni, che non conoscono i tre morti né i loro amici, ma che passano da lì. «Poteva esserci mio figlio con loro — dice Gloria Esposito — Questi ragazzi sono tutti figli nostri, figli di Napoli». I sei amici non rispondono. Piangono in silenzio. Piangono senza vergogna e con amore. Gli adulti cercano un perché, cercano un monito per gli altri. Loro no. Mario Agliata è amico di Oliviero Russo: «Non sono semplicemente un suo amico. Io e lui eravamo fratelli — dice — E spero che ora Olli cambi Napoli, che dia a me la forza per rendere il mondo come lo voleva lui». E Francesco Murolo: «La perdita di Olli insieme a quella di Giammy mi hanno tolto una parte di me, ma Dio ci ha voluto far capire che la vita è un dono prezioso e che non bisogna stracciarla». Il liceo Mercalli e il Tito Lucrezio Caro sono chiusi per le elezioni. Unica scuola che ieri ha aperto i cancelli è il liceo De Sanctis. La V L, però, è vuota: il banco di Gianmaria De Gregorio è ricoperto di fiori, poesie e bigliettini. «I ragazzi sono andati con una insegnante in Villa comunale — spiega la dirigente scolastica Patrizia Pedata — Non era il caso di fare lezione. Anche noi siamo sconvolti. Ora noi insegnanti, però, ci dobbiamo occupare dei suoi compagni. Tra un mese avranno l’esame di maturità. Questo è il momento del silenzio. I nostri ragazzi hanno guardato in faccia la morte e noi dobbiamo insegnare loro cos’è la vita». Anche un gruppo di genitori del Mercalli, dove andava Gianluca Del Torto, chiede il silenzio, citando Gibran: «Perché cos’è morire, se non esser nudi nel vento e fondersi nel sole?». Sotto choc le famiglie. La madre di Gianmaria aveva telefonato al figlio. Lui gli aveva risposto: «Mamma, tranquilla, vado a mangiare un panino e sono a casa». Ma a casa non é più tornato», piange la madre di Gianmaria. E Ottavia la sorella di Oliviero Russo: «Era bellissimo mio fratello». Sergio Bonavolontà, amico di Oliviero: «L’altra notte ero con lui al Voga, non immaginavo sarebbe stato un addio...ci siamo salutati come sempre, abbracciandoci forte e dicendoci “ti voglio bene fratello”». 
TERMINATA la settimana anagrammatica di Gaia Rayneri, si è accumulato qualche gioco legato alla politica internazionale. Avevamo per esempio già visto alcuni esercizi legati alla situazione libica, e altri ne vedremo presto. Mi ha incuriosito, però, questo "modesto contributo, con una riflessione sul carattere tribale della guerra libica" (Marco Failoni, Firenze): Impossibile contribuire alla pace. Lo vedete, il gioco? Se non avessi letto la riga introduttiva del lettore forse ci avrei messo molto a capire: "Impossibile con tribù ire alla pace". Ire, andare in latino. Sarà per questo che i pacifisti si chiamano anche "irenisti" ? È Libia? Dai bile! , dice invece Roberto Pagetta, con un palindromo. Cambiando scenario, dopo la morte di bin Laden molti hanno sottolineato la quantità di lapsus Obama/Osama. Mi chiedo quanto non influisca, sul cambio di lettera, la presenza di una B: Osama Bin / Obama. Suggestivo anche come lo scambio si chiuda con la parola che in inglese significa "peccato": Osama Bin / Osama Sin. 
