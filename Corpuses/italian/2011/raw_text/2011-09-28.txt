Trenta attori circa, tutti detenuti a Rebibbia, portano in scena "La leggenda di Fitzcarraldo", venerdì 30 settembre al Teatro Quirino. La pièce racconta il viaggio verso terre sconosciute dell'avventuriero irlandese Brian Sweeny Fitzgerald (dagli indigeni chiamato Fitzcarraldo), che con alcuni squattrinati marinai porterà avanti il folle progetto di costruire un teatro dell’opera in mezzo alla foresta amazzonica, in un remoto villaggio ignoto al resto del mondo. Non solo: l'ambizione di Fitzcarraldo è portarci a cantare nientemeno che il grande Enrico Caruso, che all'epoca, con la sua voce, incantava tutto il mondo. L’impresa li accompagnerà in territori pericolosi perché ancora inesplorati, come inesplorato è il territorio teatrale per i detenuti. GUARDA LE FOTO IL VIDEO Molti ricorderanno il film di Werner Herzog del 1982: Fitzcarraldo era interpretato da Klaus Kinski - e indimenticabile resta la sequenza della nave bianca trasportata in cima a una montagna e poi giù per le rapide, colmando distanze abissali, anche per via delle pendenze e, più in generale, dell'ambiente ostile. La frase-chiave del film: "Chi sogna può muovere le montagne". E forse un altro sogno è alla base del progetto che vede i detenuti-attori in scena: “La metafora della distanza - racconta Laura Andreini Salerno che con Valentina Esposito cura regia e drammaturgia della pièce - permette di vedere da vicino le vicende di questi uomini. E’ una scelta, quella di raccontare dei luoghi lontani dalla realtà”. E’ la seconda volta, infatti, che le due registe, reduci dal successo dello scorso 26 maggio dello spettacolo “Viaggio all’isola di Sakhalin”, decidono di portare in scena la narrazione di mondi lontani. “Durante questo lungo percorso che li vedrà protagonisti, i marinai - spiega Laura Andreini Salerno - perderanno la speranza ma sarà proprio la bellezza e la musica a salvarli”. Tanti parallelismi, quindi, tra la bella epopea di “Fitzcarraldo” e la storia reale dei detenuti che si affacciano a questa iniziativa artistica per incontrare sul piano emotivo, intellettuale e spirituale un ampio ventaglio di possibili sguardi sul mondo e sulla propria condizione di vita. “E’ un’esperienza straordinaria - dice la Andreini Salerno - lavorare con i detenuti. Il teatro qui recupera il suo senso terapeutico e di necessità. Questi uomini imparano da capo cosa vogliono dire complicità, responsabilità individuale e soprattutto di gruppo. E poi, con l'esperienza, sono diventati dei bravi attori”. Ma la seconda volta, qui, non è legata solo al racconto di mondi lontani. “E’ anche la seconda volta che con i detenuti della sezione G8, usciamo fuori dalle mura del carcere” - racconta la regista Andreini Salerno - “e per questi uomini ”. Il centro studi Enrico Maria Salerno, infatti, è dal 2002 che in accordo con la direzione del penitenziario di Rebibbia e il dipartimento dell’amministrazione penitenziaria organizza attività teatrali e formative all'interno del carcere. Sebbene solo dall’anno scorso si sia riusciti a portare fuori dal complesso penitenziario, e precisamente al teatro Quirino le pièce che hanno come protagonisti la compagnia dei detenuti di Rebibbia. I detenuti attori della "Leggenda di Fitzcarraldo" : Giuseppe Borzacchiello, Cristian Cavorzo, Francesco Chiappetta, Gaetano Cosenza, Sabatino Di Guglielmo, Giovanni D’Ursi, Fabrizio Diana, Vincenzo Di Letizia, Emanuele Gemito, Giacomo Gesù, Filippo Gibilras, Michele Minicozzi, Giampaolo Moscia, Romolo Napolitano, Roberto Pedetta, Giancarlo Porcacchia, Piero Proietti, Paolo Sbrescia, Antonio Sorrentino, Andrea Stoccoro, Sandro Verzili, Andrea Zaccaria e con la partecipazione di Fabio Rizzuto. Ingresso libero fino a esaurimento posti. Info: www.enricomariasalerno.it/home - htmmayaamenduni@gmail.com 
TORINO - La Juventus va verso il Milan "coprendosi" con buone notizie. La prima arriva da Barzagli, abile e arruolabile dopo la doppia seduta in gruppo di oggi, con tanto di partitella finale, senza lamentare nessun problema alla caviglia contusa a Catania. Conte è intenzionato a ritornare al 4-4-2 offensivo, la sua coperta di Linus, con Chiellini e Barzagli davanti a Buffon, Lichtsteiner e Grosso terzini, Pirlo e Marchisio a centrocampo, Pepe e Giaccherini esterni e il duo Vucinic-Matri in attacco. QUAGLIARELLA: "SE SEGNO AL MILAN, OFFRO PRANZO E CENA ALLA SQUADRA" - Buone notizie da Fabio Quagliarella, anzi ottime: novanta minuti in campo, due gol, una traversa e un rigore procurato giocando con la Primavera di Baroni contro il Grosseto (11-1 lo score finale). "Quando disputerò una partita intera anche in prima squadra? Non lo so, ma sono pronto. Il ginocchio non mi dà più fastidio, l'infortunio è acqua passata. Oggi ho preso anche qualche botta, ho i segni dei tacchetti degli avversari sul polpaccio ma nessun problema, sto benissimo". Fabio-gol, colui che potrebbe essere il Grande Recuperato dell'anno, confida di entrare a match avviato e promette: "L'anno scorso pagai una cena ai miei  compagni perché ero andato in gol contro il Milan. Se mi ripeto stavolta, offro cena più pranzo". GIACCHERINI: "FACCIAMO IL SALTO DI QUALITA'" - Buone nuove anche per Giaccherini che dopo la panchina di Catania potrebbe tornare titolare, a scapito di Krasic ed Elia: "Siamo primi e dobbiamo continuare così, ma sappiamo che ci sono notevoli margini di miglioramento. Questa squadra non ha ancora espresso tutto il suo potenziale. In rosa ci sono campioni che potranno permetterci di fare un grande salto di qualità. Quello con il Milan sarà il primo test importante della stagione e domenica sera potremo capire tante cose su di noi". TONI: "BATTIAMO I ROSSONERI"  - Ma oggi è uscito allo scoperto anche Luca Toni, ai margini nelle prime partite ma non polemico, anzi impegnato "nella preparazione della grande partita di domenica prossima contro il Milan" e intanto speranzoso "di poter scendere in campo per contribuire ad una bella vittoria della squadra". Parole ovvie, persino banali se si vuole, ma necessarie e da Conte benedette, sia pure dopo averle filtrate con l'enunciazione del solito dogma: "In campo, purtroppo, si va soltanto in undici". BLANC, FUTURO AL PSG? - Lontano dal campo sta intanto concretizzandosi un trasferimento speciale: Jean-Claude Blanc entro ottobre dovrebbe lasciare del tutto la Juventus - che lo ha "liberato" dall'incarico di amministratore delegato l'11 maggio scorso, a quattro mesi dall'inaugurazione dello stadio per cui lui aveva lavorato a fondo - e assumere la sovrintendenza di tutte le attività amministrative e finanziarie del Paris Saint Germain, il club dell'emiro del Qatar dove il ruolo di direttore sportivo è stato affidato a Leonardo, in buona sintonia con il dirigente di Chambéry. Già direttore del tennis federale francese, già ad e presidente della Juventus, Blanc, 48 anni, resterebbe dunque nel calcio, ma in una nuova stanza dei bottoni. Il quotidiano francese Le Parisien ha scritto che il suo stipendio francese sarà di 100 mila euro al mese. Lordi, però. Leggi i commenti I commenti dei lettori 
Dopo una giornata rinchiuso nel municipio-bunker, Pietro Vignali si congeda dal Comune scivolando silenzioso dietro il vetro scuro della sua auto. Si dilegua nel primo pomeriggio e poi sparisce, senza una parola. Le dimissioni arrivano in tarda serata per bocca del suo portavoce, capro espiatorio dato in pasto ai giornalisti che assediano i portici del Grano. Nessuno riesce a contattare l'ormai ex sindaco. Nugoli di fotografi lo cercano, cronisti arrivati da tutta Italia vorrebbero intervistarlo. Ma il telefono che ha scottato tutto il giorno, tra frenetiche chiamate ai consiglieri comunali e ai boss nazionali del partito, rimane muto. Dov'è finito Vignali? E' su Facebook. A rispondere ai suoi fan. "Lei è un grande sindaco", scrive Cristina Tequila. " Grazie sindaco per tutto quello che ha fatto per la nostra città", le fa eco una certa Alessandra Montanini. Nessun dissenso, nessuna polemica, compare tra i commenti. Solo lodi sperticate, saluti addolorati, affetto in versione 2.0. Soprattutto da parte del suo elettorato femminile. " Capisco la Sua decisione - si rattrista Laura Bandini - ma me ne dispiaccio davvero". E ancora: "Mi auguro con tutto il cuore che lei continui a occuparsi di poltica ", " Ho sperato fino all'ultimo che non desse le dimissioni", " Io ero e sarò sempre con lei". E' un'altra faccia di Parma quella che saluta l'ex primo cittadino sulla sua bacheca del social network. Una Parma diversa da quella rumorosa e arrabbiata, che per nove volte è scesa in piazza e ha gridato con forza al sindaco di dimettersi. Una Parma che si riconosce in quel "modo di vivere" che da mesi, per volere dell'amministrazione Vignali, campeggia come uno slogan sotto lo stemma comunale. In queste ore concitate in cui il primo cittadino è stato abbandonato da tutti, lasciato solo dal partito, dagli alleati e dai consiglieri che fino a oggi erano stati al suo fianco, gli elettori più fedeli non si vergognano di tributargli ancora la propria stima. Mettendoci la faccia e la firma. A rispondergli, in presa diretta, appena un'ora dopo l'annuncio ufficiale delle dimissioni, pare essere proprio Pietro Vignali in persona. Anche se non è certo il Vignali di stamattina, arrivato in Comune stanco e fisicamente provato, quel ragazzone in bianco e nero che sorride rilassato nel ritratto della sua pagina Facebook. Ma tra un ringraziamento e l'altro, dalle parole dell'ex sindaco trapela una commozione che finora nessuno è riuscito a leggergli in faccia. "Ti ringrazio, Lorenzo. Come ho scritto, io ce l'ho  messa tutta. Ho dato il massimo dell'impegno, nella più assoluta  correttezza. Però come dici tu, in politica a volte non basta", risponde a un suo ammiratore. E pochi minuti dopo, in un commento, affida al web un' enigmatica risposta alla domanda che forse tutti vorrebbero porgli: lascerà la politica? "Vi ringrazio di cuore. Il mio impegno per Parma cambierà, ma non verrà mai meno". Savinuccia Savina, per consolarlo, gli lascia un cuoricino. 
RIAD - Il re dell'Arabia Saudita ha annullato la condanna inflitta a una donna per aver guidato l'auto. "Grazie a Dio, la fustigazione per Sheima è stata annullata, ringraziamo il nostro re", scrive su Twitter la principessa Amira Tawil, moglie di Walid Ben Talal, nipote del sovrano e ricchissimo uomo d'affari. Sheima Jastaniah, questo il nome della donna, non sarà quindi fustigata, ma resta ancora il caso dell'altra donna arrestata per essere stata sorpresa alla guida.  Secondo la legge islamica in vigore in Arabia Saudita, le donne  necessitano del permesso di un tutore maschio per lavorare, viaggiare  all'estero e persino sottoporsi a cure mediche. Del tutto esclusa la  possibilità di muoversi liberamente in auto. Sheima era stata fermata a luglio mentre guidava nelle strade di Gedda, sull'onda di una campagna, 'Women2drive' , indetta da un gruppo di attiviste che avevano invitato le cittadine del regno a infrangere il divieto. La decisione dei giudici sauditi aveva gettato un'ombra sulla svolta storica con cui re Abdullah, domenica scorsa, ha aperto al voto femminile, annunciando che nel 2015 anche le donne potranno votare e candidarsi alle elezioni municipali, le uniche consultazioni popolari previste in Arabia Saudita. 
Libri FELTRINELLI MEGASTORE Dalle 17.30 al Feltrinelli megastore, via Santa Caterina a Chiaia 23, secondo appuntamento dimostrativo per sperimentare il metodo naturale di insegnamento dell'inglese Helen Doron Early English. Età consigliata: da 2 a 10 anni. Dalle 18 "Lettera di dimissioni" (Einaudi), il nuovo romanzo di Valeria Parrella. Con l'autrice intervengono Emma Giammattei e Nicola Lagioia. Info 081 240 5411. FELTRINELLI EXPRESS Dalle 18 alla Feltrinelli Express, Stazione centrale (piazza Garibaldi), incontro con Lara Adrian che firma copie de "Il bacio eterno" (Leggereditore), un nuovo capitolo della fortunata saga "La stirpe di mezzanotte". ACCADEMIA Dalle 12 nell'aula Magna dell'Accademia di Belle Arti (via Bellini 36, via Costantinopoli 107), sarà presentato il volume "La trilogia tragicomica" di Alberto Mario Moriconi, una nuova edizione del volume, rivista e accresciuta di numerosi inediti, curata da Armando Maglione. Info 081 441 900. Musica INTRA MOENIA Dalle 21.30 a Intra Moenia, piazza Bellini 70, live music con Quartieri Jazz, gruppo napoletano fondato dal chitarrista Mario Romano. Una band che propone un repertorio che spazia dal jazz manouche alle sonorità partenopee. Info 081 290 988. FNAC Dalle 18 alla Fnac del Vomero, via Luca Giordano 59, di scena Lucariello: il rapper napoletano presenta il suo nuovo cd "I nuovi mille", undici tracce in cui si affrontano temi che riguardano Napoli e l'Italia. La title-track è stata scelta come sigla di coda della trasmissione di Giovanni Minoli "La storia siamo noi" e del programma omonimo "I Nuovi Mille", in onda prossimamente su Raitre. Info 081 220 1000. SALA FERRARI Dalle 19 allo show-room Ferrari, via Cervantes, la performance "Guarda c'è la luna" di Vincenzo Bergamene con la partecipazione di Mouse (erotic-fetish performer, che vive e lavora a Londra), Alessandra Borgia (attrice e autrice di teatro), Maurizio Chiantone (che eseguirà dal vivo, con Paolo Licastro, partiture musicali scritte da lui site specific). Inoltre 'O Lione performance di tammorra e voce. AGNANO Dalle 19.30 la concessionaria Palumbo inaugura il nuovo Centro Porsche in un edificio della ex Nato di Agnano. Una serata ricca di sorprese, con la suggestione di alcuni danzatori del corpo di ballo del Real Teatro di San Carlo. Inoltre musica dal vivo e finger food. Per l'occasione Monetti presenterà le collezioni Tudor Grantour e Heritage. Info www. napoli. porsche. it. BAIA Dalle 20.30 al Batis di Baia, via Lucullo 100, presentazione di "Amore, libertà e censura - Il 1971 di Lucio Battisti" (Aereostella). Presentano Michelangelo Iossa e Carmine Aymone. Interviene l'autore Donato Zoppo. Teatro FRANCO RICARDO Dalle 21 alla  galleria d'arte Franco Riccardo Artivisive (Piazzetta Nilo 7, II piano), per la rassegna teatrale "LiberArti - 5 days in the Art Gallery", il paesologo irpino Franco Arminio presenta una sintesi della disciplina da lui inventata, la paesologia, attraverso un viaggio nei suoi lavori fino all'ultimo che esce in libreria oggi per Mondadori editore. Ingresso 5 euro a serata. Info 081 428 8249. CASERTA Dalle 20.30 al teatro dei Serici del Belvedere Reale di San Leucio, per "Leuciana Festival", la Compagnia Teatrale Enzo Moscato presenta "Sull'ordine e il disordine dell'ex macello pubblico", a partire dalla rivoluzione giacobina del 1799 a Napoli. Info 0823 444 051. Cinema LANIFICIO25 Dalle 21 al Lanificio 25, piazza Enrico De Nicola, al via "Kino Adriano Napoli Opening Party", rassegna di cinema open air con video d'arte e film amatoriali in super 8. Segue pizza fritta e dj set funky jazz e proiezione del film "Luci D'Arabia". Ingresso libero. Info 081 658 2915. PROCIDA Al Procida Hall di Procida, per la rassegna "Un garibaldino... al cinema", kermesse con film e documentari curati da Alberto Castellano: dalle 18.30 "L' eroe dei due mondi", di Guido Manuli (animazione, Italia 1994). Dalle 21 "Bronte - Cronaca di un massacro che i libri di storia non hanno raccontato" di Florestano Vancini con Ivo Garrani e Mariano Rigillo (1972). Agenda SUOR ORSOLA BENINCASA Dalle 16.30 nella sala degli Angeli del Suor Orsola Benincasa, via Suor Orsola 10, "Costruttori di identità", il contributo della scuola alla formazione degli italiani tra Otto e Novecento: modelli pedagogici e didattici nelle istituzioni educative del Regno d'Italia. Saluto del Rettore Lucio d'Alessandro, presiede Enricomaria Corbi. Relazioni di Cosimo Laneve, Simonetta Ulivieri, Fabrizio Manuel Sirignano, Rosa Casapullo, Michele Corsi. Continua domani dalle 9.30 e dalle 15.30. Info 081 252 2347. FEDERICO II Dalle 11.30 nell'aula Magna dell'università Federico II, corso Umberto I, 40, Aurelio De Laurentiis, Massimo Marrelli e Guido Trombetti discuteranno di "Impresa autentica: Fiducia, Credibilità e Reputazione del sistema Paese" nell'ambito della premiazione della Start Cup 2011. Modera il giornalista Antonello Perillo. Info 081 253 7007. EX ASILO FILANGIERI Dalle 18 all'Ex Asilo Filangieri, vico Maffei 18, per il ciclo di dialoghi "Napoli Ars(a)", dieci scrittori dieci linguaggi dieci visioni, il sesto dialogo con Riccardo Brun. Info 081 617 4239. LIBRERIA SAN PAOLO Dale 17.30 alla libreria San Paolo presentazione del laboratorio di scrittura "Homo Scrivens" che si terranno da ottobre a maggio tutti i venerdì dalle 17 alle 19.30. La sede del corso è in via Depretis 52-60, presso la libreria San Paolo. LETTERE Msc Crociere è partner ufficiale della prima edizione di "Dimmidisì", la manifestazione dedicata ai futuri sposi che si terrà fino al 2 ottobre, al Castello Medievale di Lettere. MARCIANISE Dalle 20 la Reggia Designer Outlet di Marcianise (Caserta), inaugura l'ampliamento della struttura con un Fashion Show a cui parteciperà la showgirl Melissa Satta. SALERNO Dalle 10.30 nella sala Corsi della Camera di Commercio di Salerno, via Roma, presentazione della prossima edizione di "Ediltrophy", che si terrà sabato dalle 8.30 alle 13.30 presso l'area sottostante piazza della Concordia. BRIGNANO INFERIORE Dalle 10.30 nell'ex-scuola elementare di Brignano Inferiore, a Salerno, si terrà la conferenza stampa di presentazione del primo "Centro per la Legalità", rivolto ai minori a rischio del territorio. L'iniziativa è ideata e realizzata da Parsifal Onlus, in collaborazione con la Parrocchia "Sant'Eustachio Martire" in Brignano e la Polisportiva Brignanese, e con il patrocinio morale del Ministero della Giustizia e della Provincia di Salerno. RAVELLO Fino a sabato a Ravello (Salerno), all'auditorio Oscar Niemeyer, il IX convegno della International Plutarch Society dal titolo "Gli scritti di Plutarco: tradizione, traduzione, ricezione, commento". Info 089 966 008. 
ROMA  - Resta solo il Marsiglia a punteggio pieno dopo la 2/a giornata della fase a gironi dei gruppi E, F, G ed H di Champions League. I francesi superano (3-0) il Dortmund e restano davanti all'Arsenal che piega soffrendo (2-1) l'Olympiacos. Nel girone del Milan, il Barcellona passeggia a Minsk travolgendo per 0-5 il BATE. Nel gruppo E, il Chelsea si fa raggiungere nel finale in Spagna dal Valencia (1-1) e fa felice il Leverkusen che sale da solo al 2° posto battendo con un gol per tempo (2-0) il Genk. Infine bel successo (3-1) dello Zenit di Spalletti sul Porto e pari a sorpresa (1-1) dell'APOEL Nicosia a Donetsk contro lo Shakhtar. BATE-BARCELLONA 0-5 Il Barcellona piega per 0-5 senza patemi il modesto BATE Borisov e dedica il successo a Jesús "Chus" Pereda, campione d' Europa con la Spagna nel 1964 e per 8 anni, dal '61 al '69, fuoriclasse blaugrana (110 gol in 316 gare), deceduto oggi a 73 anni. I catalani impiegano appena 20' a sbloccare il risultato e ci riescono grazie alla collaborazione di Volodko che, nel tentativo di anticipare Messi, infila la propria porta su un cross dalla destra di Dani Alves. Passano solo 2' e il Barcellona raddoppia con un colpo di testa di Pedro su lancio smarcante di Villa. Al 38' arriva anche l'inevitabile gol di Messi che approfitta di una papera del portiere Gutor, che non trattiene un comodo cross dalla destra di Pedro, consegnando il pallone sui piedi del fuoriclasse argentino. Lo stesso Messi firma il poker al 56' con un forte sinistro dai 12 mt a chiusura di un perfetto triangolo con Dani Alves. Infine, al 90', c'è gloria anche per Villa che sigla lo 0-5 in contropiede. MARSIGLIA-BORUSSIA DORTMUND 3-0 Il Marsiglia travolge il Dortmund e resta a punteggio pieno in vetta al gruppo F. I francesi partono determinati e, dopo una paio di occasioni, sbloccano il risultato al 20' con un preciso sinistro in diagonale dal limite di Ayew su assist di Remy. Il Dortmund attende la ripresa per reagire ma è tradito da Gotze che per due volte sciupa il pari a tu per tu con Mandanda calciando, la seconda volta, contro il palo. Poi, come se non bastasse, combina il patatrac al 62' con Hummels che, su un innocuo lancio lungo, sbaglia un retropassaggio di testa consentendo a Remy di battere Weidenfeller con un preciso destro sul primo palo. Il Borussia crolla e, al 69' subisce anche il 3-0 da Aew che trasforma un rigore concesso dall'arbitro svedese Eriksson per un fallo di Kehl su Remy. Al 94' Ayew ha rovinato la serata di festa marsigliese facendosi espellere per somma di ammonizioni. ARSENAL-OLYMPIACOS 2-1 L'Arsenal piega soffrendo per 2-1 l'Olympiacos e resta al 2à posto da solo. I Gunners impiegano appena 8' per sbloccare il risultato e lo fanno con il giovanissimo (18 anni) esordiente Oxlade-Chamberlain che salta due uomini al limite e batte Costanzo con un preciso sinistro in diagonale. Arteta evita l'1-1 con una magistrale scivolata su un tiro a colpo sicuro di Djebbour e consente all'Arsenal di allungare il passo con André Santos che raddoppia al 20' con un preciso destro sul primo palo da sinistra, raccogliendo una corta respinta della difesa. Chamakh fallisce il colpo del ko e allora rinfranca i greci che, al 27', riaprono i giochi con un perfetto colpo di testa di Fuster su cross dalla destra di Ibagaza. Sulle ali dell'entusiasmo l'Olympiacos preme ma non è fortunato: prima Djebbour e poi per due volte Mirallas non riescono a trovare il varco giusto per battere Szczesny. E laddove non arriva il portiere polacco è la traversa, nel finale, a impedire a Torosidis di firmare un prestigioso 2-2. VALENCIA-CHELSEA 1-1 Una sciocchezza di Kalou a 3' dalla fine impedisce al Chelsea di espugnare Valencia. Dopo un primo tempo equilibrato, con un paio di buone occasioni per parte, i Blues premono sull'acceleratore nella ripresa e, dopo aver sfiorato il gol con Torres e Ramires sbloccano il risultato al 56' con Lampard che infila il primo palo con un preciso destro dagli 11 mt su assist dalla destra di Malouda. Il Valencia replica a testa bassa alla e dopo aver spaventato Cech con Soldado, Piatti e Jonas, trova il pari all'87' con Soldado che trasforma un rigore concesso da Rizzoli per un ingenuo fallo di mano di Kalou. Nel finale Anelka, a tu per tu con Diego Alves, ha clamorosamente sciupato la palla dell'1-2. LEVERKUSEN-GENK 2-0 Con un gol per tempo il Bayer liquida il Genk e sale al 2° posto del gruppo E. I tedeschi soffrono in avvio la pimpante squadra belga che spaventa Leno con Simaeys e De Bruyne poi, però si riprendono e, alla prima vera occasione, al 29' passano con Bender che raccoglie una corta respinta della difesa e batte Koteles con un bel sinistro in diagonale da destra. Nella ripresa Leno salva il risultato su un colpo di testa a colpo sicuro di Ogunjimi, poi ci pensa Ballack a chiudere i conti al 91' con un gran destro al volo dal limite, deviato in maniera decisiva da Ngcongca. ZENIT-PORTO 3-1 Lo Zenit riscatta nel migliore dei modi il ko con l'APOEL all'esordio battendo in rimonta il Porto. La squadra di Spalletti viene gelata dopo appena 10' da J. Rodriguez che insacca a porta vuota su un tiro-cross dalla destra di Hulk. Lo Zenit non ci sta e già al 20' pareggia con Shirokov che riprende una corta respinta di Helton su un cross dalla destra di Aniukov e insacca di destro dai 12 mt. La svolta della gara arriva al 45': il porto resta in 10 per l'espulsione di Fucile per somma di ammonizioni e concede campo ai russi che, nella ripresa, ne approfittano. Le avvisaglie del 2-1 le manda Kerzhakov colpendo un palo. Poi ci pensa ancora Shirokov a ribaltare il risultato al 63': raccoglie una punizione dalla trequarti di Fayzulin e batte Helton con un gran sinistro di controbalzo sul primo palo. Il Porto si scopre e al 72' incassa il gol del definitivo 3-1 da Danny che insacca a porta vuota su cross dalla destra di Kerzhakov. SHAKHTAR-APOEL NICOSIA 1-1 Uno Shakhtar sciupone non va oltre l'1-1 con l'APOEL e resta all'ultimo posto del gruppo G. Gli ucraini sciupano l'incredibile per un'ora, compresi due tiri fuori a porta vuota di Luiz Adriano, e, al 61', a sorpresa, vengono infilati da Trickovski che triangola al limite con Pinto e poi beffa Rybka con un preciso destro in diagonale. Lo Shakhtar non ci sta e pareggia dopo appena 3' con un pregevole destro al volo di Jadson su corta respinta della difesa cipriota. Poi insiste ma deve fare i conti con il portiere ospite Chiotis che compie almeno altre due parate decisive. Leggi i commenti I commenti dei lettori 
GLASGOW - "Siamo pronti a fare una buona gara, malgrado le assenze". Francesco Guidolin promette battaglia al Celtic in Europa League. L'Udinese a Glasgow è arrivata orfana di Di Natale, Torje e dei tanti infortunati, ma non ha alcuna voglia di snobbare l'impegno. E il tecnico bianconero lo sottolinea: "Se avessi potuto avrei portato i migliori, tutta la rosa, ma ho dei giocatori molto stanchi. E' una necessità, non una scelta. Ma chi giocherà sicuramente non deluderà". ha aggiunto, senza fare nomi sui giocatori più affaticati che potrebbero partire domani dalla panchina. IN ATTACCO SPAZIO A FABBRINI - Un modo per non dare vantaggi sulla probabile formazione al Celtic, una squadra che gioca un calcio molto intenso e aggressivo, di cui teme soprattutto la coppia d'attacco Samaras e Forrest. L'attacco bianconero, il reparto che darà i maggiori grattacapi al tecnico friulano, sarà probabilmente composto dalla coppia Fabbrini-Abdì. LENNON VUOLE SFRUTTARE L'OCCASIONE - Sul fronte opposto Neil Lennon, il tecnico degli scozzesi, si è detto pronto a sfruttare l'occasione. "Non credo ci manchino di rispetto, avendo portato in Scozia tanti giovani. Il loro allenatore sa il fatto suo - ha dichiarato - fa quello che crede giusto per la squadra. Non credo siano più deboli per l'assenza di tutti gli attaccanti. Ma se questo ci porterà vantaggio mi farà piacere". Leggi i commenti I commenti dei lettori 

MONZA - Una grande Italia super l'Olanda 3-1 (25-21, 25-20, 21-25, 25-18) e vola in semifinale del campionato europeo di volley femminile. Le ragazze allenate dal ct Massimo Barbolini raggiungono Belgrado dove sabato e domenica si giocheranno i due atti finali. L'Italia dovrà affrontare la vincente del quarto di finale in programma domani tra Repubblica Ceca-Germania. Per superare lo scoglio olandese le azzurre sfoderano un'ottima prova corale, la migliore della rassegna continentale, capace di tenere sotto pressione le avversarie per quasi tutto il match. Unico momento di calo nel terzo set, anche se nella parte conclusiva le reazione azzurra riduce le distanze. Nel sestetto iniziale spazio al centro a Valentina Arrighetti, assente per infortunio contro la Turchia. Per il resto il "condottiero" Barbolini non cambia assetto e gli ingranaggi questa volta funzionano meglio. A cominciare dalla ricezione, finora deficitaria, difesa (a tratti spettacolare), muro (difficile da superare) e servizio spinto e fastidioso da ricevere. Nel momento cruciale dell'Europeo si rivede Antonella Del Core (19 punti), ben sostenuta dalle due migliori realizzatrici con 20 punti Gioli e Costagrande. Eppure dall'altra parte c'era l'Olanda, finalista due anni or sono proprio contro l'Italia, una squadra ben attrezzata che annovera giocatrici conosciute a livello internazionale come Manon Flier (16 punti), Visser (19 punti) e Grotheus (14 punti). Partenza sprint dell'Italia che in avvio di gara non soffre in ricezione, mostra una difesa attenta e soprattutto una battuta spinta. Carolina Costagrande spiana la strada e con un paio di bordate è la protagonista di un break pesante. L'Olanda scioglie il braccio verso la metà del set e abbandona l'emozione. Il vantaggio italiano, però, non diminuisce e il sestetto guidato da Barbolini tiene sempre in ansia la difesa arancione. La regista Lo Bianco varia le scelte e non dà punti di riferimento al muro olandese. Nella fase conclusiva del set un paio di errori azzurri rendono più emozionante il rush finale. Ma la storia non cambia vince l'Italia 25-21 con una giocata in veloce della centrale Valentina Arrighetti. Un primo parziale da grandi cifre: 49 per cento in attacco e 70 per cento in ricezione. Nel secondo set è la squadra diretta da coach Selinger a spingere sull'acceleratore e costruire un vantaggio importante. La nazionale italiana non si scompone e cerca di rientrare subito in partita. Manon Flier e compagna sembrano aver trovato un sestetto affidabile e respingono le azzurre. Con un'azione lunga e spettacolare, la migliore della partita, conclusa con un muro vincente l'Italia annulla lo svantaggio. Entrambe le squadre giocano bene, nessuna delle due intende rallentare. Al secondo time out tecnico l'Italia mette la freccia e passa avanti grazie a due errori olandesi. Black out delle vice campionesse uscenti, mentre la squadra azzurra è lucida sa quello che vuole e ogni azione si trasforma in punto (25-20). Un set in cui si vedono grandi difese e attacchi con percentuali basse: Italia 34 per cento e Olanda 33 per cento. Anche il terzo parziale comincia con le due squadre che fanno vedere una buona pallavolo. La squadra azzurra fa la differenza a muro, un fondamentale importante. Poi il solito momento negativo dell'Italia. L'Olanda risale grazie a due ricezioni sbagliate della Del Core. La squadra di Selinger ritrova morale e fiducia. Viceversa un  piccolo calo di concentrazione da parte di Gioli e compagne allenta la pressione. Tutto in discesa per l'Olanda che riceve bene e sfrutta molto la veloce al centro. Italia sconfitta 21-25, nonostante una grossa reazione finale. Il quarto set è un monologo azzurro. La squadra campione d'Europa riprende il discorso interrotto nel set precedente e domina le avversarie grazie a una battuta fastidiosa, a una buona difesa e un attacco preciso. Antonella Del Core veste i panni della leader e fa vedere un po' di colpi del suo repertorio. Azzurre a Belgrado 25-18. Nella giornata odierna la sorpresa più grossa arriva dall'eliminazione della favorita Russia, campione del mondo, a opera della Turchia con un netto 3-0 (27-25, 25-21, 25-19). La Turchia va a in semifinale, in attesa di affrontare la vincente tra Serbia-Polonia, al termine di una partita dominata. Il ct brasiliano Motta adesso sogna una medaglia. Per quanto riguarda le russe un brusco risveglio con la squadra fuori dal podio. Intanto nell'anticipo della terza giornata del campionato di serie A1 maschile l'Itas Diatec Trento espugna il campo della neo promossa Fidia Padova con il punteggio di 0-3 (16-25, 16-25, 23-25). Il match è stato anticipato per consentire a Trento di volare in Qatar a difendere il titolo mondiale per club conquistato l'anno scorso. Italia-Olanda 3-1 (25-21 25-20 21-25 25-18) Italia: Lo Bianco, Del Core 19, Arrighetti 12, Costagrande 20, Piccinini 12, Gioli 20. Libero: Leonardi. Bosetti, Guiggi. Non entrate: Ortolani, Ferretti, Anzanello. All.: Barbolini. Olanda: Visser 19, Flier 16, Grothues 14, Huurman 6, Dijekema 4, Stam 2. Libero: Van Tianen. Sloetjes 8, Wensink, De Kruijf. Non entrate: Staelens K., Blom. All.: Selinger Arbitri - Vereecke (Fra) e Dudek (Pol). Note - Spettatori: 4500. Durata set: 26, 27, 28, 27. Italia: battute vincenti 6, sbagliate 7, muri vincenti 18, errori 8. Olanda: battute vincenti 1, sbagliate 6, muri vincenti 6, errori 7. Leggi i commenti I commenti dei lettori 
ROMA - Parla in diretta da un'ignota località del Sudamerica, Valter Lavitola. Dalla sua latitanza, che dura ormai da quasi un mese. In collegamento con Bersaglio mobile , la nuova trasmissione condotta da Enrico Mentana su La7. "Non sarà sul piano giudiziario, ma su quello mediatico che stasera potrò dimostrare che non sono l'uomo nero", sono le prime parole del faccendiere, accusato di estorsione ai danni del premier. Suda, si tampona il viso, qualche volta si impappina davanti al pool di giornalisti interpellati per la trasmissione (Carlo Bonini, Marco Travaglio, Corrado Formigli, Marco Lillo). Dice che non è rientrato in Italia perché "la libertà è come la vita". E perché ha "terrore" dei magistrati. Garantisce che presto sarà scagionato. Ma soprattutto sostiene che i pm avrebbero ignorato una prova che potrebbe dimostrare la sua innocenza: una telefonata con il premier. GUARDA UNA SINTESI DELLA TRASMISSIONE La telefonata. Ha fatto la "cresta" sui soldi destinati a Tarantini, si è impossessato di buona parte dei 500 mila euro destinati dal premier all'imprenditore pugliese? A queste domande Lavitola risponde dicendo che c'è una telefonata in grado di assolverlo. Una telefonata con Berlusconi, mai resa pubblica: "Ho chiesto al presidente: che faccio, Tarantini ha notizia dei 500mila euro e vuole che gli sia consegnata questa somma. Gliela metto a disposizione? Guardi che lui consuma come una Ferrari". Al che il premier - riferisce Lavitola - gli avrebbe detto: "No, no, lui deve fare un'attività con quella somma". A questo punto Lavitola attacca: "Vorrei capire - dice - perché non è stata intercettata o trascritta quella chiamata. E' stata fatta dalla stessa utenza argentina usata con Tarantini, forse c'è stato un guasto tecnico...". E fa un appello alla procura di Bari perché la trovi. I soldi anticipati. Lavitola sostiene addirittura di aver anticipato a Tarantini il denaro per conto di Berlusconi.  "Le foto che chiedevo alla segretaria del premier, Marinella - dice - erano soldi. Erano parte di quel rimborso di 500mila euro che avevo anticipato". Lavitola riferisce di avere avuto la disponibilità di così tanti soldi, da anticipare per conto di un multimiliardario come Berlusconi, grazie alla vendita di alcuni pescherecci in Sudamerica. E aggiunge: "Non ho mai avuto alcun bonifico da Berlusconi su alcun conto estero". Le pressioni sul premier. Come spiega Lavitola le frasi "metterlo con le spalle al muro", "tenerlo sotto pressione" riferite a Berlusconi e usate nelle telefonate con Tarantini? Il faccendiere esita, un po' balbetta. Poi dice: "Queste parole vanno inquadrate, bisogna considerare che i Tarantini erano ragazzi viziati, che sperperavano. Siccome loro erano pressanti in modo esasperante, volevano continuamente vedere Berlusconi, chiedergli un aiuto per un loro amico imprenditore, io dicevo così in senso metaforico... Per spiegare che, se lui non l'avesse fatto, sarebbero sorti problemi anche per me". E ancora: "Tarantini non è un criminale. È uno scapestrato, anche un po' fesso". I cellulari. Quanto alle schede telefoniche fornite al premier, dice: "Non ho fornito al presidente Berlusconi alcuna scheda peruviana, ma una scheda italiana acquistata da un mio collaboratore peruviano". "Avevo timore che potessero esserci intercettazioni - ammette - ma i contenuti non avevano nulla di illegale, volevo solo che le mie considerazioni restassero riservate". Finmeccanica. "Avevo subito una serie di ingiuste delusioni  - racconta Lavitola - da un amico con cui ho una particolare vicinanza, vale a dire Berlusconi che non mi ha mai candidato come parlamentare". "Così - continua - nel 2010 chiesi al presidente se era possibile nominarmi come suo rappresentante personale in America Latina. Poi però c'è stata la famosa storia delle ballerine e di San Paolo e io non ho più avuto alcuna possibilita" (un giornale brasiliano dà la notizia di una  festa organizzata da Lavitola con 6 ballerine di lapdance, ndr). Come "risarcimento" per la delusione della mancata candidatura politica, Lavitola si sarebbe proposto a Pozzessere, direttore commerciale di Finmeccanica, come procacciatore di affari, facendo leva sulla sua esperienza nel settore dell'import-export in America Latina. "Chiedendo 30mila euro l'anno pensavo che fosse uno sproposito. Ma Pozzessere mi strinse la mano perché in ballo c'erano centinaia di migliaia di euro". Quanto all'Eni, "non ho nessun tipo di contratto - dice - ho bluffato con Nicla Tarantini perché ero ossessionato". La casa di Montecarlo. Lavitola nega su tutta la linea di aver provato a "incastrare" Gianfranco Fini nella vicenda dell'appartamento di Montecarlo. "La questione della casa di Montecarlo era oggetto di una mia inchiesta giornalistica. Non c'era alcun movente politico nello scoop che esibii in occasione della conferenza stampa del ministro di Santa Lucia. Io feci quello scoop per il mio giornale, per l'Avanti. Avevo tutto il diritto di lavorare a uno scoop per la mia piccola testata". La massoneria. Lavitola ammette di farne parte. "Mi sono iscritto alla massoneria quando avevo 18 anni in una loggia di Roma perche' mi sembrò, leggendo un libro, che fosse il miglior apprendimento per imparare a stare zitti". E aggiunge: "Non so se Berlusconi sia iscritto". Terrore dei magistrati. Sul rapporto con i magistrati Lavitola va in confusione. "Non voglio assolutamente fare un processo in tv perchè ho un sacro terrore, una paura che mi si porta via". "Figuriamoci - ha detto ancora Lavitola riferendosi sempre ai pm - se voglio fare qualcosa per irritarli. Per questo mi sono reso latitante e ho fatto bene". Alla fine dichiara: "Sono in un luogo al sicuro da accordi di estradizione e ho  intenzione di rimanere latitante" Leggi i commenti I commenti dei lettori 
