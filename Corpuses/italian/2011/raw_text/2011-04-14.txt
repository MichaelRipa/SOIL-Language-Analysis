ABITUATI come siamo a coltivarli, fotografarli o semplicemente farci inebriare dal loro profumo a primavera, raramente li vediamo per ciò che in realtà sono: forme di vita estremamente resistenti, protagoniste di uno dei capitoli più affascinanti - e misteriosi - della storia naturale. Eppure sono stati proprio loro, i fiori, ad aver fatto dannare più di qualsiasi altra cosa schiere di evoluzionisti e botanici, che per secoli hanno cercato di capire come potesse essere avvenuta, nel corso del Cretaceo, un'evoluzione tanto rapida e discontinua da riempire la Terra di forme e colori capaci di resistere a ogni tipo di evento traumatico. Ne sapeva qualcosa Charles Darwin, che definì l'origine delle angiosperme (tutte le piante i cui semi sono avvolti da un frutto) "un abominevole mistero". Ora, facendo tesoro delle scoperte messe a segno nell'ultimo decennio, un gruppo di studiosi della Pennsylvania State University e di altri centri di ricerca statunitensi e cinesi ha elaborato una nuova, più convincente versione della storia delle piante a fiore, spostando indietro di circa 200 milioni di anni la loro data di nascita. Secondo la nuova "epica del fiore", insomma, dobbiamo ringraziare almeno due eventi di mutazione genetica, avvenuti rispettivamente 320 e 200 milioni di anni fa, se oggi il nostro mondo è popolato da oltre 300.000 specie di piante tanto diverse quanto magnolie e ciliegi, rose e tulipani. Darwin e "l'abominevole mistero". Era il 22 luglio del 1879 quando Darwin, in una conversazione epistolare con l'amico, esploratore e botanico Joseph Hooker, diede sfogo a tutta la sua frustrazione per non riuscire spiegarsi quello che altrove definì "il più sorprendente dei fenomeni": "Per quanto possiamo giudicare, il rapido sviluppo delle piante a fiore in tempi geologici recenti è un abominevole mistero". Recentemente William E. Friedman, professore di Biologia evoluzionistica all'Università del Colorado, ha spiegato in un articolo come questo tormento - "un'odissea durata sei anni" - abbia portato il celebre scienziato a sviluppare una congettura che lui stesso considerava "sventuratamente povera", ossia che le piante più evolute potessero essere nate in un'isola o in un continente perduto dell'emisfero sud. A far dannare Darwin - e molti altri dopo di lui - era lo studio dei reperti fossili, che datava la comparsa di diverse specie di angiosperme al periodo noto come Cretaceo inferiore (circa 130 milioni di anni fa), con poche o nulle testimonianze di un'evoluzione graduale. Le ipotesi, a quel punto, erano due: o i reperti più antichi erano andati misteriosamente persi, oppure la teoria per cui "natura non facit saltum" aveva bisogno di una seria aggiustata. Il successo delle piante a fiore . A risolvere il dilemma è stato lo studio della genetica. Da tempo si sa che le piante a fiore devono il loro successo a particolari mutazioni genetiche chiamate "eventi di poliploidia", ma nessuno, finora, era riuscito a identificare con un buon grado di approssimazione il momento in cui questi episodi si sono verificati e quali conseguenze ne sono derivate. É qui che entra in gioco il lavoro di Claude dePamphilis, professore di Biologia alla Penn State University, e colleghi. I ricercatori, infatti, hanno dimostrato che nel genoma delle piante sono avvenute almeno due profonde trasformazioni centinaia di milioni di anni fa, circa 200 milioni di anni prima rispetto alle mutazioni descritte da altri gruppi di ricerca. Lo studio, pubblicato in anteprima sulla versione online di Nature , indica anche come questi "sconvolgimenti del Dna" abbiano prodotto migliaia di nuovi geni, verosimilmente responsabili della cosiddetta "esplosione evolutiva" a cui si deve l'odierna varietà di piante a fiori. Secondo Nature, lo studio, che fornisce una marea di nuovi dati genetici e una scala evolutiva più precisa, è abbastanza rivoluzionario da "cambiare il modo in cui i biologi vedono gli alberi filogenetici delle piante in generale e di quelle a fiore in particolare". Una storia scritta nel Dna. "Abbiamo portato avanti un intenso lavoro di indagine, analizzando nove genomi di piante precedentemente sequenziati e milioni di nuove sequenze di Dna di piante a fiori appartenenti al ramo più antico dell'albero filogenetico delle angiosperme", ha spiegato DePamphilis. Questi ultimi dati sono stati raccolti grazie all' Ancestral Angiosperm Genome Project , un progetto la cui "mission" è scoprire i segreti genetici che hanno spinto per la prima volta una pianta a fiorire. "Sapevamo - ha continuato dePamphilis - che a un certo punto ci saremmo trovati di fronte a una o più importanti metamorfosi genetiche negli antenati delle angiosperme, e che queste trasformazioni potevano essere alla base del successo di molte specie che oggi vivono sulla Terra". Soprattutto, ha aggiunto il biologo - "avevamo il sospetto che questi sconvolgimenti fossero stati innescati da un meccanismo comune, piuttosto che da diversi eventi indipendenti". I due Big Bang all'origine del primo fiore . Così, dall'analisi dei dati di sequenza molecolare, i ricercatori sono riusciti a scoprire e calcolare le date di due episodi di poliploidia, vale a dire "l'acquisizione, tramite mutazione, di una 'doppia dosè di materiale genetico". "La duplicazione del Dna può avvenire anche nei vertebrati, ma di solito ha esiti letali", ha spiegato Yuannian Jiao, ricercatore della Penn State e primo autore dell'articolo. "Le piante, al contrario, possono sopravvivere e talvolta persino trarre beneficio dai genomi duplicati", ha aggiunto il ricercatore. "Anche se la maggior parte dei geni nati da eventi di poliploidia tende a perdersi, alcuni possono adottare nuove funzioni o, in alcuni casi, farsi carico di parte del lavoro fino a quel momento svolto dai geni originari. In questo modo, l'intero genoma ha la possibilità di aumentare l'efficienza e la specializzazione dei compiti". Finora, queste mutazioni erano state fatte risalire a un periodo compreso tra i 125 e i 150 milioni di anni fa. Jiao e colleghi, invece, hanno identificato un paio di grandi eventi paragonabili a due "Big Bang" delle piante a fiori: il primo ha riguardato gli antenati di tutte le piante a seme e si è verificato circa 320 milioni di anni fa; l'altro è avvenuto specificatamente nella "stirpe" delle angiosperme tra i 192 e i 210 milioni di anni or sono. Il Rinascimento genomico . Secondo dePamphilis, queste due grandi trasformazioni hanno messo in moto una specie di "Rinascimento genetico" di cui le piante stanno ancora raccogliendo i risultati. "É grazie a eventi come questi che le piante a fiore hanno potuto sviluppare nuove e più efficienti funzioni, riuscendo così a sopravvivere a cambiamenti climatici durissimi e alle estinzioni di massa", ha aggiunto il professore. Un esempio è l'estinzione che si verificò nel Cretaceo-Terziario (circa 65 milioni di anni fa) quando, forse in seguito all'impatto con un enorme asteroide, scomparve dalla Terra qualcosa come il 76% di tutte le specie viventi, tra cui i famigerati dinosauri. Le piante a fiore, al contrario, non solo sopravvissero, ma divennero "sempre più varie, eleganti e prevalenti", al punto che la loro forza continua a essere, almeno in parte, un mistero. Come può, in effetti, una corazza di petali celare tanto potere? 
Sono tre i principali gruppi movimenti salafiti attualmente operativi nella Striscia di Gaza e che rappresentano una spina nel fianco per Hamas. Si tratta del Jund Ansar Allah (i Soldati di Dio), del Jaish al-Islam (l'Esercito dell'Islam) e del Jaish al Umma (l'Esercito della Nazione). Il più pericoloso di questi gruppi per Hamas e per gli equilibri dell'area è quello dei Jund Ansar Allah. Il leader di questo gruppo salafita, Abdul Latif Abu Moussa, è stato ucciso dai sicari di Hamas durante gli scontri dell'agosto 2009. Nonostante la perdita del suo leader, il movimento non solo è sopravvissuto, ma si è rafforzato soprattutto grazie al commercio attraverso i tunnel clandestini nel sud della Striscia di Gaza. I salafiti si rifanno al movimento islamico della Salafiyya, che letteralmente significa 'Movimento degli antenati', fondato dal riformista egiziano Rashid Rida verso la fine dell'Ottocento. Le organizzazioni salafite si caratterizzano per una rigorosa ideologia apocalittica che comprende un netto rifiuto di tutto quanto è relativo all'Occidente. Il loro obiettivo è quello di ristabilire il 'vero Islam' tramite il ritorno alle fonti, ovvero al Corano e alla Sunna del Profeta Maometto. Nella maggior parte dei casi sono riconducibili direttamente ad al-Qaeda. In passato le autorità di Hamas hanno tentato di reprimere, senza successo, il complesso universo salafita presente nella Striscia di Gaza. Sempre più giovani appaiono attratti dall'estremismo religioso. Ispirati da Osama bin Laden ma non direttamente collegati ad Al Qaida;  estremisti sul piano religioso e politico e in concorrenza con Hamas,  che giudicano troppo morbido nell'applicare la Sharia, estraneo  all'ideale del Califfato mondiale predicato da Bin Laden e troppo prono  al compromesso politico-militare. La galassia salafita ripropone lo spettro di una realtà che  negli ultimi anni ha dato concreti (e cruenti) segnali di espansione  nei Territori. Un anno fa un portavoce del movimento salafita Abu  al-Hareth affermò che nella Striscia di Gaza, Al Qaida "può contare su  11 mila sostenitori". Ma la consistenza delle fazioni che lo compongono  non è facile da determinare. Gli analisti locali concordano sul fatto  che si tratti di soggetti ancora largamente minoritari rispetto a Hamas,  che dispone di almeno 25.000 uomini armati, controlla sostanzialmente  il territorio della Striscia e sembra godere tuttora di un consenso  popolare abbastanza diffuso. Ma se alcune sigle appaiono gusci vuoti,  altre raccolgono già decine se non centinaia di adepti votati alla  morte, propria e altrui: inclusi miliziani ultrà fuoriusciti da Hamas  poichè delusi dai "compromessi" imputati all'ala politica del movimento. Con  alcuni di questi 'deviazionisti' Hamas è parso voler stabilire in  passato un modus vivendi: per esempio con Jaysh al-Islam, legato al  potente clan familiare dei Doghmush e coinvolto in operazioni congiunte  come la cattura del militare israeliano Ghilad Shalit. Con i gruppi più  riottosi, invece, è scoppiato il conflitto aperto, come nel caso di  Jaysh al-Umma, il cui capo, Abu Hafs, è stato arrestato, e sopratutto di  Jund Ansar Allah (i Guerrieri di Allah): protagonista nel 2009 di una  ribellione vera e propria, con decine di 'mujaheddin' armati nella  moschea-bunker di Rafah, stroncata nel sangue da Hamas solo dopo una  violenta battaglia campale di diverse ore. I gruppi salafiti in Nord Africa e Medio Oriente . Il Gruppo Salafita per la Predicazione e il Combattimento (GSPC) è un  gruppo terrorista islamista nato negli anni Novanta, nell'ambito della  guerra civile algerina con lo scopo di ribaltare il governo algerino ed  istituirvi uno Stato islamico. Con il declino del Gruppo Islamico Armato  (GIA), il GSPC restava il maggiore gruppo ribelle, con circa 300  guerriglieri nel 2003, e con un piano di assassinii di personale della  polizia e dell'esercito algerino. Nel 2005 si è affiliato ad Al-Qaeda,  rinominandosi "Al Qaida nel Maghreb islamico". 
Borse europee in deciso calo in una giornata in cui hanno raggiunto un nuovo record storico gli spread tra titoli di Stato della Grecia e dei Bund tedeschi, riaccendendo il timore sulla capacità dello stato ellenico di far fronte alle proprie obbligazioni. A pesare sugli indici del Vecchio Continente anche la situazione critica del Portogallo e alcuni dati macroeconomici dagli Usa (sussidi disoccupazione e prezzi produzioni) peggiori delle attese. L'indice d'area Stoxx 600 ha così ceduto quasi mezzo punto percentuale con Madrid (-1,51%) e Milano (-1,19%) maglia nera. Tra i settori più penalizzati le banche con in testa la Bpm (-2,73%) reduce dalla lettera del governatore di Bankitalia, Mario Draghi che  ha invitato l'istituto a procedere ad aumento di capitale. A seguire Banco Popolare (-2,62%), Mps (-2,37%), Intesa SanPaolo (-2,31%), Ubi Banca (-2,44%). Alla vigilia, peraltro, Standard & Poor's  ha indicato nuovi aumenti di capitale nel 2011 da parte di "un significativo numero" di istituti italiani. In Europa gli istituti che ne hanno risentito di più sono stati quelli ellenici con i cali diffusi di Piraeus (-5,8%), Efg Eurobank (-5,7%), Alpha Bank (-5,3%), National Bank of Greece (-5,2%), quindi l'iberica Bankiter (-2,8%) il cui utile trimestrale è sceso a 48 milioni dai 65 di un anno fa. In una giornata di vendite a Piazza Affari è risultata in controtendenza Telecom (+1,04%) all'indomani dell'attribuzione delle deleghe da parte del cda. Mentre negli assicurativi tengono Unipol (+0,84%) e FonSai (+0,23%). Male, invece, Mediolanum (-3,08%) e Generali (-1,9%). Tra i pochi rialzi Lottomatica (+0,5%) e Geox (+0,49%), mentre sono deboli Fiat (-0,31%) così come le Fiat Industrial (-0,66%). Fuori dal paniere principale boom di Seat Pg (+24,6%) grazie alle previsioni sui ricavi internet 2011 e l'accordo con il gruppo Pages Jaunes. Tornando a livello continentale pesanti vendite hanno colpito il produttore di detergenti Reckitt Benckiser (-7,5%) dopo l'annuncio che l'amministratore delegato Bart Becht lascerà l'incarico. Nell'alimentare bene Danone (+2%) le cui vendite trimestrali sono cresciute dell'8,5%. Contrastata la chiusura di Wall Street: il Dow Jones ha guadagnato lo 0,12%, Nasdaq sostanzialmente invariato a -0,05%. 
ROMA - E' noto come gli economisti raramente concordino su qualcosa, eppure ieri 1.000 tra i maggiori professori e studiosi del mondo hanno rivolto un appello al G20 per introdurre una tassa sulle transazioni finanziarie i cui proventi sarebbero destinati alla lotta contro la povertà globale. Una lettera scarna, di una quindicina di righe rivolta a Bill Gates, incaricato dalla presidenza francese del G20 di studiare la fattibilità di una iniziativa di questo genere. E così una campagna che inizialmente sembrava destinata esclusivamente ad alimentare i sogni di qualche ideologo di sinistra, sta ora diventando sempre più concreta. A contribuire a questo risultato è stata in particolare la crisi economica internazionale, che ha sollevato il dibattito sulla qualità del sistema internazionale di regolamentazione finanziaria. Infatti originariamente la tassazione dello 0,05% di ogni transazione finanziaria era stata concepita dall'economista James Tobin come uno strumento per ridurre i flussi speculativi, non certo come una fonte di finanziamento per lo sviluppo globale o il cambiamento climatico. Una proposta che negli anni del boom finanziario non era stata seriamente presa in considerazione, ma che oggi, passata la sbornia dei primi anni duemila, viene vista contemporaneamente come uno strumento di regolazione e una modalità per rimpinguare le casse statali fortemente impoverite dalla recessione. Il flusso economico che una tassazione del genere potrebbe stimolare è infatti enorme. Secondo gli economisti firmatari della lettera al G20 si orienterebbe nell'ordine delle centinaia di miliardi di dollari. Aria fresca per i bilanci statali sofferenti, che potrebbero essere investite in programmi sociali interni, ma anche in operazioni di cooperazione allo sviluppo e per la lotta al cambiamento climatico. E allora mentre si rafforza il fronte dei propugnatori della tassazione, che ormai vede numerosi importanti paesi europei in prima linea al fianco delle organizzazioni della società civile e delle istituzioni internazionali, è forse lecito iniziare a chiedersi come i fondi che saranno resi disponibili verranno effettivamente utilizzati. Sono infatti molteplici i settori interessati ad una iniezione economica tanto rilevante anche se, la visione largamente principale, suggerisce un utilizzo perequativo delle tasse, per sostenere i settori e i paesi maggiormente colpiti dalla crisi internazionale causata dagli eccessi dell'alta finanza e dei paesi più ricchi. I prossimi mesi saranno decisivi per riuscire a mettere in atto la richiesta del mondo economico e sociale perché anche le transazioni finanziarie vengano regolamentate e contribuiscano al bene comune. Sarà necessario un importante sforzo politico da parte dei singoli cittadini e dei Parlamenti nazionali per verificare che il percorso venga portato a termine, e i fondi così raccolti non finiscano nei buchi neri dei bilanci pubblici, ma invece sviluppino percorsi virtuosi all'interno dei paesi e a livello internazionale. 
ROMA - Due mesi in più per il cosiddetto "spesometro", la norma che doveva entrare in vigore dal primo maggio e che riguarda la tracciabilità delle spese oltre i 3.600 euro. Slitta dunque al primo luglio la rilevazione dei dati per la comunicazione al Fisco per tutte le operazioni sopra quella soglia. Lo ha deciso oggi il direttore dell'Agenzia delle Entrate, Attilio Befera, con un provvedimento riguardante appunto l'obbligo di acquisire i dati delle operazioni rilevanti ai fini Iva che riguardano i consumatori finali. "In vista dei necessari adeguamenti, anche di tipo tecnologico, connessi all'adempimento, gli esercenti avranno due mesi di tempo in più - ha spiegato in una nota l'Agenzia delle Entrate - per rilevare i dati relativi agli acquisti di beni e servizi che oltrepassano la soglia dei 3.600 euro, Iva inclusa, per i quali non è prevista l'emissione di fattura". Il nuovo strumento era stato fortemente contestato, soprattutto dai commercialisti. Più volte avevano sottolineato infatti che la necessità di mostrare il codice fiscale, e dunque quella di essere identificati, per qualsiasi acquisto oltre i 3.600 euro è "una invasione della privacy del cittadino comune generalizzata", come rilevato dal presidente del Consiglio naziuonale Claudio Siciliotti. La categoria aveva parlato al proposito anche di "Stato di polizia fiscale". La decisione di rinviare tutto era in un certo senso inattesa: il direttore delle Entrate martedì aveva infatti assicurato che lo strumento sarebbe partito "dal primo maggio". Restava da risolvere il nodo dei pagamenti attraverso le carte di credito, che già sono tracciabili e che dunque venivano sottoposti ad un'ulteriore onere di identificazione. "La correzione - aveva assicurato Befera - sarà fatta con il primo veicolo normativo utile". Si pensava al 'dl omnibus' che invece sta 'viaggiando' in Parlamento al momento senza modifiche. Ora ci saranno due mesi in più di tempo per chiarire tutte le questioni aperte. 
ROMA - Itas Diatec Trentino e Bre Banca Cuneo sono le prime due semifinaliste dei playoff scudetto di volley. La capolista della serie A1 supera agevolmente San Giustino per 3-0 (25-17, 25-21, 25-16) e i campioni d'Italia piegano la Marmi Lanza Verona con lo stesso punteggio di 3-0 (25-19, 25-19, 25-21). I campioni d'Europa e del mondo sbrigano in fretta la pratica contro il sestetto umbro in un'ora e quindici minuti di gioco. Punto di forza del gruppo allenato da Stoytchev una battuta devastante e i due fuoriclasse Kaziyski, 20 punti e uno straordinario 71 per cento, e Juantorena (14 punti). Nel complesso, in attacco, la squadra trentina domina e riesce a infilare un ottimo 66 per cento. E tutti hanno dato il loro contributo personale con cifre positive da Sala, 80 per cento di precisione, a Sokolov, fermo si fa per dire al 67 per cento. Soddisfatto per quanto fatto da vedere dai suoi ragazzi il coach bulgaro: "Abbiamo giocato un'ottima gara e la squadra mi è piaciuta per il gioco espresso  -  ammette Stoytchev  -  ho visto Monza e Modena disputare ieri sera una buona prova e mi sembrano entrambe in forma. Quindi qualsiasi sia l'avversario ci sarà da lottare con il coltello tra i denti". Per quanto riguarda San Giustino questa sconfitta non cambia quanto di buono fatto vedere durante tutta la stagione regolare: salvezza in anticipo e qualificazione tra le prime otto. Festa anche a Cuneo per aver conquistato la tredicesima semifinale della storia in vent'anni di playoff e la sesta consecutiva. Nonostante le difficoltà tecniche degli ultimi giorni, con Wijsmans in crescita e non ancora al meglio reduce da un brutto infortunio alla caviglia e Parodi operato al ginocchio, la Bre Banca lancia un chiaro messaggio di compattezza ai prossimi avversari. Nella sfida decisiva contro Verona, Mastrangelo torna nel suo ruolo naturale di centrale e il solito Nikolov (14 punti) si conferma tra i migliori: capace di sfondare il muro veneto. A dare coraggio e vigore alle giocate offensive dei padroni di casa soprattutto il servizio e di conseguenza un attacco fluido e preciso. Tra i gialloblù bene Lasko (16 punti), ma è troppo poco per mettere i bastoni tra le ruote a una delle squadre più esperte della serie A1. L'allenatore dei piemontesi guarda con apprensione al futuro: "E' molto importante avere chiuso la serie con gara tre, questo ci permette di avere un po' di tempo per ritrovare gli equilibri tutti da riacquistare dopo gli infortuni che ci hanno colpito. La pausa darà tempo pure a Wijsmans di recuperare perché è ancora lontano dalla forma migliore". Per completare il quadro delle semifinali bisogna attendere l'esito delle sfide tra Modena e Monza, con i brianzoli avanti 2-1, e Treviso-Macerata con i marchigiani in vantaggio 2-1. Quindi gara quattro potrebbe già consegnare altri responsi. Programma gara-4: Sabato ore 16 Casa Modena-Acqua Paradiso Monza (1-2, diretta RaiSport 2). Lunedì ore 20.30 Sisley Treviso-Lube Macerata (1-2). ITAS DIATEC TRENTINO - RPA-LUIGIBACCHI. IT SAN GIUSTINO 3-0 (25-17, 25-21, 25-16) - ITAS DIATEC TRENTINO: Kaziyski 20, Leonardi, Birarelli 5, Della Lunga, Juantorena 14, Zygadlo, Vieira De Oliveira 2, Sala 6, Sokolov 4, Colaci (L), Stokr 8, Bari (L). Non entrati Bratoev. All. Stoytchev. RPA-LUIGIBACCHI. IT SAN GIUSTINO: Zhukouski 1, Van Den Dries, Schwarz 6, Dias 14, Giovi (L), Finazzi 3, Nikic 5, Braga, Maric 7, Cester 4, Steuerwald 1. Non entrati Bartoletti, Lo Bianco. All. Zanini. ARBITRI: Padoan, Braico. NOTE - Spettatori 1900, incasso 27000, durata set: 23', 27', 25'; tot: 75'. BRE BANCA LANNUTTI CUNEO - MARMI LANZA VERONA 3-0 (25-19, 25-19, 25-21) - BRE BANCA LANNUTTI CUNEO: Mastrangelo 5, Henno (L), Wijsmans 10, Grbic 4, Nikolov 14, Patriarca 9, Volkov 8. Non entrati Galic, Fortunato, Montagna, Carletti, Peda. All. Giuliani. MARMI LANZA VERONA: Latelli, Pajenk 7, Brunner 3, Meoni, Lasko 16, Smerilli (L), Lotman 12, Zingel, Cala Gerardo 1, Herpe 8. Non entrati Kosmina, Sterzi. All. Bagnoli. ARBITRI: Gnani, Ippoliti. NOTE - Spettatori 2100, incasso 11000, durata set: 22', 24', 24'; tot: 70'. Leggi i commenti I commenti dei lettori 
I produttori raccontano i loro prodotti, li spiegano , li fanno assaggiare  . Si va dalla pasta di Gragnano agli olii extravergini tipici, dalle conserve sottolio alla bottarga ottenuta dalla lavorazione delle uova di pregiati tonni Yellowfin, dagli immancabili cappelletti emiliani dalla sottilissima sfoglia fino alle  golose proposte dolci. Per non parlare della linea di salumi Fior Fiore: frutto di un grande progetto che prevede il controllo di Coop su tutta la filiera, per assicurare  fin dall'origine il rispetto di rigorosi criteri di qualità, sicurezza e di un'accurata selezione dei fornitori in grado di garantire processi di lavorazione rispettosi di una lunga tradizione artigianale. Degustazioni GRATUITE e aperte al pubblico VENERDì 15 * H 11:30 Pasta di Gragnano Fior Fiore (PASTIFICIO LIGUORI) * H 15:00 Cuneesi al Rhum e Tartufi di cioccolato Fior Fiore (DULCIOLIVA) * H 16:00 Prosciutto San Daniele 20 mesi Fior Fiore (TESTA & MOLINARO) * H 17:00 Agnello pasquale e prodotti da ricorrenza Fior Fiore (MAINA) * H 18:00 Coppa e Pancetta Fior Fiore (CASA MANINI) * H 19:00 Conserve di pesce Fior Fiore (CASTIGLIONE) * H 21:30 Assaggi Dolcezze Fior Fiore SABATO 16 * H 11:30 Lo Chef MASSIMO BOTTURA farà degustare il Prosciutto Crudo di Modena 20 mesi Fior Fiore * H 15:30 Culatello e fiocco Fior Fiore (GARDANI) * H 16:30 Prosciutto cotto, pancetta e coppa Fior Fiore (GSI) * H 17:30 Baci di Dama e Amaretti Fior Fiore (PASTICCERIA RIPPA) * H 18:30 Pasta fresca ripiena Fior Fiore (REGGIANA GOURMET) * H 21:30 Assaggi Dolcezze Fior Fiore DOMENICA 17 * H 11:30 Salame felino Fior Fiore (FEREOLI) * H 15:30 Specialità sottolio Fior Fiore (INPA) * H 16:30 Prosciutto di Parma Fior Fiore (F. LLI GALLONI) * H 17:30 Olii extravergine tipici (MONTALBANO) * H 18:30 Antipasti misti di salumi Fior Fiore (SAGEM) In sintesi Fior Fiore è una linea che conta oltre 250 specialità trovate da Coop scandagliando in lungo e in largo i territori e spaziando dai prodotti confezionati ai freschi  (latticini, salumi, gastronomia fresca e prodotti surgelati) sino ad arrivare alle  carni bovine (dalle razze tipiche alla scottona) e avicole(dal galletto livornese al cappone, alla faraona etc.) e ad alcune varietà selezionate di prodotti  ortofrutticoli. Un'offerta completa che incontra i favori di soci e consumatori: è la prima linea a marchio per giro d'affari ed è anche quella che registra i trend di crescita più sostenuti. 
