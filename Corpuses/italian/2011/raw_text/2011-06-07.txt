MILANO  - L'avventura di Dan Peterson sulla panchina della 'suà Olimpia Milano, con la quale aveva scritto pagine storiche del basket europeo, si è chiusa con la sconfitta in gara 4 della semifinale play-off contro Cantù e la conseguente eliminazione. Adesso all'Armani Jeans comincia l'era di Sergio Scariolo. Lo ha ufficializzato il club biancorosso, precisando sul proprio sito web che l'accordo è stato siglato "in perfetta sintonia con la federazione spagnola", alla quale il coach è legato come commissario tecnico della Nazionale e con cui la società lombarda intende instaurare un rapporto di proficua collaborazione. IL COMMIATO DI PETERSON DALL'OLIMPIA - Proprio sul sito internet del club milanese compare anche il commiato del 75enne allenatore statunitense, chiamato a gennaio al posto di Piero Bucchi che non aveva mai fino in fondo legato con l'ambiente. "Avrei voluto tanto portare l'Olimpia il più avanti possibile  -  le parole di Peterson - non ci sono riuscito e mi dispiace immensamente. Questo è il momento dei ringraziamenti, dunque vorrei davvero ringraziare la società che mi ha dato l'opportunità di tornare ad allenare, scelta che rifarei assolutamente. Una chiamata che mi ha aperto il cuore". Dan l'inossidabile dice di aver passato i cinque mesi più belli della sua vita, e c'è da credergli. Anche se da traghettatore, aveva portato vitalità e attenzione mediatica sull'Olimpia, e a volte anche bel gioco, benché alla squadra sia sempre mancata grinta e voglia di vincere proprio nei momenti che hanno deciso la stagione. MESSINA IN NBA: AI LAKERS COME ASSISTENTE - Ora, però, tocca a Scariolo, 50 anni, uno che, curriculum alla mano, non è secondo a nessuno. Campione d'Europa con la nazionale spagnola, campione del mondo con la nazionale militare italiana, titoli nazionali vinti in Italia con la Scavolini Pesaro e in Spagna con Real Madrid e Malaga. Il nome giusto, insomma, per riportare l'Armani Jeans al vertice del basket nazionale, dove manca da troppo tempo e dove da troppo tempo soffre lo strapotere di Siena. Dopo aver abbandonato la pista Ettore Messina, che ormai è in viaggio verso la Nba (andrà in America a lavorare come assistente di Mike Brown ai Lakers), all'Olimpia hanno deciso di puntare tutto su un coach (giovedì alle 16 all'Hotel Marriott la presentazione alla stampa) con le carte in regola per ridare alla Milano della pallacanestro il lustro che merita. SCARIOLO, DA BRESCIA A SCUDETTI IN ITALIA E SPAGNA - Nato l'1 aprile del 1961, Scariolo muove i primi passi da allenatore a Brescia (sua città), dove rimane fino al 1984. La stagione 1984-85 è la prima da capo allenatore a Vigna di Valle con le Forze Armate. Alla guida della Nazionale Militare si aggiudica anche il Campionato del Mondo 1985. Si trasferisce a Pesaro come assistente allenatore della prima squadra nel 1985-86 vincendo, come vice di Valerio Bianchini, lo scudetto 1987-88. Nella stagione 1988-89 assume l'incarico di capo allenatore e conduce la Scavolini al secondo titolo italiano. Dopo due anni a Desio, Scariolo sbarca a Bologna sponda Fortitudo nel 1993, dove rimane fino al 1997. E' lui l'allenatore della Teamsystem che viene sconfitta nella finale scudetto 1996 dall'Olimpia Milano. Chiusa la parentesi italiana, si trasferisce in Spagna, al Tau Vitoria, dove conquista subito la finale per il titolo. L'anno successivo, il 1999, conquista con il Tau la Copa del Rey. Arriva la chiamata del Real Madrid, dove fa suo il titolo nel 2000, ricoprendo anche l'incarico di manager. SUL TETTO D'EUROPA CON LE FURIE ROSSE - Dopo un anno sabbatico trascorso negli Stati Uniti, Scariolo torna per una breve parentesi in Italia, sulla panchina della Virtus Bologna. L'esperienza con le Vu Nere finisce ancor prima di cominciare e il coach torna in Spagna, sulla panchina dell'Unicaja Malaga. Dal 2003 al 2008 vince campionato (2005), Copa del Rey (2004) e si piazza al terzo posto nelle Final Four di Eurolega 2006-2007. Dopo la Spagna, ecco la parentesi in Russia: due anni al Khimki, che riporta in finale di campionato ed Eurocup, conquistando anche il diritto a partecipare all'Eurolega. Il 2009 è l'anno in cui si concretizza il passaggio sulla panchina della Nazionale spagnola: con la selezione iberica si laurea campione d'Europa nello stesso anno in Polonia. Leggi i commenti I commenti dei lettori 
ROMA - "La convivente ha gli stessi diritti di una moglie. Risarcire anche la famiglia di fatto". La Cassazione ha riconosciuto lo stesso risarcimento (oltre 20 mila euro di danni morali) alla moglie e alla nuova compagna dello stesso uomo, deceduto il 4 agosto del 1993 in un incidente stradale. Secondo la Suprema Corte "la famiglia legale" e quella "di fatto" sono state "parificate" nel momento in cui si è dovuta stabilire la quantificazione del danno per la perdita del caro. La III sezione civile (sentenza n. 12278) afferma che se una persona lascia la propria "famiglia legale" e stabilisce una convivenza con un altro compagno o compagna, questa famiglia di fatto (compresa la figlia della convivente) ha lo stesso diritto al risarcimento del danno. Il caso preso in esame dalla Corte riguarda un calabrese che, lasciata la famiglia naturale, aveva instaurato una relazione stabile con un'altra donna, formando una nuova famiglia di cui faceva parte a pieno titolo anche la figlia della donna, che lui per anni aveva considerato come propria. Morto l'uomo in un incidente stradale, i tre figli legittimi e la moglie avevano chiesto i danni alla compagnia di assicurazione della società di trasporti coinvolta nell'incidente. Sia il tribunale che la corte d'appello di Milano avevano riconosciuto un risarcimento non solo alla famiglia legale, ma anche alla nuova convivente e alla figlia di questa. La famiglia legale ha presentato ricorso in Cassazione. La Corte ha respinto, ribadendo che il legame affettivo con la nuova compagna e la sua figlia era talmente stabile da garantire il diritto ai danni. 
Da Signorini a Beatrice, da Lombardi a Borgonovo. In tanti dopo aver  conosciuto la gloria sui campi di calcio hanno dovuto lottare contro la Sla, la  sclerosi laterale amiotrofica meglio conosciuta come Morbo di Lou Gherig, una  malattia che non perdona. Stasera (mercoledì) (ore 20.30) ad Avellino ci saranno  in campo le vecchie glorie di Avellino e Fiorentina, una sfida del passato che  Lombardi, capitano coraggioso degli irpini, aveva giocato tante volte in serie  A. Il “rosso di Ponsacco”, com’era soprannominato l’ex calciatore biancoverde,  si è arreso il 30 novembre del 2007, a 62 anni. Era stato anche allenatore  dell’Avellino e della Casertana. Ora Avellino gli intitola ufficialmente lo  stadio e raccoglierà fondi per la ricerca contro la Sla. “Lombardi resta un  esempio per le giovani generazioni”, ha sottolineato il sindaco Galasso  presentando l’iniziativa con un ex calciatore di Fiorentina e Avellino, Moreno  Roggi, ed un dirigente del calcio, l’avellinese Pierpaolo Marino, che nel club  della sua città ha ricoperto tutti gli incarichi da segretario a presidente  negli anni d’oro del calcio biancoverde. Commossa la vedova del calciatore,  Luciana Speranza: “E’ un riconoscimento che ci rende orgogliosi”. “Lombardi – ha  ricordato Pierpaolo Marino – è stato un vero capitano nella vita e nel nondo  pallone”. L’Avellino ha richiamato tanti campioni dell’epoca della serie A vissuta tra  gli anni ‘70 e ‘80: Piotti, Reali, Roggi, Cattaneo, Di Somma, Beruatto, Boscolo,  Romano, Massa, i fratelli Marco e Mario Piga, Casale, Colomba, Vignola, Tacconi,  Tosetto, De Ponti, Juary, Barbadillo, Marchese e Landini. Per la Fiorentina indosseranno di nuovo la magli viola ex calciatori come  Galli, Paradisi, Pazzagli, Baroni, Carobbi, Torricelli, Di Chiara, Faccenda,  Galbiati, Malusci, Antognoni, Di Gennaro, Esposito, Baiano, Speggiorin, Chiarugi  e Riganò. Costo del biglietto: 5 euro. L’incasso sarà devoluto all’associazione  per la Sla. “E’ bastata una telefonata per ottenere le adesioni di tanti  compagni di Adriano”, ha dichiarato Moreno Roggi. “Si tratta di un evento che  riveste una notevole rilevanza – ha spiegato il sindaco di Avellino Giuseppe  Galasso, che ha invitato la cittadinanza a riempire gli spalti - in quanto oltre  alla intitolazione dello stadio ad Adriano Lombardi con l’apposizione di una  targa, sarà l’occasione per rivedere in campo giocatori che hanno fatto la  storia del calcio di serie A e soprattutto per aiutare, con un piccolo  contributo, l’associazione Sla che ha come principale obiettivo quello di  contribuire a migliorare sempre più, giorno dopo giorno, la qualità della vita  dei malati di sclerosi laterale amiotrofica e dei loro cari”. 
La Etihad Airways Pro Amateur sarà il prologo al BMW Italian Open, che si svolgerà da giovedì 9 giugno a domenica 12 sul percorso del Royal Park I Roveri G&CC a Fiano Torinese. Alla Pro Am prenderanno parte cinquanta squadre di quattro giocatori composte da un professionista, che parteciperà poi all'Open, e da tre dilettanti tra i quali alcuni noti personaggi del mondo dell'imprenditoria, dello spettacolo, dello sport e del giornalismo. Sarà una gara un po' particolare, dove per la classifica conteranno solo i birdie, ma che permetterà di avere indicazioni sulla condizione di forma di alcuni protagonisti molto attesi e, in particolare, di Francesco Molinari e Matteo Manassero, sui quali è focalizzata l'attenzione di appassionati e media italiani nella speranza che possa concretizzarsi l'ottava vittoria azzurra nella storia del torneo giunto alla 68ª edizione. "L'anno scorso - ha detto Francesco Molinari - non ho partecipato all'Open e sono veramente impaziente di far ritorno a Torino, la mia città natale, dove avrò l'opportunità di giocare di fronte al pubblico italiano. Mi auguro di poter ripetere il successo ottenuto al Castello di Tolcinasco nel 2006. E' stata la mia prima affermazione da professionista, una vittoria veramente speciale, perché conseguita davanti alla mia famiglia e a tanti tifosi e amici". Naturalmente saranno parecchi i pretendenti al titolo, perché la media qualitativa dei giocatori dell'European Tour è molto alta, tanto che almeno la metà degli iscritti è in grado di imporsi. Vi sono giocatori di esperienza come il nordirlandese Darren Clarke e il danese Thomas Bjorn, tornati al successo in questa stagione, che faranno anche loro rodaggio nella Etihad Airways Pro Amateur, insieme allo scozzese Colin Montgomerie, capitano della vittoriosa squadra europea di Ryder Cup nell'ultimo confronto con gli Stati Unti, all'indiano Jeev Milkha Singh, al thailandese Thongchai Jaidee, al francese Gregory Bourdy, al danese Soren Hansen, agli spagnoli Rafael Cabrera Bello e Pablo Larrazabal, al gallese Rhys Davies e allo svedese Fredrik Andersson Hed, che proverà a confermare il titolo vinto a sorpresa lo scorso anno. Da seguire gli altri quattro italiani impegnati nell'evento d'apertura: Costantino Rocca, che ha regalato pagine indelebili per lo sport italiano, Emanuele Canonica, per anni nel circuito maggiore, e le giovani promesse Lorenzo Gagli e Andrea Pavan. Grande amante del golf Andrea Agnelli, presidente della Juventus e Amministratore Delegato del Royal Park I Roveri, non mancherà all'appuntamento in un contesto di amatori tra i quali vi saranno diversi sportivi: gli ex sciatori Paolo De Chiesa, Piero Gros e Michael Mair; alcuni ex calciatori: Daniele Massaro, Pavel Nedved, Stefano Nava, Massimo Mauro, Paolo Cristallini, Claudio Sclosa e Stefan Schwoch. L'automobilismo sarà rappresentato da Prisca Taruffi, pilota di rally, e il mondo dello spettacolo dallo showman Valerio Staffelli. Tra gli imprenditori Mario Colombo di Colmar, Marcello Binda di Breil, Antonio Bulgheroni di Lindt e Christian Benetton. Da giovedì poi inizierà il BMW Italian Open. Oltre ai concorrenti già menzionati se ne aggiungeranno altri in grado di battersi per il titolo quali gli inglesi David Horsey e Ross McGowan, lo spagnolo Manuel Lara, i gallesi Bradley Dredge e Stephen Dodd, vincitori della World Cup nel 2005, l'argentino Rafa Echenique. Saranno 25 i giocatori italiani. Oltre ai sei che disputeranno la Pro-Am vi saranno altri tredici pro:  Nino Bertasio, Alessio Bruschi, Federico Colombo, Marco Crespi, Marco Guerisoli, Nunzio Lombardi, Andrea Maestroni, Gregory Molteni, Andrea Perrino, Andrea Signor, Marco Soffietti, Alessandro Tadini e Andrea Zanini Sei i dilettanti: Filippo Bergamaschi, Andrea Bolognesi, Domenico Geminiani, Leonardo Motta, Niccolò Quintarelli, Filippo Zucchetti. Il torneo, al quale prenderanno parte 154 concorrenti provenienti da 26 nazioni, si disputerà sulla distanza di 72 buche, 18 al giorno. Dopo le 36 iniziali, il taglio lascerà in gara i primi 65 classificati, i pari merito al 65° posto e i dilettanti che rientreranno nel punteggio di qualifica. Il montepremi è salito da 1.300.000 euro a 1.500.000, con 250.000 euro di prima moneta, contro i 216.660 dello scorso anno. Leggi i commenti I commenti dei lettori 
C’è  una prima svolta nel giallo del Terminio. Nelle ultime ore è stato iscritto nel  registro degli indagati dalla Procura della Repubblica di Avellino l’ex datore  di lavoro di una badante ucraina scomparsa da due settimane. Si tratta di un  65enne che vive a Serino. Gli inquirenti sarebbero arrivati a lui dopo gli  ulteriori accertamenti compiuti sui resti del cadavere della donna ritrovato  domenica sera tra i boschi del Maggese, al confine tra Serino e Giffoni Valle  Piana. I resti, ritrovati in una fossa scavata in una zona isolata, tra  pneumatici e carcasse di elettrodomestici, potrebbero appartenere alla donna che  fino a due settimane fa accudiva un anziano nella sua abitazione di rione San  Tommaso ad Avellino. Una occupazione che l’ucraina, di nome Galina, avrebbe  trovato dopo una drammatica esperienza vissuta precedentemente a casa del 65enne  di Serino. La donna sarebbe stata più volte maltrattata dal suo ex datore di  lavoro, da cui era riuscita a scappare. Nonostante il suo allontanamento il  pensionato di Serino avrebbe continuato a perseguitarla e minacciarla fino a  quando della badante si sono perse le tracce. Nelle prossime ore il 65enne sarà  sentito come persona informata dei fatti. Gli inquirenti per ora non si  sbilanciano, oggi è prevista l’autopsia sul cadavere della donna, che potrebbe  essere stata vittima di un delitto passionale. 
LIEGI - Azzurri in Trap... pola. Il protagonista assoluto della serata di Liegi è ancora lui, Giovanni Trapattoni, uscito nettamente vincitore dal duello con il rispettoso allievo Prandelli. Eire batte Italia 2-0, il risultato non fa una piega. Gli irlandesi si mostrano superiori dal punto di vista tattico ed agonistico, mentre gli azzurri non fanno fruttare quelle doti di rapidità e tecnica che sulla carta sembravano poter fare la differenza. Fin troppo scontato parlare di passo indietro: dalla sconfitta contro la Costa d'Avorio nello scorso mese di agosto era stato un costante, incoraggiante, crescendo. Vero, l'Estonia vale poco rispetto all'Eire, ma non vanno dimenticate, tra le altre, le prestazioni con Slovenia e Germania. 'OFFENSIVISTA TRAP' - Partita vera, poco amichevole, resa tale anche da un pubblico caldo e vicinissimo agli azzurri. Prandelli non altera il senso tattico esibito con l'Estonia: infortunato Aquilani, è Montolivo ad operare sulla trequarti a sostegno del tandem Pazzini-Rossi. Il Trap, quasi per respingere - ma è storia vecchissima - le accuse di essere un difensivista, se la gioca con una versione spregiudicata del 4-4-2: in mediana a sinistra c'è Hunt, uomo spiccatamente offensivo, a sostegno del tandem d'attacco Long-Keogh. ITALIA SENZA SPAZI - Long è un lungagnone che in avanti fa salire bene la squadra, non disdegnando anche qualche entrata cattivella, al pari del compagno di reparto Keogh, che agisce una decina di metri dietro. Inoltre la squadra irlandese, 'aiutatà dalla pioggia battente, molto britannica, fa un pressing forsennato impedendo la costruzione del gioco. Solo quando riesce qualche guizzo di Rossi i centrali vanno in leggero affanno, e non è un caso che l'unica emozione - Pazzini sbaglia in area - arrivi da una penetrazione di Marchisio. Non stupisce dunque il vantaggio degli irlandesi: lo avvicina Long nella fase iniziale con un diagonale impreciso, lo trova Andrews, che oltre a francobollare Pirlo trova il tempo per una staffilata di destro, perfetta esecuzione di uno schema su punizione. UNO STERILE MONOLOGO - La ripresa è un lunghissimo, sterile monologo, dei ragazzi di Prandelli. Gli irlandesi prestano solo apparentemente il fianco, lasciando all'Italia il pallino del gioco. In questi casi la soluzione di tutto potrebbe venire dal tiro da lontano, ma ad esempio Montolivo - uno che si solito ci prende  - si trova sempre stoppato. Il resto consente di ammirare il gran lavoro di Trapattoni e Tardelli nella fase interditiva. Dovendo portare un esempio, indichiamo ancora Hunt. L'esterno del Wolverhampton si danna l'anima in copertura, ma non tralascia di offendere: lo fa in maniera incisiva nel finale, approfittando di uno scivolone di Gamberini e servendo a Cox la palla del facile raddoppio. Eire-Italia 2-0 (1-0) IRLANDA (4-4-2): Forde 6; Mc Shane 6.5, O'Dea 6.5 (38' st Kelly sv), St.Ledger 6.5, Ward 6 (49' st Delaney sv); Coleman 6.5, Andrews 7, Foley 6 (15' st Whelan 6), Hunt 7; Keogh 6 (29' st Treacy 6), Long 6 (15' st Cox 6). In panchina: Murphy, Lawrence, Cox. Allenatore: Trapattoni 7. ITALIA (4-3-1-2): Viviano 6; Cassani 6, Chiellini 6, Gamberini 5, Criscito 6 (21' st Balzaretti 5.5); Marchisio 6, Pirlo 5 (1' st Palombo 5.5), Nocerino 5.5 (14' st Giovinco) 6; Montolivo 6; Rossi 5.5 (1' st Matri 5.5), Pazzini 5 (14' st Gilardino 6). In panchina: Buffon, Sirigu, Maggio, Ogbonna, Ranocchia, Cassano. Allenatore: Prandelli 6. ARBITRO : Gumienny (Bel) 6 RETI: 36' pt Andrews, 45' st Cox. NOTE: Serata piovosa, terreno in discrete condizioni. Spettatori: 28 mila circa. Ammoniti: Hunt, Andrews. Angoli: 1-2. Recupero: 1'; 5'. Leggi i commenti I commenti dei lettori 
Il frullato è tutto da gustare. Gli ingredienti sono genuini: squadra neo-promossa, entusiasmo alle stelle e società (ai vertici due bandiere come Roberto Amodio e Salvatore Di Somma) seria. Basta miscelare bene ed ecco il miracolo Juve Stabia. La realtà ha superato - e di gran lunga - la fantasia. Un'annata di assestamento (l'obiettivo iniziale era una tranquilla salvezza) si è trasformata in qualcosa d'incredibile e imprevedibile. Braglia ha plasmato un gruppo vincente. L'esperienza di Giorgio Corona e la meglio gioventù di Diego Albadoro (bomberino - di proprietà del Bari - che promette tanto) funzionano alla perfezione.  Il  4-3-3 è frizzante e e ammiccante. L'inizio è un po' traballante: i meccanismi non sono oliati perfettamente, ma basta poco per trovare l'intesa. La Juve Stabia si piazza nell'alta classifica e non molla più la presa. Una poltrona per i playoff è garantita. Ma non basta. L'appetito (calcistico) - del resto - vien mangiando. La Coppa Italia di categoria - conquistata contro il Carpi - è soltanto l'antipasto. Trofeo in bacheca e la storia da scrivere. L'eliminazione del Benevento (amareggiato e travolto dallo scandalo scommesse per l'arresto di Paoloni) è un piccolo capolavoro. Adesso - però - non bisogna fermarsi proprio sul più bello. E' già successo due volte, nel 1994 (ko con la Salernitana) e nel 1999 (vinse il Savoia), la terza dovrà essere diversa per evitare quel sapore amaro di un'impresa incompiuta. A Castellammare di Stabia ci credono. Il 'Romeo Mentì sarà colorato di gialloblù domenica (si gioca alle 18 per garantire la diretta televisiva sulla Rai) per la finale d'andata contro l'Atletico Roma, la terza squadra della Capitale, e alla vigilia più accreditata per il salto di categoria. Il tutto esaurito è praticamente scontato: biglietti introvabili in poche ore con almeno novemila persone sugli spalti per superare l'ultimo scoglio. Manca il capitolo più bello. 
Il traguardo è ad un passo, ma a Salerno nessuno ci avrebbe scommesso (parliamo dei tifosi, ovviamente, di questi tempi è meglio specificare) un euro. La Salernitana, del resto, non si è fatta mancare nulla in questa stagione: una classifica che assomiglia ad un gambero (6 punti di penalizzazione, poi ridotti a 5), l'incubo del fallimento (con il tormentone Lombardi, lascia o non lascia?) e addirittura l'illusione americana targata Joseph Cala. Il sogno yankee si trasforma in un incubo nell'arco di quindici giorni. I milioni promessi non ci sono. Cala attacca il sistema (in cui non è mai entrato) e se ne va. La patata bollente resta a Lombardi che si defila e piazza sul ponte di comando Lo Schiavo con il diesse Salerno a fare da collante con la squadra. I soldi - però - latitano e lo stipendio è merce rara (l'ultimo è stato corrisposto a novembre). Le trattative per la cessione sono all'ordine del giorno, scende in campo (una volta va persino negli spogliatoi per spronare i giocatori) anche il sindaco De Luca per trovare una soluzione. Che - molto probabilmente - arriverà da Roberto Breda e la sua orchestra granata. La serie B fa rima con salvezza societaria: servono 2,9 milioni di euro per ricapitalizzare e, con una promozione in tasca, è più facile trovare chi compila l'assegno (stavolta coperto) per sopravvivere. Il precedente del 1994 aiuta: anche in quell'occasione, bufera societaria (per i guai giudiziari di Casillo) prima del trionfo contro la Juve Stabia, targato sempre Roberto Breda. A Salerno è sinonimo di garanzia. Centrocampista d'ordine in gioventù, tecnico rampante adesso.  La risalita in classifica è da applausi. A gennaio - dopo la sconfitta con il Sorrento - la caduta libera sembra inevitabile, invece accade l'impensabile. Lenta e inesorabile scalata e posto nei playoff.  L'impresa con l'Alessandria vale l'anticamera del paradiso. Domenica l'esodo a Verona - per la finale d'andata - è garantito, il settore ospiti del Bentegodi sarà completamente occupato. Almeno in tremila, insomma. L'entusiasmo è garantito. Salerno comincia a crederci. 
