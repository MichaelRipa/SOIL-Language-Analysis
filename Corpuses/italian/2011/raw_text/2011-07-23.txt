ROMA  - Altra affermazione in terra di Francia per l'Udinese. Quattro giorni dopo aver sconfitto a Biarritz il Bordeaux, i bianconeri friulani a Bayonne hanno fatto una 'vittimà ancor più illustre, il Marsiglia che parteciperà alla prossima Champions League. La squadra di Guidolin ha vinto per 2-1 e per 75' è stata superiore agli uomini di Didier Deschamps. Poi nell'ultimo quarto d'ora i francesi hanno sfiorato più volte il gol, hanno colpito un clamoroso palo con Remy, e Gadi e ancora Remy hanno avuto due ghiotte occasioni per fare breccia approfittando di alcuni svarioni del centrocampo e della difesa dell'Udinese. FABBRINI-DI NATALE, IL MARSIGLIA KO - Il successo dei friulani, comunque, è meritato e la prestazione, ultimi 15' a parte, merita un plauso: si è vista in campo una squadra autoritaria manovrare di prima e in velocità. Merito del 4-4-1-1 impostato da Guidolin, che ha tenuto a riposo il centrocampista Pinzi sostituito da un esterno, Surraco, uno dei migliori, mentre inizialmente al posto dell'altro cursore Pasquale, ha agito Fabbrini. Per il resto è stata confermata la squadra di mercoledì. Il primo gol è scaturito al 31' dopo un'azione da manuale con Surraco imbeccato da Di Natale, che si è presentato solo davanti al portiere che gli ha respinto il tiro, ha ripreso Di Natale che ha colto il palo e sulla ribattuta Fabbrini ha segnato a porta sguarnita. Nel secondo tempo il Marsiglia ha pareggiato quasi subito, al 4' con Gadi, dopo uno svarione della difesa bianconera, poi i francesi hanno cercato il gol della vittoria, ma l'Udinese si è difesa bene agendo in contropiede e al 22' su lancio lungo, Di Natale ha anticipato in uscita il portiere del Marsiglia approfittando anche di una clamorosa indecisione di Nkoulou. I friulani tornano subito a casa: domani nuova amichevole con la Sacilese, squadra che milita nel campionato di serie D. GENOA, ESORDIO CON 6 RETI ALLO STUBAITAL - Prima uscita stagionale per il Genoa di Alberto Malesani, che nel ritiro austriaco affronta la formazione locale dello Stubaital superandola 6-0. Dopo le reti nella prima frazione di Kucka e Pratto, nella ripresa sono due doppiette di Ribas, entrambe su rigore (60' e 70'), e Birsa (70' e 89') a fissare il risultato finale. PARMA: 3-0 NEL TEST CON I BULGARI - Allenamento mattutino sotto la pioggia sul campo due del centro sportivo di Levico Terme per il Parma, che nel pomeriggio ha affrontato l'ultima amichevole nel ritiro della cittadina trentina. La squadra di Colomba ha vinto 3-0 sui bulgari del Ludogorets Razgrad con reti di Zaccardo al 45' del primo tempo, Borini e Giovinco al 17' e 31' della ripresa. Colomba ha schierato diversi titolari, Giovinco compreso, solo dal 19' della ripresa. Hanno svolto lavoro differenziato Blasi, Palladino, Gobbi e Brandao. Fisioterapie per Valdes. Domani ultimo allenamento a Levico dalle 9.30, poi partenza per Cogollo del Cengio (Vicenza), dove alle 17 il Parma incontrerà il club locale (Seconda Categoria). CAGLIARI: 6-0 AL CUS, EL KABIR E LARRIVEY BIS - Vittoria per 6-0 per il Cagliari sulla Rappresentativa Universitaria del Cus Cagliari nella prima uscita stagionale sul campo del "Comunale" di Ussana. In evidenza gli attaccanti Larrivey ed El Kabir, autori di una doppietta a testa, con a completare il tabellino dei marcatori Biondini e Marrone, giocatore australiano ospite del club che si sta allenando attualmente con la squadra rossoblu. ANCHE IL LECCE GIOCA A TENNIS CON L'AZZANESE - Nella seconda amichevole stagionale nel ritiro di Tarvisio il Lecce ha battuto 6-0 l'Azzanese, squadra che milita nel campionato di Eccellenza. In evidenza tra i giallorossi di Di Francesco gli attaccanti Corvia e Cacia, autori di una doppietta a testa. In gol anche Jeda e Giacomazzi. BOLOGNA: 7 RETI FRA MOLVENO E MEZZOLOMBARDO - Sette gol senza subirne nessuno. Si è concluso così il triangolare di Andalo che ha visto in campo il Bologna contro il Molveno e il Mezzolombardo in partite da 45'. La squadra di Bisoli ha rifilato 4 gol al Molveno: Di Vaio al 3' su calcio di rigore, raddoppio al 15' grazie all'autorete di Bonetti, ancora Di Vaio al 16' e gol di Acquafresca al 25'. Nell'altra partita i rossoblu hanno superato il Mezzolombardo per 3-0 grazie ai gol di Taider (7'), Vantaggiato (24') e Gimenez (43'). SIENA A FORZA 9, CON TRIS DI CALAIO' - Finisce con una goleada l'amichevole del Siena, che si impone per 9-0 sulla selezione Fcs a Ridanna. Ha aperto le marcature Calaiò, che al termine del match ha messo a segno una tripletta, Bene anche Destro (doppietta) e D'Agostino (doppietta), completano le marcature dei toscani Reginaldo e Terzi. Prossima amichevole del Siena lunedì 25 con l'Alto Adige a Bressanone. NOVARA: 9-1 ALL'ACQUI TERME, BENE MORIMOTO - Termina 9-1 la prima amichevole ufficiale disputata dal Novara ad Acqui Terme contro la formazione locale militante in serie D. Nel primo tempo a segno Giorgi, Mazzarani e Granoche (doppietta). Nella seconda frazione di gioco gol di Morimoto (2), Motta, Rubino e autorete di Rusca. Il tecnico Tesser ha schierato tutti gli effettivi a disposizione ad eccezione di Rigoni, tenuto a riposo in seguito all'infortunio alla mano. Leggi i commenti I commenti dei lettori 
E’ un Toro a trazione rossonera. I granata battono 3-0 la Feltrese che milita nel campionato di Eccellenza e Ventura si gode i ragazzini terribili del Milan che sono già diventati parte integrante del motore del nuovo Toro. I gol di Verdi nel primo tempo e Oduamadi nella ripresa – oltre alla rete di Antenucci - sono fra i (pochi) lampi di un pomeriggio invernale. Perché le condizioni per una figuraccia, ieri a Sappada, c’erano proprio tutte: pioggia battente, campo quasi allagato, gambe pesanti. Eppure il Toro qualcosa di buono l’ha fatto vedere: nella mentalità, anzitutto, con la volontà di non buttar mai via il pallone. E poi nell’idea di gioco, con quel modulo avvolgente che deve ovviamente ancora entrare nella forma mentis di giocatori che – fino a due settimane fa - non erano abituati al 4-2-4 venturiano. Va anche detto, ad onor del vero, che il Toro di certo non ha brillato: “Ma io stavolta sono più contento della precedente amichevole: ho visto la ricerca delle posizioni in campo, la voglia di tenere le distanze. Insomma, abbiamo cercato di mettere in pratica ciò che proviamo in allenamento; vedo grande disponibilità da parte di tutti e va bene così, per assimilare i concetti ci vuole tempo. Cosa vorrei? Che smettesse di piovere, questa prima settimana di allenamenti è stata davvero impressionante – risponde Ventura -. Lavorare così effettivamente è un problema”. Ma appena il discorso vira sui consueti totem di mercato (con Ogbonna seguito da Roma, Juve e Benfica), il tecnico granata si toglie il primo sassolino: “Il mercato non mi turba, ma io qui sento parlare sempre e soltanto di Bianchi, di Ogbonna, di Rubin e di Cairo. Ma quand’è che iniziamo a parlare del Toro e di calcio?” Proviamoci, allora, a partire dalle due perle, dei ragazzini terribili del Milan: quella di Verdi, che ha sbloccato il risultato al 34’ del primo tempo con uno splendido sinistro a giro da fuori area, e quella di Oduamadi, che a cinque minuti dalla fine ha appoggiato in porta dopo aver dribblato mezza difesa avversaria. E se è vero che fisicamente devono ancora crescere, è altrettanto vero che il talento – soprattutto di Verdi – balza facilmente all’occhio. “I due ragazzini hanno realizzato due gol splendidi; e perché non sognare che facciano la differenza come fece lo scorso anno El Shaarawy al Padova? - si chiede Ventura che poi fa i complimenti a Suciu -. Prima ha fatto bene a centrocampo, poi si è ripetuto da punta: ha le potenzialità per diventare un giocatore” è la promozione in pectore del tecnico. Assenti gli acciaccati Stevanovic (fra i migliori nella prima uscita), Di Cesare e Pagano, il tecnico granata ha rivoltato la squadra come un guanto: nel primo tempo spazio a Coppola; Darmian, Glik, Ogbonna, Rubin; Vives, Iori; Verdi, Bianchi, Ebagua, Guberti. Nella ripresa hanno giocato tutti gli altri: Morello, D’Ambrosio, Glik (25’ st Chiosa), Pratali, Zavagno; Basha, Suciu; Oduamadi, Ebagua (25’ st Zanetti), Antenucci, Sgrigna. A ben vedere, però, la scelta migliore del pomeriggio è stata quella di Cairo, che ha preferito un weekend in relax in famiglia alla scalata delle Dolomiti come già aveva fatto mercoledì per la prima amichevole. Un colpo da maestro, che gli ha permesso di dribblare – oltre al diluvio – anche la possibile contestazione da parte degli oltre cinquecento tifosi giunti ieri sulle Dolomiti. 
LAGUNA SECA (Usa) - Gran spettacolo, come sempre sul circuito di Laguna Seca, per le qualifiche e la pole position del Gp degli Usa di MotoGp. Pole che è andata a Jorge Lorenzo per la decima prova del Mondiale della MotoGP. Il campione del mondo, in sella alla Yamaha Factory Racing, ha fermato il cronometro sul miglior giro di 1'21"202. Il mallorchino ha disputato le qualifiche nonostante la brutta caduta al termine delle libere del mattino, grazie anche all'uso degli anti-dolorifici. Al suo fianco partirà il leader del mondiale Casey Stoner. L'australiano della Repsol Honda Hrc nel suo ultimo giro ha fermato il cronometro a 72 millesimi dall'avversario. A chiudere la prima fila Dani Pedrosa con la seconda Hrc ma a 183 millesimi dal connazionale. SECONDA FILA - In seconda fila l'altra Yamaha Factory Racind di Ben Spies a 376 millesimi dal compagno di squadra. L'ex campione del mondo della Sbk, però, ha finito anzi tempo le sue qualifiche, cadendo a 5 minuti dalla bandiera a scacchi, non potendo giocarsi la possibilità di lottare per la pole. Quinto tempo per Marco Simoncelli con la San Carlo Gresini Honda a 0"494, più lesto di 35 millesimi di Andrea Dovizioso con la terza Repsol Honda Hrc. ROSSI LIMITA I DANNI - Limita i danni Valentino Rossi che è il più veloce dei piloti Ducati. In sella alla GP11.1, il "Dottore" ottiene il settimo tempo ad un secondo da Lorenzo. A tre millesimi la Ducati Mapre Aspar dello spagnolo Hector Barbera e a 36 il compagno di team Nicky Hayden. Anche per Kentucky Kid, una caduta negli ultimi minuti che l'ha costretto ad una corsa a piedi per tornare ai box e saltare in sella alla seconda moto. YAMAHA IN QUARTA FILA - Dalla quarta fila, invece, scatteranno le due Monster Yamaha Tech 3 di Cal Crutchlow e Colin Edwards e la Rizla Suzuki di Alvaro Bautista. Sedicesimo tempo per Loris Capirossi con la Ducati del Pramac Racing a a 2"674, preceduto dal compagno di squadra Randy De Puniet. Il francese, caduto nel corso delle qualifiche, sarà sottoposto ad una risonanza magnetica per scongiurare una frattura alla schiena. Il via alla gara, in programma su 32 giri. LORENZO: "HO MALE MA E' LA POLE" - Jorge Lorenzo alla fine ovviamente sorridente anche se ha disputato la qualifica con l'aiuto degli anti-dolorifici per i postumi dell'"high-side" che l'ha disarcionato al termine delle prove libere del mattino. "Ho tanto dolore alla schiena ed alla spalla. Mi dà fastidio e mi ha reso difficile muovermi con la parte superiore del corpo, ma poteva andare peggio - dice il campione del mondo della MotoGP -, perchè la caduta di stamattina è stata brutta e siamo stati fortunati. Poi abbiamo fatto anche la pole e vediamo domani in gara". GRIGLIA DI PARTENZA 1a fila 1. Jorge Lorenzo     (Spa) Yamaha     1'21"202 alla media di 160,045 Km/h 2. Casey Stoner      (Aus) Honda                     1'21"274 3. Dani Pedrosa      (Spa) Honda                     1'21"385 2a fila 4. Ben Spies         (Usa) Yamaha                    1'21"578 5. Marco Simoncelli  (Ita) Honda                     1'21"696 6. Andrea Dovizioso  (Ita) Honda                     1'21"731 3a fila 7. Valentino Rossi   (Ita) Ducati                    1'22"235 8. Hector Barbera    (Spa) Ducati                    1'22"238 9. Nicky Hayden      (Usa) Ducati                    1'22"271 4a fila 10. Cal Crutchlow     (Gbr) Yamaha                    1'22"385 11. Colin Edwards     (Usa) Yamaha                    1'22"520 12. Alvaro Bautista   (Spa) Suzuki                    1'22"669 Leggi i commenti I commenti dei lettori 
LIVORNO - Un francese di 29 anni (A.O., le sue iniziali) è morto annegato a Vada, frazione di Rosignano Marittimo (Livorno). Il giovane, in vacanza in Toscana con gli amici, ha fatto il bagno verso le 19.15 nonostante il mare molto mosso. Gli amici hanno raccontato di averlo visto entrare in acqua da solo. Poi sono andati a fare una passeggiata sulla spiaggia. Dopo circa un'oretta non vedendolo più, hanno chiesto aiuto alla Capitaneria di porto che ha iniziato le ricerche con personale di terra. Verso le 20.40 il ritrovamento a riva, sulla spiaggia di Punto azzurro. I primi a tentare di rianimarlo sono stati alcuni bagnini, subito dopo il personale del 118 ma inutilmente. Sono intervenuti anche i carabinieri e la polizia. E' la seconda vittima in mare nella provincia di Livorno in due giorni. Ieri mattina era toccato a una russa di 33 anni che aveva fatto il bagno lungo il tratto scogliero del Romito, non lontano dalla torre di Calafuria, nonostante il mare a forza 3 e il vento a circa 15 nodi. (ANSA). 
Camicia bianca a righe celesti. Pantaloni beige. Scarpe "oxford" con le quali non smette mai di ritmare il tempo. I classici occhiali grandi neri e l'immancabile cappello alla pescatora. Abbandonati almeno per un pomeriggio i ciak, il sabato romano di Woody Allen è sulla terrazza dell'hotel Bernini Bristol dove l'attore americano dà sfogo ad un'altra sua grande passione, la musica. Improvvisa un concerto jazz dalla terrazza del ristorante Olimpo che domina dall'alto tutta la città eterna. È stato amore a prima vista con il roof garden che si affaccia su piazza Barberini. Appena qualche giorno fa, il cineasta più volte premio Oscar, era passato a salutare alcuni amici quando è rimasto affascinato dalla vista che si poteva godere dal punto più alto dell'hotel. Chissà che non l'abbia adocchiata per girare qualche scena del nuovo film "Bop Decameron", certo è che l'ha scelta per rilassarsi con la sua band con la quale da anni suona in giro per il mondo. Lui stesso si è più volte definito "un musicista mediocre" ma gli ospiti, circa una cinquantina tra cui anche qualche volto noto del cinema come Alessandra Mastronardi e della televisione con il conduttore Alessandro Cattelan, non hanno mai smesso di applaudirlo, di apprezzare i suoi brani così coinvolgenti che viene quasi voglia di seguire il ritmo ballando sulla sedia. Quasi due ore di musica jazz. Allen, clarinettista instancabile, non si è fermato un attimo. La sua band, formata da Eddy Davis, uno dei più grandi compositori di colonne sonore dei film del regista americano e Conal Fowkes, pianista e docente di musica riconosciuto a livello internazionale, si è esibita in un repertorio in parte inedito. E non sarà solo per una volta. Sì, perché il gruppo continuerà ad entusiasmare gli ospiti del Bernini Bristol tutte le sere fino al 30 luglio, dalle 20 alle 23, con concerti di musica jazz nella suggestiva cornice de L'Olimpo che offre un panorama unico e indimenticabile, da San Pietro alle cupole più belle della Roma barocca: un'atmosfera brillante e coinvolgente in cui gustare cene di alta gastronomia sulle note dei loro esclusivi brani jazz. Il soggiorno romano di Woody Allen è l'occasione per l'artista di scoprire ogni angolo della Capitale. Mattinate da turista per scovare angoli e personaggi per la sua ultima pellicola come è successo qualche giorno fa al vigile urbano Pierluigi Marchionne che da agente della municipale si è trasformato in attore, seppur nel film interpreterà sempre il suo ruolo. Pomeriggi da musicista con la sua band per rilassarsi dalle lunghe giornate passate dietro la camera da presa. E serate da gourmet, che completano l'impegno già frenetico da regista, tanto che lo scorso lunedì è stato ospite di Green T, il ristorante etnico più "in" della città dove ha voluto ordinare moltissimi piatti proprio per assaggiare tutte le specialità cinesi, ormai stanco di pizza e pasta. 
OSLO - Cresce il numero delle vittime dei due attacchi che ieri hanno fatto precipitare in un incubo la tranquilla e aperta Norvegia, a Oslo - dove un'autobomba ha provocato la morte di 7 persone - e nell'isola di Utoya dove un killer travestito da poliziotto ha radunato centinaia di ragazzi che partecipavano ad un campo estivo dei giovani laburisti, uccidendone almeno 85, forse di più. L'assalitore arrestato dalla polizia, Anders Behring Breivik, ha confessato: è un uomo di 32 anni, norvegese , che nel suo profilo di Facebook e online si descrive come un fondamentalista cristiano, conservatore, legato all'estrema destra, di orientamento anti islamico. Il legale dell'imputato ai microfoni dell'emittente televisiva norvegese, NRK, ha detto che il suo assistito ritiene "che le sue azioni siano state atroci, ma necessarie", spiegando che intende spiegarne le motivazioni lunedì in tribunale. Bilancio vittime in crescita. Il Paese è sotto shock: sono 92 le vittime accertate finora di quella che il premier laburista Jens Stoltenberg ha definito una "tragedia nazionale", la "peggiore dalla Seconda guerra mondiale", ma il bilancio potrebbe aggravarsi ancora. Una ventina di feriti sono in gravi condizioni e quattro, cinque persone mancano ancora all'appello ad Utoya, mentre nei palazzi di Oslo devastati dalla bomba - che si trovava all'interno di un'auto, ha chiarito la polizia - si trovano ancora corpi. Il giallo del complice. Dopo l'arresto di Breivik, la polizia sta ora indagando sull'eventuale presenza di complici: molti dei sopravvissuti dell'attentato a Utoya, isola ad una quarantina di chilometri dalla capitale, hanno riferito che a sparare sarebbero stati almeno in due. Mancano prove concrete della presenza di un'altra persona, ha detto oggi la polizia in una conferenza stampa, ma l'eventualità non è del tutto esclusa. Difficile, infatti pensare che Breivik abbia potuto agire da solo. Premier: Colpita la nostra società aperta. Oggi il premier Stoltenberg e la famiglia reale norvegese hanno incontrato i sopravvissuti. Stoltenberg, che li ha definiti "eroi", notando come molti di loro hanno salvato diversi amici, ha anche detto che le autorità norvegesi stanno collaborando con agenzie di intelligence straniere per appurare un eventuale coinvolgimento internazionale negli attacchi. E l'Europol ha avviato immediatamente un'unità di crisi per collaborare alle indagini. La Norvegia, ferita nel suo mito di sicurezza, "deve rialzarsi", ha detto con risolutezza Stoltenberg. "Hanno attaccato la nostra società aperta", ha continuato il premier, ma ora è necessario "rimanere uniti". Anche il re Harald V ha fatto sentire la sua voce, affermando che "la paura non sconfiggerà la libertà del nostro Paese". A sua volta il ministro degli Esteri ha sottolineato: "la natura della democrazia norvegese, quello che la Norvegia rappresenta nel mondo, il nostro impegno, le nostre risorse, i nostri legami, non cambieranno. Non daremo questo lusso alla persona, o alle persone, che hanno commesso questo terribile atto contro i nostri concittadini" ha dichiarato il ministro. Il livello di allerta terrorismo non è stato innalzato, ma non sono mancati nuovi attimi di paura quando un ragazzo armato di coltello è stato arrestato mentre si stava avvicinando al premier appena giunto nell'isola di Utoya. In seguito ha detto di essere un giovane laburista, che aveva il coltello solo per difendersi. Il profilo dell'attentatore. Mentre scivola sempre più in secondo piano la pista del terrorismo di matrice islamica, di cui si era parlato subito dopo la strage ieri, emergono nuovi dettagli sulla personalità e sulle azioni dell'unico arrestato. La stessa polizia lo ha definito "fondamentalista cristiano", con simpatie politiche di destra. Fino a pochi anni fa Breivik aveva anche militato nel Partito del progresso, una formazione di estrema destra ed era membro di un forum neonazista svedese. Dubbi sulla dinamica. Ancora non è chiara la dinamica dell'attentato nel cuore della capitale norvegese, dove l'autobomba ha devastato la sede di un tabloid nei cui pressi sono anche  l'ufficio del premier e alcuni ministeri. La polizia ha rivelato, però, che la bomba esplosa ieri nel centro di Oslo è stata fabbricata nella fattoria di Asta di proprietà di Anders Behring Breivik. L'attentato potrebbe essere stato concepito e provato proprio lì: nei mesi scorsi Breivik aveva acquistato sei tonnellate di fertilizzante per la fattoria, che potrebbe aver utilizzato per l'ordigno. Nella zona dell'attentato, a Oslo, secondo gli investigatori, ci sarebbero altre bombe inesplose e per questo l'area è stata evacuata. Inoltre - ha fatto sapere la polizia - i palazzi colpiti dall'esplosione sono pericolanti e le ricerche dei corpi rimasti incastrati sono estremamente difficili. I racconti dei sopravvissuti. Agghiacciante la ricostruzione della carneficina di Utoya, in base ai racconti dei ragazzi sopravvissuti, riuniti sull'isola per un campo estivo del partito laburista. Vestito da agente di polizia, Breivik "è sceso dalla macchina e ha mostrato i documenti. Ha detto che era stato mandato per controllare le misure di sicurezza, che era un controllo di routine dopo l'attacco terroristico di Oslo". Ha radunato i ragazzi ed ha cominciato a fare fuoco, con freddezza, urlando che dovevano morire tutti. Molti hanno cercato di scappare in acqua, altri si sono nascosti, qualcuno si è finto morto per scampare alla follia omicida. "Camminava lentamente lungo l'isola e ha sparato contro tutti. Poi si è avvicinato verso il posto dove ero seduta e ha aperto il fuoco uccidendo subito dieci persone. La cosa strana è che era così calmo. Sono riuscita a salvarmi perché mi sono buttata in acqua": così una giovane sopravvissuta alla sparatoria di ieri sull'isola norvegese di Utoya, durante il raduno dei giovani laburisti, ha raccontato alla Tv TV2 la strage. Sulle prime molti dei ragazzi, di età compresa fra i 15 e i 25 anni, non hanno realizzato che erano in pericolo. Nicoline Bjerge, 21 anni, ha riferito al quotidiano Dagbladet che aveva inizialmente pensato a fuochi d'artificio, poi "quando la gente ha cominciato a correre e urlare", ho realizzato "che qualcosa di grave stava accadendo". Nicoline si è nascosta assieme ad altri in una buca fra le rocce dell'isola e non ha potuto aiutare chi è rimasto all'esterno, alla mercè di Breivik. "Sentivamo che sparava alla gente vicino a noi. Li inseguiva e non potevamo rischiare di rivelare il nostro nascondiglio. Lo abbiamo sentito passare molte volte", ha raccontato, aggiungendo che le raffiche di colpi da fuoco partivano ogni dieci secondi. Ali al Hatem, 17 anni, ha raccontato alla tv Nrk di essersi buttato a terra quando ha sentito un colpo d'arma da fuoco passare sopra la sua testa. Poi, ha aggiunto, "ho soltanto corso, corso, e mi sono nascosto sulla riva dell'isola". Breivik è stato arrestato sull'isola dopo aver sparato per un'ora e mezza: non ha opposto resistenza. Il suo appartamento a Oslo è stato perquisito. Il cordoglio del Papa: Violenza insensata. Mentre il Paese è alle prese con il suo 11 settembre, continuano i messaggi di solidarietà internazionale: oggi anche il Papa Benedetto XVI ha fatto arrivare la sua solidarietà ed il suo cordoglio a re Harald V. Benedetto XVI si è detto "profondamente rattristato" dalla notizia della grande perdita di vite umane causata dagli "atti di violenza insensata perpetrata a Oslo e Utaya". Il Papa ha offerto "ferventi preghiere per le vittime e le loro famiglie, invocando la pace di Dio sui morti e divina consolazione su quelli che soffrono", pregando per tutti i norvegesi", ai quali si sente "spiritualmente unito". 
Senz'acqua per un giorno. I quartieri Nomentano, Salario, Parioli, Pinciano, Trieste, Sallustiano, Ludovisi oggi dovranno tenere i rubinetti chiusi, almeno fino a mezzanotte quando il servizio sarà ripristinato. Sono dunque previsti grandi disagi sia per questa domenica sia per le prossime due, quelle del 31 luglio e del 7 agosto. La sospensione dell'acqua è dovuta alla realizzazione della nuova stazione Tiburtina. Così per riuscire a portare avanti le operazioni, la società Rfi  -  la rete ferroviaria italiana del gruppo FS  -  ha chiesto ad Acea di spostare sei grandi condotte dell'acquedotto Marcio, che alimentano la zona centrale della città. I cittadini, poco e male informati, sono preoccupati e non sanno bene come affrontare l'intera giornata. In tanti hanno avuto la sorpresa svegliandosi stamattina quando, aprendo i rubinetti, non hanno visto fuoriuscire neppure una goccia d'acqua. Il flusso di comunicazione di servizio è stato, dunque, debole e poco efficace; non sufficiente, nella maggior parte dei casi, a raggiungere tutti i residenti. È polemica sul periodo scelto per i lavori. Pur essendo fine luglio, la gran parte degli abitanti sono ancora in città, senza contare coloro che non partiranno affatto verso le località di vacanza e come unico giorno di riposo hanno proprio la domenica. Giornata nera per i residenti, forse meglio andrà nelle prossime due domeniche, interessate dalla stessa sospensione, poiché i cittadini, maggiormente informati e consapevoli, saranno meglio organizzati per fronteggiare il disagio. Protezione civile, Comune e Acea hanno predisposto un piano di somministrazione di acqua, attivo dalle sei di stamattina a supporto della popolazione, specie delle fasce più deboli come anziani e portatori di handicap. "I volontari, 110 saranno dislocati nei punti di rifornimento alternativi  -  dice Tommaso Profeta, direttore della Protezione civile del Campidoglio  -  che saranno allestiti in piazza San Bernardo all'angolo con via XX Settembre, in via Veneto all'angolo con via Ludovisi, in via Salvini all'angolo con via di Villa San Filippo e via Paisiello, angolo via Carissimi". Altri volontari saranno poi posizionati vicino a quelle fontanelle stradali che resteranno in funzione, e presso le autobotti Acea parcheggiate, dalle 9 alle 20, a Porta Pia e a piazzale delle Muse. Per garantire una risposta tempestiva ad ogni genere di emergenza la sala operativa della Protezione civile risponderà al numero verde 800.854854 oppure allo 06.67109200. 
Spuntano nuove versioni sul viaggio in elicottero che ha trasportato la presidente della Regione Lazio giovedì scorso da Roma a Rieti. Perché davanti al silenzio della governatrice che non fornisce nessuna spiegazione, la Heliwest (la società proprietaria del mezzo utilizzato dalla governatrice) spiega che il volo è stato pagato da "alcuni sponsor della Fiera del peperoncino di Rieti". Ma gli organizzatori della Fiera smentiscono: "Cadiamo dalle nuvole, di quell'elicottero noi non ne sappiamo niente". In principio è stato un energico rifiuto a qualsiasi spiegazione. Poi, anche per questa pervicace volontà a non chiarire, sul famigerato volo che giovedì scorso ha portato Renata Polverini, da Roma a Rieti per l'inaugurazione della Fiera del peperoncino, sono iniziate a fiorire varie versioni, proprio da alcuni dei protagonisti di questa vicenda che ha sollevato un polverone sulla governatrice. "Il volo l'ha pagato la presidente, di tasca sua", sostiene Luciano Villani, presidente della Heliwest, la società che ha un appalto triennale con la Regione per il servizio di spegnimento degli incendi boschivi e che ha operato il volo di andata e ritorno da Roma a Rieti. "L'ha pagato una cordata di associazioni sponsor della Fiera del peperoncino", precisa il comandante Marco Pavan, responsabile per il Lazio di Heliwest. "Qui alla Fiera cadiamo dalle nuvole: di questo elicottero proprio non ne sappiamo nulla", ribattono da Rieti gli organizzatori dell'appuntamento enogastronomico. Dalla Regione, invece, continua un silenzio assoluto. Ufficialmente la presidente "non si interessa della faccenda". L'ultima sua dichiarazione in merito è quella di due giorni fa, quando ha assicurato di non aver fatto "nessun uso improprio" e "di non gravare sul denaro pubblico". E poi ha rilanciato nel suo stile: "Lo userò ancora se avrò bisogno di conciliare la mia presenza in più contesti". Tutte queste versioni discordanti, però, non fanno altro che alimentare i sospetti e alzare una coltre di nebbia su un viaggio durato, raccontano dalla Heliwest, 54 minuti e costato "circa mille euro", racconta Pavan. In una vicenda volutamente ingarbugliata ci sono alcuni punti fermi: la Heliwest, che fornisce per la protezione civile regionale il servizio anti incendio, nel Lazio offre anche un servizio di trasporto passeggeri e merci. E, secondo la loro versione, sarebbe questo quello utilizzato dalla Polverini. "Era un elitaxi, non uno dei velivoli della protezione civile", precisa Pavan. "La tariffa che applichiamo normalmente è tra i 20 e i 25 euro al minuto  -  continua il comandante  -  e il tutto è costato un migliaio di euro. Forse c'è stato uno sconto". Se il prezzo finale è dunque di mille euro, il prezzo al minuto per il volo della Polverini ("54 minuti") si abbassa a 18,5 euro. Ma la domanda che resta in piedi è sempre la stessa: chi ha pagato? Per il presidente di Heliwest, Villani, sindaco di Castelletto di Branduccio, provincia di Pavia, "quel volo è stato pagato dalla Polverini in qualità di privato cittadino. Ci ha chiamato la sua segreteria, non la sala operativa della protezione civile. Ma era una richiesta privata, non da presidente della Regione". Esiste una fattura del pagamento? "Ci diranno loro a chi fatturare il viaggio. Pagheranno in seguito. D'altronde  -  continua Villani  -  siamo abituati: la Regione ci deve due anni e mezzo di arretrati, stiamo aspettando da loro 5 milioni di euro". Pavan, invece, fornisce un'altra versione: "Sono stato contattato dalla Fiera del peperoncino, mi hanno chiesto un preventivo per il volo, io non sapevo nemmeno chi dovevamo trasportare. Poi mi ha chiamato la Regione ma a pagare saranno alcuni sponsor della Fiera". Quali? "Per ragioni di riservatezza non posso dirlo. Una cosa è certa: se avessi immaginato questa bufera avrei rifiutato il servizio. Purtroppo l'equivoco nasce perché siamo anche vincitori di un appalto con la Regione. Ma per noi, questo volo non rientra in quella convenzione. E poi, la Regione l'abbiamo anche messa in mora perché non ci paga da anni". Arretrati a parte, però, ogni nuova versione non trova conferme. Perché gli organizzatori della Fiera smentiscono: "I nostri sponsor non hanno pagato l'elicottero usato dalla Polverini. Il budget è limitato e non lo avremmo utilizzato così". E quindi l'interrogativo resta: chi ha pagato quel volo? 
"Questa sera il Tg1 delle 20 ha mandato in onda un ennesimo servizio sulla sagra del peperoncino di Rieti che conteneva le ricette dei paccheri al pomodoro, ma nessuna delle molte polemiche di questi giorni". E' quanto sottolinea in una nota il comitato di redazione del Tg1. "Un pezzo senza notizia - si legge nella nota - che al cdr del Tg1 non sembra un buon esempio di servizio pubblico". 
E’ un Toro a trazione rossonera. I granata battono 3-0 la Feltrese che milita nel campionato di Eccellenza e Ventura si gode i ragazzini terribili del Milan che sono già diventati parte integrante del motore del nuovo Toro. I gol di Verdi nel primo tempo e Oduamadi nella ripresa – oltre alla rete di Antenucci - sono fra i (pochi) lampi di un pomeriggio invernale. Perché le condizioni per una figuraccia, ieri a Sappada, c’erano proprio tutte: pioggia battente, campo quasi allagato, gambe pesanti. Eppure il Toro qualcosa di buono l’ha fatto vedere: nella mentalità, anzitutto, con la volontà di non buttar mai via il pallone. E poi nell’idea di gioco, con quel modulo avvolgente che deve ovviamente ancora entrare nella forma mentis di giocatori che – fino a due settimane fa - non erano abituati al 4-2-4 venturiano. Va anche detto, ad onor del vero, che il Toro di certo non ha brillato: “Ma io stavolta sono più contento della precedente amichevole: ho visto la ricerca delle posizioni in campo, la voglia di tenere le distanze. Insomma, abbiamo cercato di mettere in pratica ciò che proviamo in allenamento; vedo grande disponibilità da parte di tutti e va bene così, per assimilare i concetti ci vuole tempo. Cosa vorrei? Che smettesse di piovere, questa prima settimana di allenamenti è stata davvero impressionante – risponde Ventura -. Lavorare così effettivamente è un problema”. Ma appena il discorso vira sui consueti totem di mercato (con Ogbonna seguito da Roma, Juve e Benfica), il tecnico granata si toglie il primo sassolino: “Il mercato non mi turba, ma io qui sento parlare sempre e soltanto di Bianchi, di Ogbonna, di Rubin e di Cairo. Ma quand’è che iniziamo a parlare del Toro e di calcio?” Proviamoci, allora, a partire dalle due perle, dei ragazzini terribili del Milan: quella di Verdi, che ha sbloccato il risultato al 34’ del primo tempo con uno splendido sinistro a giro da fuori area, e quella di Oduamadi, che a cinque minuti dalla fine ha appoggiato in porta dopo aver dribblato mezza difesa avversaria. E se è vero che fisicamente devono ancora crescere, è altrettanto vero che il talento – soprattutto di Verdi – balza facilmente all’occhio. “I due ragazzini hanno realizzato due gol splendidi; e perché non sognare che facciano la differenza come fece lo scorso anno El Shaarawy al Padova? - si chiede Ventura che poi fa i complimenti a Suciu -. Prima ha fatto bene a centrocampo, poi si è ripetuto da punta: ha le potenzialità per diventare un giocatore” è la promozione in pectore del tecnico. Assenti gli acciaccati Stevanovic (fra i migliori nella prima uscita), Di Cesare e Pagano, il tecnico granata ha rivoltato la squadra come un guanto: nel primo tempo spazio a Coppola; Darmian, Glik, Ogbonna, Rubin; Vives, Iori; Verdi, Bianchi, Ebagua, Guberti. Nella ripresa hanno giocato tutti gli altri: Morello, D’Ambrosio, Glik (25’ st Chiosa), Pratali, Zavagno; Basha, Suciu; Oduamadi, Ebagua (25’ st Zanetti), Antenucci, Sgrigna. A ben vedere, però, la scelta migliore del pomeriggio è stata quella di Cairo, che ha preferito un weekend in relax in famiglia alla scalata delle Dolomiti come già aveva fatto mercoledì per la prima amichevole. Un colpo da maestro, che gli ha permesso di dribblare – oltre al diluvio – anche la possibile contestazione da parte degli oltre cinquecento tifosi giunti ieri sulle Dolomiti. 
"Questa sera il Tg1 delle 20 ha mandato in onda un ennesimo servizio sulla sagra del peperoncino di Rieti che conteneva le ricette dei paccheri al pomodoro, ma nessuna delle molte polemiche di questi giorni". E' quanto sottolinea in una nota il comitato di redazione del Tg1. "Un pezzo senza notizia - si legge nella nota - che al cdr del Tg1 non sembra un buon esempio di servizio pubblico". 
Senz'acqua per un giorno. I quartieri Nomentano, Salario, Parioli, Pinciano, Trieste, Sallustiano, Ludovisi oggi dovranno tenere i rubinetti chiusi, almeno fino a mezzanotte quando il servizio sarà ripristinato. Sono dunque previsti grandi disagi sia per questa domenica sia per le prossime due, quelle del 31 luglio e del 7 agosto. La sospensione dell'acqua è dovuta alla realizzazione della nuova stazione Tiburtina. Così per riuscire a portare avanti le operazioni, la società Rfi  -  la rete ferroviaria italiana del gruppo FS  -  ha chiesto ad Acea di spostare sei grandi condotte dell'acquedotto Marcio, che alimentano la zona centrale della città. I cittadini, poco e male informati, sono preoccupati e non sanno bene come affrontare l'intera giornata. In tanti hanno avuto la sorpresa svegliandosi stamattina quando, aprendo i rubinetti, non hanno visto fuoriuscire neppure una goccia d'acqua. Il flusso di comunicazione di servizio è stato, dunque, debole e poco efficace; non sufficiente, nella maggior parte dei casi, a raggiungere tutti i residenti. È polemica sul periodo scelto per i lavori. Pur essendo fine luglio, la gran parte degli abitanti sono ancora in città, senza contare coloro che non partiranno affatto verso le località di vacanza e come unico giorno di riposo hanno proprio la domenica. Giornata nera per i residenti, forse meglio andrà nelle prossime due domeniche, interessate dalla stessa sospensione, poiché i cittadini, maggiormente informati e consapevoli, saranno meglio organizzati per fronteggiare il disagio. Protezione civile, Comune e Acea hanno predisposto un piano di somministrazione di acqua, attivo dalle sei di stamattina a supporto della popolazione, specie delle fasce più deboli come anziani e portatori di handicap. "I volontari, 110 saranno dislocati nei punti di rifornimento alternativi  -  dice Tommaso Profeta, direttore della Protezione civile del Campidoglio  -  che saranno allestiti in piazza San Bernardo all'angolo con via XX Settembre, in via Veneto all'angolo con via Ludovisi, in via Salvini all'angolo con via di Villa San Filippo e via Paisiello, angolo via Carissimi". Altri volontari saranno poi posizionati vicino a quelle fontanelle stradali che resteranno in funzione, e presso le autobotti Acea parcheggiate, dalle 9 alle 20, a Porta Pia e a piazzale delle Muse. Per garantire una risposta tempestiva ad ogni genere di emergenza la sala operativa della Protezione civile risponderà al numero verde 800.854854 oppure allo 06.67109200. 
ROMA  - Altra affermazione in terra di Francia per l'Udinese. Quattro giorni dopo aver sconfitto a Biarritz il Bordeaux, i bianconeri friulani a Bayonne hanno fatto una 'vittimà ancor più illustre, il Marsiglia che parteciperà alla prossima Champions League. La squadra di Guidolin ha vinto per 2-1 e per 75' è stata superiore agli uomini di Didier Deschamps. Poi nell'ultimo quarto d'ora i francesi hanno sfiorato più volte il gol, hanno colpito un clamoroso palo con Remy, e Gadi e ancora Remy hanno avuto due ghiotte occasioni per fare breccia approfittando di alcuni svarioni del centrocampo e della difesa dell'Udinese. FABBRINI-DI NATALE, IL MARSIGLIA KO - Il successo dei friulani, comunque, è meritato e la prestazione, ultimi 15' a parte, merita un plauso: si è vista in campo una squadra autoritaria manovrare di prima e in velocità. Merito del 4-4-1-1 impostato da Guidolin, che ha tenuto a riposo il centrocampista Pinzi sostituito da un esterno, Surraco, uno dei migliori, mentre inizialmente al posto dell'altro cursore Pasquale, ha agito Fabbrini. Per il resto è stata confermata la squadra di mercoledì. Il primo gol è scaturito al 31' dopo un'azione da manuale con Surraco imbeccato da Di Natale, che si è presentato solo davanti al portiere che gli ha respinto il tiro, ha ripreso Di Natale che ha colto il palo e sulla ribattuta Fabbrini ha segnato a porta sguarnita. Nel secondo tempo il Marsiglia ha pareggiato quasi subito, al 4' con Gadi, dopo uno svarione della difesa bianconera, poi i francesi hanno cercato il gol della vittoria, ma l'Udinese si è difesa bene agendo in contropiede e al 22' su lancio lungo, Di Natale ha anticipato in uscita il portiere del Marsiglia approfittando anche di una clamorosa indecisione di Nkoulou. I friulani tornano subito a casa: domani nuova amichevole con la Sacilese, squadra che milita nel campionato di serie D. GENOA, ESORDIO CON 6 RETI ALLO STUBAITAL - Prima uscita stagionale per il Genoa di Alberto Malesani, che nel ritiro austriaco affronta la formazione locale dello Stubaital superandola 6-0. Dopo le reti nella prima frazione di Kucka e Pratto, nella ripresa sono due doppiette di Ribas, entrambe su rigore (60' e 70'), e Birsa (70' e 89') a fissare il risultato finale. PARMA: 3-0 NEL TEST CON I BULGARI - Allenamento mattutino sotto la pioggia sul campo due del centro sportivo di Levico Terme per il Parma, che nel pomeriggio ha affrontato l'ultima amichevole nel ritiro della cittadina trentina. La squadra di Colomba ha vinto 3-0 sui bulgari del Ludogorets Razgrad con reti di Zaccardo al 45' del primo tempo, Borini e Giovinco al 17' e 31' della ripresa. Colomba ha schierato diversi titolari, Giovinco compreso, solo dal 19' della ripresa. Hanno svolto lavoro differenziato Blasi, Palladino, Gobbi e Brandao. Fisioterapie per Valdes. Domani ultimo allenamento a Levico dalle 9.30, poi partenza per Cogollo del Cengio (Vicenza), dove alle 17 il Parma incontrerà il club locale (Seconda Categoria). CAGLIARI: 6-0 AL CUS, EL KABIR E LARRIVEY BIS - Vittoria per 6-0 per il Cagliari sulla Rappresentativa Universitaria del Cus Cagliari nella prima uscita stagionale sul campo del "Comunale" di Ussana. In evidenza gli attaccanti Larrivey ed El Kabir, autori di una doppietta a testa, con a completare il tabellino dei marcatori Biondini e Marrone, giocatore australiano ospite del club che si sta allenando attualmente con la squadra rossoblu. ANCHE IL LECCE GIOCA A TENNIS CON L'AZZANESE - Nella seconda amichevole stagionale nel ritiro di Tarvisio il Lecce ha battuto 6-0 l'Azzanese, squadra che milita nel campionato di Eccellenza. In evidenza tra i giallorossi di Di Francesco gli attaccanti Corvia e Cacia, autori di una doppietta a testa. In gol anche Jeda e Giacomazzi. BOLOGNA: 7 RETI FRA MOLVENO E MEZZOLOMBARDO - Sette gol senza subirne nessuno. Si è concluso così il triangolare di Andalo che ha visto in campo il Bologna contro il Molveno e il Mezzolombardo in partite da 45'. La squadra di Bisoli ha rifilato 4 gol al Molveno: Di Vaio al 3' su calcio di rigore, raddoppio al 15' grazie all'autorete di Bonetti, ancora Di Vaio al 16' e gol di Acquafresca al 25'. Nell'altra partita i rossoblu hanno superato il Mezzolombardo per 3-0 grazie ai gol di Taider (7'), Vantaggiato (24') e Gimenez (43'). SIENA A FORZA 9, CON TRIS DI CALAIO' - Finisce con una goleada l'amichevole del Siena, che si impone per 9-0 sulla selezione Fcs a Ridanna. Ha aperto le marcature Calaiò, che al termine del match ha messo a segno una tripletta, Bene anche Destro (doppietta) e D'Agostino (doppietta), completano le marcature dei toscani Reginaldo e Terzi. Prossima amichevole del Siena lunedì 25 con l'Alto Adige a Bressanone. NOVARA: 9-1 ALL'ACQUI TERME, BENE MORIMOTO - Termina 9-1 la prima amichevole ufficiale disputata dal Novara ad Acqui Terme contro la formazione locale militante in serie D. Nel primo tempo a segno Giorgi, Mazzarani e Granoche (doppietta). Nella seconda frazione di gioco gol di Morimoto (2), Motta, Rubino e autorete di Rusca. Il tecnico Tesser ha schierato tutti gli effettivi a disposizione ad eccezione di Rigoni, tenuto a riposo in seguito all'infortunio alla mano. Leggi i commenti I commenti dei lettori 
LIVORNO - Un francese di 29 anni (A.O., le sue iniziali) è morto annegato a Vada, frazione di Rosignano Marittimo (Livorno). Il giovane, in vacanza in Toscana con gli amici, ha fatto il bagno verso le 19.15 nonostante il mare molto mosso. Gli amici hanno raccontato di averlo visto entrare in acqua da solo. Poi sono andati a fare una passeggiata sulla spiaggia. Dopo circa un'oretta non vedendolo più, hanno chiesto aiuto alla Capitaneria di porto che ha iniziato le ricerche con personale di terra. Verso le 20.40 il ritrovamento a riva, sulla spiaggia di Punto azzurro. I primi a tentare di rianimarlo sono stati alcuni bagnini, subito dopo il personale del 118 ma inutilmente. Sono intervenuti anche i carabinieri e la polizia. E' la seconda vittima in mare nella provincia di Livorno in due giorni. Ieri mattina era toccato a una russa di 33 anni che aveva fatto il bagno lungo il tratto scogliero del Romito, non lontano dalla torre di Calafuria, nonostante il mare a forza 3 e il vento a circa 15 nodi. (ANSA). 
OSLO - Cresce il numero delle vittime dei due attacchi che ieri hanno fatto precipitare in un incubo la tranquilla e aperta Norvegia, a Oslo - dove un'autobomba ha provocato la morte di 7 persone - e nell'isola di Utoya dove un killer travestito da poliziotto ha radunato centinaia di ragazzi che partecipavano ad un campo estivo dei giovani laburisti, uccidendone almeno 85, forse di più. L'assalitore arrestato dalla polizia, Anders Behring Breivik, ha confessato: è un uomo di 32 anni, norvegese , che nel suo profilo di Facebook e online si descrive come un fondamentalista cristiano, conservatore, legato all'estrema destra, di orientamento anti islamico. Il legale dell'imputato ai microfoni dell'emittente televisiva norvegese, NRK, ha detto che il suo assistito ritiene "che le sue azioni siano state atroci, ma necessarie", spiegando che intende spiegarne le motivazioni lunedì in tribunale. Bilancio vittime in crescita. Il Paese è sotto shock: sono 92 le vittime accertate finora di quella che il premier laburista Jens Stoltenberg ha definito una "tragedia nazionale", la "peggiore dalla Seconda guerra mondiale", ma il bilancio potrebbe aggravarsi ancora. Una ventina di feriti sono in gravi condizioni e quattro, cinque persone mancano ancora all'appello ad Utoya, mentre nei palazzi di Oslo devastati dalla bomba - che si trovava all'interno di un'auto, ha chiarito la polizia - si trovano ancora corpi. Il giallo del complice. Dopo l'arresto di Breivik, la polizia sta ora indagando sull'eventuale presenza di complici: molti dei sopravvissuti dell'attentato a Utoya, isola ad una quarantina di chilometri dalla capitale, hanno riferito che a sparare sarebbero stati almeno in due. Mancano prove concrete della presenza di un'altra persona, ha detto oggi la polizia in una conferenza stampa, ma l'eventualità non è del tutto esclusa. Difficile, infatti pensare che Breivik abbia potuto agire da solo. Premier: Colpita la nostra società aperta. Oggi il premier Stoltenberg e la famiglia reale norvegese hanno incontrato i sopravvissuti. Stoltenberg, che li ha definiti "eroi", notando come molti di loro hanno salvato diversi amici, ha anche detto che le autorità norvegesi stanno collaborando con agenzie di intelligence straniere per appurare un eventuale coinvolgimento internazionale negli attacchi. E l'Europol ha avviato immediatamente un'unità di crisi per collaborare alle indagini. La Norvegia, ferita nel suo mito di sicurezza, "deve rialzarsi", ha detto con risolutezza Stoltenberg. "Hanno attaccato la nostra società aperta", ha continuato il premier, ma ora è necessario "rimanere uniti". Anche il re Harald V ha fatto sentire la sua voce, affermando che "la paura non sconfiggerà la libertà del nostro Paese". A sua volta il ministro degli Esteri ha sottolineato: "la natura della democrazia norvegese, quello che la Norvegia rappresenta nel mondo, il nostro impegno, le nostre risorse, i nostri legami, non cambieranno. Non daremo questo lusso alla persona, o alle persone, che hanno commesso questo terribile atto contro i nostri concittadini" ha dichiarato il ministro. Il livello di allerta terrorismo non è stato innalzato, ma non sono mancati nuovi attimi di paura quando un ragazzo armato di coltello è stato arrestato mentre si stava avvicinando al premier appena giunto nell'isola di Utoya. In seguito ha detto di essere un giovane laburista, che aveva il coltello solo per difendersi. Il profilo dell'attentatore. Mentre scivola sempre più in secondo piano la pista del terrorismo di matrice islamica, di cui si era parlato subito dopo la strage ieri, emergono nuovi dettagli sulla personalità e sulle azioni dell'unico arrestato. La stessa polizia lo ha definito "fondamentalista cristiano", con simpatie politiche di destra. Fino a pochi anni fa Breivik aveva anche militato nel Partito del progresso, una formazione di estrema destra ed era membro di un forum neonazista svedese. Dubbi sulla dinamica. Ancora non è chiara la dinamica dell'attentato nel cuore della capitale norvegese, dove l'autobomba ha devastato la sede di un tabloid nei cui pressi sono anche  l'ufficio del premier e alcuni ministeri. La polizia ha rivelato, però, che la bomba esplosa ieri nel centro di Oslo è stata fabbricata nella fattoria di Asta di proprietà di Anders Behring Breivik. L'attentato potrebbe essere stato concepito e provato proprio lì: nei mesi scorsi Breivik aveva acquistato sei tonnellate di fertilizzante per la fattoria, che potrebbe aver utilizzato per l'ordigno. Nella zona dell'attentato, a Oslo, secondo gli investigatori, ci sarebbero altre bombe inesplose e per questo l'area è stata evacuata. Inoltre - ha fatto sapere la polizia - i palazzi colpiti dall'esplosione sono pericolanti e le ricerche dei corpi rimasti incastrati sono estremamente difficili. I racconti dei sopravvissuti. Agghiacciante la ricostruzione della carneficina di Utoya, in base ai racconti dei ragazzi sopravvissuti, riuniti sull'isola per un campo estivo del partito laburista. Vestito da agente di polizia, Breivik "è sceso dalla macchina e ha mostrato i documenti. Ha detto che era stato mandato per controllare le misure di sicurezza, che era un controllo di routine dopo l'attacco terroristico di Oslo". Ha radunato i ragazzi ed ha cominciato a fare fuoco, con freddezza, urlando che dovevano morire tutti. Molti hanno cercato di scappare in acqua, altri si sono nascosti, qualcuno si è finto morto per scampare alla follia omicida. "Camminava lentamente lungo l'isola e ha sparato contro tutti. Poi si è avvicinato verso il posto dove ero seduta e ha aperto il fuoco uccidendo subito dieci persone. La cosa strana è che era così calmo. Sono riuscita a salvarmi perché mi sono buttata in acqua": così una giovane sopravvissuta alla sparatoria di ieri sull'isola norvegese di Utoya, durante il raduno dei giovani laburisti, ha raccontato alla Tv TV2 la strage. Sulle prime molti dei ragazzi, di età compresa fra i 15 e i 25 anni, non hanno realizzato che erano in pericolo. Nicoline Bjerge, 21 anni, ha riferito al quotidiano Dagbladet che aveva inizialmente pensato a fuochi d'artificio, poi "quando la gente ha cominciato a correre e urlare", ho realizzato "che qualcosa di grave stava accadendo". Nicoline si è nascosta assieme ad altri in una buca fra le rocce dell'isola e non ha potuto aiutare chi è rimasto all'esterno, alla mercè di Breivik. "Sentivamo che sparava alla gente vicino a noi. Li inseguiva e non potevamo rischiare di rivelare il nostro nascondiglio. Lo abbiamo sentito passare molte volte", ha raccontato, aggiungendo che le raffiche di colpi da fuoco partivano ogni dieci secondi. Ali al Hatem, 17 anni, ha raccontato alla tv Nrk di essersi buttato a terra quando ha sentito un colpo d'arma da fuoco passare sopra la sua testa. Poi, ha aggiunto, "ho soltanto corso, corso, e mi sono nascosto sulla riva dell'isola". Breivik è stato arrestato sull'isola dopo aver sparato per un'ora e mezza: non ha opposto resistenza. Il suo appartamento a Oslo è stato perquisito. Il cordoglio del Papa: Violenza insensata. Mentre il Paese è alle prese con il suo 11 settembre, continuano i messaggi di solidarietà internazionale: oggi anche il Papa Benedetto XVI ha fatto arrivare la sua solidarietà ed il suo cordoglio a re Harald V. Benedetto XVI si è detto "profondamente rattristato" dalla notizia della grande perdita di vite umane causata dagli "atti di violenza insensata perpetrata a Oslo e Utaya". Il Papa ha offerto "ferventi preghiere per le vittime e le loro famiglie, invocando la pace di Dio sui morti e divina consolazione su quelli che soffrono", pregando per tutti i norvegesi", ai quali si sente "spiritualmente unito". 
LAGUNA SECA (Usa) - Gran spettacolo, come sempre sul circuito di Laguna Seca, per le qualifiche e la pole position del Gp degli Usa di MotoGp. Pole che è andata a Jorge Lorenzo per la decima prova del Mondiale della MotoGP. Il campione del mondo, in sella alla Yamaha Factory Racing, ha fermato il cronometro sul miglior giro di 1'21"202. Il mallorchino ha disputato le qualifiche nonostante la brutta caduta al termine delle libere del mattino, grazie anche all'uso degli anti-dolorifici. Al suo fianco partirà il leader del mondiale Casey Stoner. L'australiano della Repsol Honda Hrc nel suo ultimo giro ha fermato il cronometro a 72 millesimi dall'avversario. A chiudere la prima fila Dani Pedrosa con la seconda Hrc ma a 183 millesimi dal connazionale. SECONDA FILA - In seconda fila l'altra Yamaha Factory Racind di Ben Spies a 376 millesimi dal compagno di squadra. L'ex campione del mondo della Sbk, però, ha finito anzi tempo le sue qualifiche, cadendo a 5 minuti dalla bandiera a scacchi, non potendo giocarsi la possibilità di lottare per la pole. Quinto tempo per Marco Simoncelli con la San Carlo Gresini Honda a 0"494, più lesto di 35 millesimi di Andrea Dovizioso con la terza Repsol Honda Hrc. ROSSI LIMITA I DANNI - Limita i danni Valentino Rossi che è il più veloce dei piloti Ducati. In sella alla GP11.1, il "Dottore" ottiene il settimo tempo ad un secondo da Lorenzo. A tre millesimi la Ducati Mapre Aspar dello spagnolo Hector Barbera e a 36 il compagno di team Nicky Hayden. Anche per Kentucky Kid, una caduta negli ultimi minuti che l'ha costretto ad una corsa a piedi per tornare ai box e saltare in sella alla seconda moto. YAMAHA IN QUARTA FILA - Dalla quarta fila, invece, scatteranno le due Monster Yamaha Tech 3 di Cal Crutchlow e Colin Edwards e la Rizla Suzuki di Alvaro Bautista. Sedicesimo tempo per Loris Capirossi con la Ducati del Pramac Racing a a 2"674, preceduto dal compagno di squadra Randy De Puniet. Il francese, caduto nel corso delle qualifiche, sarà sottoposto ad una risonanza magnetica per scongiurare una frattura alla schiena. Il via alla gara, in programma su 32 giri. LORENZO: "HO MALE MA E' LA POLE" - Jorge Lorenzo alla fine ovviamente sorridente anche se ha disputato la qualifica con l'aiuto degli anti-dolorifici per i postumi dell'"high-side" che l'ha disarcionato al termine delle prove libere del mattino. "Ho tanto dolore alla schiena ed alla spalla. Mi dà fastidio e mi ha reso difficile muovermi con la parte superiore del corpo, ma poteva andare peggio - dice il campione del mondo della MotoGP -, perchè la caduta di stamattina è stata brutta e siamo stati fortunati. Poi abbiamo fatto anche la pole e vediamo domani in gara". GRIGLIA DI PARTENZA 1a fila 1. Jorge Lorenzo     (Spa) Yamaha     1'21"202 alla media di 160,045 Km/h 2. Casey Stoner      (Aus) Honda                     1'21"274 3. Dani Pedrosa      (Spa) Honda                     1'21"385 2a fila 4. Ben Spies         (Usa) Yamaha                    1'21"578 5. Marco Simoncelli  (Ita) Honda                     1'21"696 6. Andrea Dovizioso  (Ita) Honda                     1'21"731 3a fila 7. Valentino Rossi   (Ita) Ducati                    1'22"235 8. Hector Barbera    (Spa) Ducati                    1'22"238 9. Nicky Hayden      (Usa) Ducati                    1'22"271 4a fila 10. Cal Crutchlow     (Gbr) Yamaha                    1'22"385 11. Colin Edwards     (Usa) Yamaha                    1'22"520 12. Alvaro Bautista   (Spa) Suzuki                    1'22"669 Leggi i commenti I commenti dei lettori 
Spuntano nuove versioni sul viaggio in elicottero che ha trasportato la presidente della Regione Lazio giovedì scorso da Roma a Rieti. Perché davanti al silenzio della governatrice che non fornisce nessuna spiegazione, la Heliwest (la società proprietaria del mezzo utilizzato dalla governatrice) spiega che il volo è stato pagato da "alcuni sponsor della Fiera del peperoncino di Rieti". Ma gli organizzatori della Fiera smentiscono: "Cadiamo dalle nuvole, di quell'elicottero noi non ne sappiamo niente". In principio è stato un energico rifiuto a qualsiasi spiegazione. Poi, anche per questa pervicace volontà a non chiarire, sul famigerato volo che giovedì scorso ha portato Renata Polverini, da Roma a Rieti per l'inaugurazione della Fiera del peperoncino, sono iniziate a fiorire varie versioni, proprio da alcuni dei protagonisti di questa vicenda che ha sollevato un polverone sulla governatrice. "Il volo l'ha pagato la presidente, di tasca sua", sostiene Luciano Villani, presidente della Heliwest, la società che ha un appalto triennale con la Regione per il servizio di spegnimento degli incendi boschivi e che ha operato il volo di andata e ritorno da Roma a Rieti. "L'ha pagato una cordata di associazioni sponsor della Fiera del peperoncino", precisa il comandante Marco Pavan, responsabile per il Lazio di Heliwest. "Qui alla Fiera cadiamo dalle nuvole: di questo elicottero proprio non ne sappiamo nulla", ribattono da Rieti gli organizzatori dell'appuntamento enogastronomico. Dalla Regione, invece, continua un silenzio assoluto. Ufficialmente la presidente "non si interessa della faccenda". L'ultima sua dichiarazione in merito è quella di due giorni fa, quando ha assicurato di non aver fatto "nessun uso improprio" e "di non gravare sul denaro pubblico". E poi ha rilanciato nel suo stile: "Lo userò ancora se avrò bisogno di conciliare la mia presenza in più contesti". Tutte queste versioni discordanti, però, non fanno altro che alimentare i sospetti e alzare una coltre di nebbia su un viaggio durato, raccontano dalla Heliwest, 54 minuti e costato "circa mille euro", racconta Pavan. In una vicenda volutamente ingarbugliata ci sono alcuni punti fermi: la Heliwest, che fornisce per la protezione civile regionale il servizio anti incendio, nel Lazio offre anche un servizio di trasporto passeggeri e merci. E, secondo la loro versione, sarebbe questo quello utilizzato dalla Polverini. "Era un elitaxi, non uno dei velivoli della protezione civile", precisa Pavan. "La tariffa che applichiamo normalmente è tra i 20 e i 25 euro al minuto  -  continua il comandante  -  e il tutto è costato un migliaio di euro. Forse c'è stato uno sconto". Se il prezzo finale è dunque di mille euro, il prezzo al minuto per il volo della Polverini ("54 minuti") si abbassa a 18,5 euro. Ma la domanda che resta in piedi è sempre la stessa: chi ha pagato? Per il presidente di Heliwest, Villani, sindaco di Castelletto di Branduccio, provincia di Pavia, "quel volo è stato pagato dalla Polverini in qualità di privato cittadino. Ci ha chiamato la sua segreteria, non la sala operativa della protezione civile. Ma era una richiesta privata, non da presidente della Regione". Esiste una fattura del pagamento? "Ci diranno loro a chi fatturare il viaggio. Pagheranno in seguito. D'altronde  -  continua Villani  -  siamo abituati: la Regione ci deve due anni e mezzo di arretrati, stiamo aspettando da loro 5 milioni di euro". Pavan, invece, fornisce un'altra versione: "Sono stato contattato dalla Fiera del peperoncino, mi hanno chiesto un preventivo per il volo, io non sapevo nemmeno chi dovevamo trasportare. Poi mi ha chiamato la Regione ma a pagare saranno alcuni sponsor della Fiera". Quali? "Per ragioni di riservatezza non posso dirlo. Una cosa è certa: se avessi immaginato questa bufera avrei rifiutato il servizio. Purtroppo l'equivoco nasce perché siamo anche vincitori di un appalto con la Regione. Ma per noi, questo volo non rientra in quella convenzione. E poi, la Regione l'abbiamo anche messa in mora perché non ci paga da anni". Arretrati a parte, però, ogni nuova versione non trova conferme. Perché gli organizzatori della Fiera smentiscono: "I nostri sponsor non hanno pagato l'elicottero usato dalla Polverini. Il budget è limitato e non lo avremmo utilizzato così". E quindi l'interrogativo resta: chi ha pagato quel volo? 
Camicia bianca a righe celesti. Pantaloni beige. Scarpe "oxford" con le quali non smette mai di ritmare il tempo. I classici occhiali grandi neri e l'immancabile cappello alla pescatora. Abbandonati almeno per un pomeriggio i ciak, il sabato romano di Woody Allen è sulla terrazza dell'hotel Bernini Bristol dove l'attore americano dà sfogo ad un'altra sua grande passione, la musica. Improvvisa un concerto jazz dalla terrazza del ristorante Olimpo che domina dall'alto tutta la città eterna. È stato amore a prima vista con il roof garden che si affaccia su piazza Barberini. Appena qualche giorno fa, il cineasta più volte premio Oscar, era passato a salutare alcuni amici quando è rimasto affascinato dalla vista che si poteva godere dal punto più alto dell'hotel. Chissà che non l'abbia adocchiata per girare qualche scena del nuovo film "Bop Decameron", certo è che l'ha scelta per rilassarsi con la sua band con la quale da anni suona in giro per il mondo. Lui stesso si è più volte definito "un musicista mediocre" ma gli ospiti, circa una cinquantina tra cui anche qualche volto noto del cinema come Alessandra Mastronardi e della televisione con il conduttore Alessandro Cattelan, non hanno mai smesso di applaudirlo, di apprezzare i suoi brani così coinvolgenti che viene quasi voglia di seguire il ritmo ballando sulla sedia. Quasi due ore di musica jazz. Allen, clarinettista instancabile, non si è fermato un attimo. La sua band, formata da Eddy Davis, uno dei più grandi compositori di colonne sonore dei film del regista americano e Conal Fowkes, pianista e docente di musica riconosciuto a livello internazionale, si è esibita in un repertorio in parte inedito. E non sarà solo per una volta. Sì, perché il gruppo continuerà ad entusiasmare gli ospiti del Bernini Bristol tutte le sere fino al 30 luglio, dalle 20 alle 23, con concerti di musica jazz nella suggestiva cornice de L'Olimpo che offre un panorama unico e indimenticabile, da San Pietro alle cupole più belle della Roma barocca: un'atmosfera brillante e coinvolgente in cui gustare cene di alta gastronomia sulle note dei loro esclusivi brani jazz. Il soggiorno romano di Woody Allen è l'occasione per l'artista di scoprire ogni angolo della Capitale. Mattinate da turista per scovare angoli e personaggi per la sua ultima pellicola come è successo qualche giorno fa al vigile urbano Pierluigi Marchionne che da agente della municipale si è trasformato in attore, seppur nel film interpreterà sempre il suo ruolo. Pomeriggi da musicista con la sua band per rilassarsi dalle lunghe giornate passate dietro la camera da presa. E serate da gourmet, che completano l'impegno già frenetico da regista, tanto che lo scorso lunedì è stato ospite di Green T, il ristorante etnico più "in" della città dove ha voluto ordinare moltissimi piatti proprio per assaggiare tutte le specialità cinesi, ormai stanco di pizza e pasta. 
