SANREMO - "Siamo qua per parlare esclusivamente dell'Inno di Mameli. Non ci sono altri argomenti salienti, d'altronde. Anche se tutto il mondo ci sta ridendo dietro per questo fatto di Sanremo con Morandi...". E' un Roberto Benigni in forma straordinaria quello che piomba all'Ariston. Terza serata, celebrazione dei 150 anni dell'Unità d'Italia . Arriva alla garibaldina: in platea, in sella a un cavallo bianco, con una bandiera tricolore in mano, "avevo paura a venire a cavallo perché in questo periodo ai cavalieri non gli va tanto bene". Poi al grido di "Viva l'Italia" sale sul palco per un monologo dedicato alla storia dell' Inno di Mameli . Che nelle sue mani si trasforma in un intreccio di storia, filologia e allusioni su Berlusconi, il caso Ruby, l'attualità: "Sono lieto di essere qui con Morandi, persona straordinaria, uno stile memorabile... Lui è lì, con la sua calma. Intorno può accadere di tutto e lui non reagisce. Gli possono fare dei soprusi, e lui non reagisce. Mi piace questo stile. L'anno prossimo il Festival lo facciamo presentare a Bersani". Cinquanta minuti filati. Che si concludono con l'ovazione del pubblico. GUARDA I VIDEO DI BENIGNI ALL'ARISTON "Se non ci si ricorda del passato, non si sa dove si va" dice, parlando del Risorgimento. Ed è un continuo intreciare esegesi del testo e riferimenti all'attualità. E' travolgente. Ripete che "dobbiamo parlare dell'Unità d'Italia, perché se ne celebra il 150esimo, e il 160esimo del Festival di Sanremo, che già c'era da ptrima, fatto da uomini memorabili, Mazzini, Cavour, Vittorio Emanuele, Andreotti...". E ancora: "Cavour, il secondo grande statista della storia d'Italia, ebbe una carriera straordinaria, poi lo beccarono con la nipote di Metternich". Accenna ai grandi patrioti ma torna subito all'attualità, "Silvio Pellico ha scritto Le mie prigioni , prima di trovare un altro Silvio che scriva un libro così, sai quanto tempo deve passare...". E a Berlusconi si rivolge direttamente, "una sola, Silvio, fammene dire una sola, se non ti piace cambia canale, metti su due... ah no, c'è Santoro", "Ruby Rubacuori: ecco l'ho detto. Dice che era la nipote di Mubarak. Ma era facile, bastava andare all'anagrafe in Egitto, vedere se di cognome Mubarak fa Rubacuori...". L'Italia ha 150 anni. "E che sono per una nazione? Niente. E' una bambina. Una minorenne". E insiste, "dobbiamo parlare dell'Inno di Mameli, che tutti pensano che Mameli quando l'ha scritto era un vecchio con la barba, invece aveva vent'anni. All'epoca la maggiore età si raggiungeva a ventuno, quindi... era minorenne. Che poi 'sta cosa delle minorenni è nata proprio qui a Sanremo, ve la ricordate Gigliola Cinquetti? Non ho l'età, non ho l'età... S'era spacciata per la nipote di Claudio Villa". "Ma io parlerò solo dell'Inno di Mameli. Avete presente, quello che dice Dov'è la vittoria ... Sembra scritto dal Pd". E ancora, " Dov'è la vittoria? / Le porga la chioma / che schiava di Roma / Iddio la creò . Umberto - dice Benigni rivolto idealmente a Bossi - schiava di Roma non è l'Italia, è la vittoria. Umberto, hai capito? Che c'é lì pure tuo figlio Renzo? Questo Paese è talmente libero che ci si può persino permettere di dire che non si vuole festeggiare l'anniversario dell'Unità". Poi comincia l'excursus vero e proprio sul Risorgimento, l'Inno, la bandiera, l'Italia. Una lunga interpretazione filologica del testo, come ci ha abituati con Dante e la Commedia . "Stringiamci a coorte/ Siam pronti alla morte/L'Italia chiamò", declama e poi sottolinea: "Coorte non è la corte, è la decima parte della legione romana, seicento fanti. Come dire l'unione fa la forza. Come dice Morandi: stiamo uniti". Cita "le donne del Risorgimento, donne che hanno combattuto per noi, la Paolucci, Anita Garibaldi morta incinta per seguire suo marito, le madri che avevano fatto i circoli e si scrivevano, cercavano i figli e i fratelli, erano donne straordinarie e non hanno avuto mai diritti". Analizza passaggio per passaggio "sei versi in cui fa tutta la storia d'Italia, un volo sopra il nostro Paese, Dall'Alpe a Sicilia / dovunque è Legnano / ogn'uom di Ferruccio / ha il core, ha la mano ... Con un romanzo ci vorrebbero venti pagine", i Comuni liberi "che li abbiamo inventati noi", la Repubblica Fiorentina assediata dagli spagnoli, Maramaldo il mercenario, "Genova e gli asburgici che violentavano tutti". Al termine di una lectio straordinaria, il finale è nel segno dell'emozione. Benigni canta, o meglio recita a cappella l'Inno stesso, "come lo avrebbe intonato uno di quei ragazzi che andavano a morire per fare la patria". E ammonisce: "Un Paese che non proclama con forza i propri valori è pronto per l'oppressione". E la platea dell'Ariston non può che tributargli una standing ovation. 
SANREMO - L'Ariston si veste di bianco, rosso e verde, un maxi tricolore sventola davanti al palco e apre la terza serata del Festival, quella dedicata alla celebrazione del 150esimo dell'Unità d'Italia. Iniziativa ampiamente annunciata e benedetta, nel pomeriggio, dall'arrivo in città del ministro della Difesa Ignazio La Russa che ha anche annunciato "buone notizie" in arrivo dal Consiglio dei ministri di domani, che dovrebbe dunque dirimere la questione (e le polemiche) legate al 17 marzo, festa nazionale per un giorno alla quale la Lega continua a opporsi. Celebrazioni sì, ma anche la gara. "Promossi" altri due ragazzi della categoria Giovani, Roberto Amadè e Micaela. Ripescaggio, con il televoto, di due fra i quattro eliminati della categoria Artisti: rientrano in gioco Anna Tatangelo e Al Bano, escono definitivamente Patty Pravo e Anna Oxa. FOTO Il tricolore all'Ariston Ma quella del Festival è, ovviamente, una celebrazione in musica. Ed è la musica che accompagna il pubblico in un viaggio nella memoria storica del nostro Paese. Sfilano i cantanti che fino a ieri sono saliti sul palco per la gara e interpretano, riarrangiati, alcuni dei brani più famosi di questi 150 anni. Vista l'eccezionalità dell'occasione, canta anche Gianni Morandi. Sceglie Rinascimento , un brano scritto da Gianni Bella (e parole di Mogol, seduto in prima fila) che poi non l'ha mai potuto eseguire perché malato ormai da tempo. "Sono contento di prestargli la voce", ha detto il cantante. Che alla fine si commuove, davanti alla standing ovation del pubblico. Parterre d'eccezione, in prima fila ci sono - fra gli altri - La Russa, Meloni, il direttore generale della Rai Mauro Masi, il presidente della Rai Garimberti. Troppo vicini al palco per sfuggire all'obiettivo di Luca e Paolo. "Guarda, c'è La Russa - dice Luca - ma allora esiste. Pensavo che fosse una parodia... Se è ministro lui, allora vuol dire che c'è speranza per tutti - continua Paolo - la ringraziamo perché ha parlato bene di noi sui giornali, ma se potesse smentire sarebbe meglio perché a casa ci hanno tolto il saluto...". La Tatangelo canta Mamma , al vocione di Al Bano è invece affidato Va' pensiero , Anna Oxa rende quasi irriconoscibile 'O sole mio , Patty Pravo rincorre il ritornello di Mille lire al mese . L'attesa è tutta per Roberto Benigni. Il suo momento arriva a metà serata, intorno alle 22.30. Cinquanta minuti straordinari, dedicati all'Inno di Mameli, una lectio fra storia, filologia, attualità. L'esibizione di Benigni è il momento centrale e più esplosivo della serata. Il resto scorre tra nostalgia e arrangiamenti arditi sulle note dei quattordici brani storici scelti per l'occasione dagli artisti in gara. Tra i più applauditi La notte dell'addio cantata da Luca Madonia con l'orchestra diretta da Franco Battiato. Applausi anche per Il mio canto libero cantata da Nathalie in una versione molto fedele all'originale. La platea dell'Ariston premia anche Here's to you, La ballata di Sacco e Vanzetti cantata da Emma e Mamma mia dammi centro lire per la quali si è crata la copia Arisa-Max Pezzali. Nessuno resiste al coro quando Roberto Vecchioni si cimenta con uno dei più noti classici dei classici del repertorio partenopeo, 'O surdato 'nnamurato . 
“Un’operazione epocale”.  Marco Ablondi (Rifondazione). “Si cambia faccia al Comune, questa deliberà  lascerà il segno, la ricorderanno i nostri figli”. Carmelo La Mantia (Gruppo  misto). Nella riunione congiunta delle commissioni Bilancio e Partecipate va in  scena un duro scontro politico sull’ultima delibera del Comune, che verrà  discussa in Consiglio il prossimo lunedì. Nel provvedimento il trasferimento  della azioni Iren alle due partecipate sempre più nel fuoco delle polemiche:  Parma Infrastrutture e Stt (nella foto la sede di via Conforti). Un’operazione da 77 milioni di euro, 58 dei quali  tenteranno di dare ossigeno a Stt per consentire il completamento delle maggiori  opere che interessano la città (Stazione, Pasubio, Parma Social House). E le  polemiche esordiscono proprio su quest’ultima dopo l’annuncio della presidente  Giovanna Michelotti che il numero uno della partecipata Massimo Varazzani non  sarebbe stato presente, a causa di altri impegni. LA MINORANZA CONTRO IL  PRESIDENTE - Durissima la reazione di Massimo Iotti del Pd: “E’ una delibera  decisiva e strategica per Stt, il presidente non può dire che non ha tempo, dato  che viene anche retribuito per la carica. Oggi avrebbe dovuto esserci in vista del consiglio comunale al quale dovrebbe partecipare”. Varazzani  infatti doveva riferire nel civico consesso, poi slittato a lunedì prossimo,  dove sarà data la possibilità ai consiglieri di porre quesiti al presidente. “Avremo voluto fare le domande oggi – continua Iotti – Costa si è sempre  presentato, far peggio è un record. Il presidente si è comportato malissimo”.  Toni condivisi da tutte le forze di minoranza a in parte dal consigliere  La Mantia che ha chiesto più tempo per esaminare la delibera: “E’ una pia  illusione, ma nell’interesse della città si lasci un po’ di tempo per  approfondire, non capisco l’urgenza”. Su Varazzani pesa anche l’interrogazione  dei deputati radicali per il suo doppio incarico LEGGI .  Al riguardo tuttavia il vice sindaco Paolo Buzzi ha parlato “di bolla di sapone  che cadrà nel nulla, non c’è incompatibilità, è stato fatto un richiamo errato  della legge”. NUOVO REGOLAMENTO PER LE  PARTECIPATE - E’ stato Buzzi a illustrare gli aspetti principali del  provvedimento. Il vicesindaco prima di entrare nel merito del provvedimento ha  reso noto che si sta stilando un nuovo regolamento per il controllo della  partecipate, che sarà portato in Consiglio il 30 aprile. In sostanza per le  società scatteranno una serie di obblighi. Il 30 novembre di ogni anno dovranno  presentare al Consiglio proposta budget e piano investimento. Il 31 marzo il cda  recherà al Comune una proposta di bilancio. Infine ogni alienazione di bene così  come le operazioni finanziare dovranno essere sottoposti preventivamente al  Consiglio. LA DELIBERA - A Parma  Infrastrutture verranno trasferite 6milioni di azioni Iren in nuda proprietà e  usufrutto a favore del Comune di Parma fino al 30 giugno 2011 e con piena  proprietà a partire dal primo luglio dello stesso anno. Ancora alla partecipata  andranno altre 14 miloni di azioni della multiutility in nuda proprietà (e  usufrutto del Comune) fino al 30 giugno 2015. A Stt la fetta più  consistente della torta. Oltre 43milioni di azioni Iren in nuda proprietà e  usufrutto per il Comune fino al 30 giugno 2015. Più altri 8 e rotti milioni di  azioni in nuda proprietà fino al 30 giugno 2011, e con piena proprietà a partire  del primo luglio. “Il rafforzamento delle società serve a irrobustire il  patrimonio , i diritti amministrativi e patrimoniali restano in capo al Comune,  c’è soltanto uno spostamento di patrimonio. Gli interventi in corso – continua  Buzzi – non devono essere sospesi ma arrivare alla fine. Siamo nella fase di  maggior fabbisogno finanziario”. Ma l’opposizione resta  contraria all’operazione. “Kpmg – afferma Iotti riferendosi alla società che  aveva curato l’analisi della partecipate LEGGI – aveva detto che era tutto sotto controllo, ora dopo 2 mesi si mette in campo  un’operazione da 77 milioni di euro, o lo studio era falso o qualcosa non va”. I  dubbi del consigliere investono anche la possibilità da parte della partecipate  di accedere al credito: “Le banche si accontenteranno di un usufrutto dato ad  altri - cioè il Comune – prelazione ad altri soggetti? Verrebbero richieste  garanzie più chiare. E’un’operazione da acqua alla gola, vendiamo l’unica cosa  che ha valore, le azioni Iren, dopo questo non so che altro c’è. Dubito che sia  la fine”. L’opposizione scatena un tiro al bersaglio contro il provvedimento:  “Cartina di tornasole del fallimento politico dell’amministrazione e della  gestione delle società” rincara Ablondi. “Operazione disperata – dice Giuseppe  Massari – siamo andati oltre il fondo del barile”. L’assessore al Bilancio  Gianluca Broglia, reduce dalla trasferta a Bologna per l’audizione alla Corte  dei Conti LEGGI spiega: “La delibera prende atto della situazione difficile del mercato nel suo  complesso, è indispensabile per portare a termine progetti davvero strategici  per la città. Non saranno vendute azioni – occorrerà un passaggio in Consiglio -  sono misure per indebitarsi in modo corretto”. Anche Buzzi sulla stessa linea,  precisando che la cessione delle azioni avviene nel pieno rispetto dei patti  parasociali: "Per gli atri soci non cambia nulla. Stt e Parma Infrastrutture  non sono altro rispetto al Comune, non è un’esternalizzazione. Con cosa devono  andare avanti le società? Occorrono strumenti per consentire di arrivare in  fondo. Chi paga gli interventi? Babbo Natale?" Lo scontro ora si sposta nel  prossimo consiglio comunale. 
NAPOLI - Walter Mazzarri è soddisfatto, nonostante il risultato di 0-0 con il Villarreal, che lascia intatte le possibilità di accedere agli ottavi nella partita di ritorno tra una settimana in Spagna: "Anche oggi il Napoli ha fatto un'ottima prestazione: il Villarreal è una grande squadra, ma 3-4 palle gol le abbiamo create", dice il tecnico degli azzurri a fine partita. Ai punti il Napoli avrebbe meritato la vittoria: "Se c'è una squadra che meritava di vincere per gioco espresso quella era il Napoli, quindi sono fiducioso per il futuro: andremo là a giocarcela e ce la possiamo fare" ha aggiunto Mazzarri, che ha qualche recriminazione per l'episodio del primo tempo:"Il mani su cross di Dossena? Per me era rigore". Il tecnico livornese se la prende anche per le condizioni del terreno del San Paolo: "Il campo ci ha penalizzato, in questo momento non è per le nostre caratteristiche. Se ogni volta bisogna toccare la palla tre volte per addomesticarla è difficile per tutti. E pure il pallone è difficile da controllare, non so chi l'abbia scelto. Al ritorno cercheremo di fare la nostra solita gara in trasferta e visto che abbiamo vinto tante volte si può pensare di far bene anche lì su un campo ostico e difficile". Archiviata la coppa, il Napoli si rituffa in campionato (domenica sera, sempre al San Paolo, c'è il posticipo con il Catania): domani, intanto, verrà esaminato il ricorso della società contro la squalifica di 3 giornate inflitta a Lavezzi con la prova tv. "Sono convinto e speranzoso che gli venga tolta del tutto la squalifica - dice Mazzarri -, perché la prova tv non c'è e mi auguro quindi che i giudici applichino la legge in modo più consono". Leggi i commenti I commenti dei lettori 
