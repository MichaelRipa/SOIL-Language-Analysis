
MILANO - L'Inter soffre più del previsto (1-1) ma alla fine non fallisce l'obiettivo di restare in corsa per l'ultimo obiettivo stagionale, la Coppa Italia. Onore, comunque, alla Roma che, data ormai già per battuta dopo la sconfitta per 0-1 all'Olimpico, ha fino in fondo creduto nel miracolo, facendo correre non pochi brividi sulla schiena dei tifosi nerazzurri. DEDICATA A ZANETTI - Una finale voluta con determinazione dagli uomini di Leonardo, sia per replicare al fresco scudetto vinto dal Milan sia per festeggiare nel migliore dei modi il proprio capitano, Javier Zanetti che proprio contro la Roma ha festeggiato il prestigioso traguardo di 1000 partite da professionista. INTER QUADRATA - Costretta a rinunciare a tre pedine preziose con Ranocchia, Sneijder e Stankovic, Leonardo si è giocato le proprie carte inserendo Chivu in mezzo e riproponendo Mariga in mediana con Kharja trequartista. E i tre non l'hanno davvero tradito. Superlativo nelle chiusura il rumeno, ordinati nella manovra gli altri due. ROMA UMILE E ATTENTA - Proprio per questo la Roma, con Menez preferito a Vucinic e Borriello vice Totti (ancora squalificato), ha faticato a prendere l'iniziativa. Ma, umilmente, ha tentato di limitare i danni, cercando di non concedere spazi agli attacchi interisti. In tal senso un gran merito ha avuto Perrotta che, con i raddoppi su Eto'o, ha aiutato Cassetti spegnendo sul nascere le iniziative dei padroni di casa. ETO'O, COLPO DA BILIARDO - Pur soffrendo, i giallorossi hanno comunque allertato per tre volte, nel primo tempo, Julio Cesar con due conclusioni di De Rossi e una di Borriello, larghe di non molto. Nella ripresa Montella ha provato il tutto per tutto inserendo Greco e Vucinic per gli spenti Pizarro e Simplicio ma non ha avuto fortuna. Alla prima azione successiva l'Inter è passata col solito colpo di biliardo di Eto'o, lesto ad approfittare di una respinta corta di Perrotta. BORRIELLO, DOPPIO PALO E GOL - La Roma non si è rassegnata e, pur rischiando tantissimo (Pazzini e il subentrato Milito hanno fallito il raddoppio a tu per tu con Doni) ha rimesso in bilico la qualificazione con Borriello che, dopo aver colpito un doppio palo con uno sfortunatissimo destro in corsa, ha pareggiato a 6' dal termine con un perfetto stacco di testa su cross di Perrotta. RIGORE NEGATO ALL'INTER - Il finale è divenuto infuocato quanto caotico. Colpa soprattutto di Orsato che ha perso il controllo della situazione dopo un diverbio a centrocampo tra Burdisso e Cambiasso. Non ha visto un clamoroso rigore per l'Inter (fallo di Juan su Milito) e poi è stato contestato dalla Roma per un recupero (3') decisamente non adeguato all'andamento della ripresa. IN FINALE SENZA MAICON - Tant'è, in finale va, comunque, la squadra che, nei 180', ha meritato di più. Ma il 29 maggio a Roma non dovrà sedersi sugli allori, conscia di essere evidentemente favorita. L'assenza di Maicon, squalificato, peserà sicuramente, e la voglia del Palermo di centrare il primo storico trionfo non andrà sottovalutata. I rosanero intanto un traguardo già l'hanno centrato: con la qualificazione dell'Inter sono sicuri del posto in Europa League. INTER-ROMA 1-1 (0-0) Inter (4-3-1-2): Julio Cesar 6.5, Maicon 6.5, Lucio 7, Chivu 7, Nagatomo 6.6, Zanetti 6.5, Mariga 6.5, Cambiasso 6.5, Kharja 6.5 (30' st Thiago Motta sv), Pazzini 6 (22' st Milito 5.5), Eto'o 7. (12 Castellazzi, 23 Materazzi, 20 Obi, 29 Coutinho, 27 Pandev). All.: Leonardo. Roma (4-2-3-1): Doni 6.5, Cassetti 5.5, Burdisso 6, Juan 6.5, Riise 5.5, Pizarro 5.5 (1' st Greco 6.5), De Rossi 6.5, Perrotta 6.5, Simplicio 5.5 (11' st Vucinic 6), Menez 5 (29' st Caprari 6.5), Borriello 7. (1 Lobont, 3 Castellini, 15 Loria, 87 Rosi). All.: Montella. Arbitro : Orsato di Schio 5. Reti : nel st 13' Eto'o, 39' Borriello. Recupero : 1' e 3'. Angoli : 4-1 per la Roma. Ammoniti : Chivu e Perrotta per gioco falloso, Burdisso e Maicon per comportamento non regolamentare. Note : espulsi tre membri dello staff tecnico della Roma. Spettatori : 33.094. Leggi i commenti I commenti dei lettori 
Sono amari i dati dell'Istat sulla diffusione della lettura in Puglia. Eppure mai come in questi anni si avverte il fatto che viviamo in una regione al centro dell'immaginario culturale di questo paese. Cinema, libri, storie, scrittori. Sembra non bastare questo fermento. Un quinto di pugliesi non ha neanche un libro in casa e soltanto il 7 percento ha più di 12 libri. Sono dati tristi, che forse, andrebbero ritoccati ragionando sul fatto che la Puglia è diversa dai pugliesi. Sono centinaia di migliaia i pugliesi nel mondo, e, certamente, un loro eventuale conteggio ritoccherebbe questo dato deprimente verso l'alto. Ma prima di piangersi addosso bisognerebbe chiedersi, dove si trovano i libri in Puglia? Quante biblioteche funzionano? Si trovano i libri che vengono consigliati dagli insegnanti agli studenti? Spulciando un qualunque elenco telefonico commerciale si scopre per esempio che sono soltanto una trentina le librerie nella provincia di Lecce. Un territorio che comprende quasi cento comuni. Quante di queste hanno poi un futuro con l'attuale crisi dell'editoria? La Puglia è piena di circoli letterari, ci sono i Presìdi del Libro, festival a carattere nazionale, insegnanti volenterosi e senza mezzi che portano avanti progetti di lettura nelle scuole. Il volto di questa Puglia non ce lo farà vedere nessun istituto di statistica, si tratta di realtà a volte isolate, che si battono contro il "chi te lo fa fare", contro una parte cospicua della politica locale che si tiene ben lontana da queste iniziative perché una sagra e un saggio di danza hanno più pubblico e consenso. Eppure nei libri c'è la chiave per aprire le porte della vita, in ogni romanzo, saggio, raccolta di poesie, c'è quella frase che è stata scritta soltanto per noi. La letteratura aiuta la qualità della vita. È un bene primario. Accanto a questi eroici (e mai come in questo caso va usato questo aggettivo) operatori c'è il lavoro dei nostri librai. Le librerie sono piccoli patrimoni, hanno una funzione sociale per la popolazione e il suo territorio, il rischio di queste imprese va incoraggiato. Non si tratta soltanto di fondi, prestiti d'onore e soldi, ma anche semplicemente organizzare corsi di aggiornamento per insegnanti, librai e clienti. Oppure valorizzare realtà indipendenti e operose nelle provincie come si è fatto con il cinema d'autore e il circuito delle sale d'essai in questi ultimi anni. Oggi è giunto il momento di farlo anche per l'editoria e la letteratura di qualità, per far vivere meglio le nostre future generazioni. 
MILANO - È stato uno dei titoli migliori in una giornata in cui l’indice principale ha  chiuso vicino appena sopra la parità: il Ftse Mib ha concluso in rialzo dello  0,21%, ma Enel Green Power ha messo a segno un rialzo dell’1,2%, dopo aver  guadagnato anche più del doppio durante la mattinata. A trascinare gli acquisti sulla società in cui Enel ha concentrato tutte le  sue attività nelle rinnovabili sono stati, di fatto, i dati dei primi tre mesi  dell’anno. Il periodo gennaio-marzo si è chiuso con un utile netto di 135 milioni di  euro, in crescita del 12,5% rispetto allo stesso periodo del 2010, e con margini  a 393 milioni, in crescita del 20,6%. È questo il dato che più ha convinto gli  analisti, visto che secondo alcune banche d0affari non avrebbe dovuto superare i  350 milioni. In linea anche il dato del risultato netto, arrivato a quota 135  milioni (+12,5%) dai 120 dell0 steso periodo di un anno fa. Il consiglio di amministrazione ha inoltre presentato i dettagli del piano  industriale 2011-2015. Si prevede, come già anticipato a marzo, l'incremento  della capacità installata netta a 10,4 gigawatt e un Ebitda a 2 miliardi nel  2013 e a 2,4 miliardi nel 2015. Il debito è arrivato a 3,3 miliardi, ancora  elevato rispetto ai margini, ma il rapporto è destinato a scendere con il  crescere dei fondamentali nei prossimi anni. I manager hanno messo l’accento sul fatto che i ricavi dipendono in minima  parte dagli incentivi che i vari governo assegnano alle rinnovabili e sugli  investimenti che saranno pari a 6,4 miliardi, con un incremento di 1,2 miliardi  rispetto al piano precedente. Un piano ambizioso che sarà finanziata per buona  parte con i flussi crescenti di cassa che la società è in grado di  alimentare. Tutto ciò spiega non solo la crescita del titolo di ieri, ma anche il fatto  che le azioni - dalla quotazione del novembre scorso - sono passate da 1,3 euro  agli attuali 1,95. Segno che dopo un periodo di diffidenza, i fondo di  investimento si sono ricreduti e hanno cominciato a investire sul titolo. 
ISTANBUL  - Ci ucciderà l'indifferenza. La Turchia si fa paladina del grido delle nazioni più arretrate, e punta il dito contro gli Stati ricchi. "Sono indifferenti al problema della povertà", dice dal palco della conferenza sui Paesi meno sviluppati che si sta tenendo in questi giorni a Istanbul il premier turco Recep Tayyip Erdogan. "Spendono troppo poco negli aiuti rispetto alle spese militari globali", gli fa eco il capo dello Stato, Abdullah Gul. Cinquanta capi di Stato e primi ministri presenti, dieci vice presidenti, 94 ministri, e 47 presidenti di organismi internazionali sono convenuti nella metropoli sul Bosforo con la seria intenzione di cercare di ridurre il gap fra Paesi ricchi e Stati più arretrati. Ma la rinuncia all'ultimo momento di molti leader occidentali  -  evidenti le assenze soprattutto dei maggiori Paesi europei, come Francia e Germania  -  ha fatto scattare la rabbia degli altri. E i turchi ospitanti se ne sono fatti interpreti. E' la prima volta che il vertice si tiene in un Paese appartenente al G20. E la Turchia, nazione ambiziosa e dai poliedrici progetti di politica estera che ormai oltrepassano la semplice sfera europea, si è fatta carico del problema. Colmi in platea i posti dei delegati provenienti da Africa, Asia e America Latina. Quasi deserte le poltrone riservate agli invitati occidentali ed europei, eccezione fatta per la Finlandia, che ha preso molto sul serio l'impegno del meeting internazionale con la presenza della presidente della Repubblica, Tarja Halonen. E allora ecco che il suo collega turco Abdullah Gul, nel consueto approccio soffice ma efficace, mentre è a fianco del segretario generale delle Nazioni Unite, il coreano Ban Ki Moon, dice che il mondo mobilita verso i Paesi meno abbienti poca assistenza finanziaria. "Dovremmo rivedere le spese per le armi e la difesa", propone. "La povertà è diventata un problema strutturale  -  aggiunge  -  ed è una minaccia seria per il mondo. Dovremmo portare lo sviluppo in questi Paesi, altrimenti il globo si troverà di fronte a problemi politici ed economici molto seri nella prossima decade. La povertà ha ripercussioni di lungo termine, mentre le questioni politiche possono essere risolte più rapidamente. Il mondo deve vedere e capire questa grande minaccia che incombe". E il più ruvido premier Erdogan, anch'egli nello stile che gli è proprio, non ha lesinato le accuse. "Questo summit, che si tiene ogni dieci anni, vuole dare una visione futura su questioni come povertà e carestia. Ma osserviamo con molta tristezza che i Paesi sviluppati e benestanti non pongono sufficiente attenzione a questa conferenza così significativa. eppure i problemi dell'ambiente, il cambiamento climatico, la povertà, il terrorismo e le questioni legate all'immigrazione non minacciano solo determinati Paesi o regioni, ma tutto il globo". La Turchia non si è persa d'animo ed è comunque passata al contrattacco. Ha proposto un piano, lo ha chiamato "Istanbul action plan", cioè un progetto di intervento pratico, fatto di aiuti finanziari concreti e di riunioni periodiche di intellettuali per cercare di affrontare, su tutti i livelli, e risolvere l'endemica sofferenza di molti Paesi in Africa e Asia. Quattro i punti in cui l'Istanbul action plan si sviluppa: 1. riduzione del gap crescente fra Paesi sviluppati e non, affrontando la questione sia da un punto di vista politico sia morale; 2. creazione di un consenso sul progetto: non può avere successo senza l'impegno sia dei Paesi meno sviluppati sia degli altri; 3. azione focalizzata su più livelli, non solo su quello degli aiuti ma sul sostegno dei Paesi poveri ad agire essi stessi. E in questo contesto è determinante il trasferimento di tecnologie e lo sviluppo di infrastrutture; 4. introduzione di un meccanismo di controllo e di sviluppo che sia di volta in volta aggiornato e migliorato. Commenta sul quotidiano Zaman uno dei più attenti osservatori turchi, Yavuz Baydar: "Dopo le prime tre grandi conferenze il numero dei Paesi poveri è di fatto aumentato. La fame e la povertà sono diventati problemi strutturali, e il senso di ingiustizia, con la disperazione che cresce intorno a esso, continuerà ad avere un duro impatto. Oggi il mondo si divide in due categorie. I Paesi con una coscienza e quelli senza, con i loro governi e le tradizioni politiche internazionali che riflettono la psicologia di massa delle loro società. La Turchia si pone all'avanguardia fra coloro che cercano una via d'uscita. E' molto interessante notare che questo Paese, che solo una decina di anni fa era rimasto trascinato dai conflitti globali e da grandi questioni umanitarie, emerga ora come candidato a guidare la forze che intendono combattere per la loro dignita". 
Su il sipario “en rose”. Il teatro Mercadante, in piazza Municipio, ospita fino a sabato “La scrittura della differenza”, biennale internazionale di drammaturgia femminile nata in Spagna nel 1999 e trasferita in seguito a Napoli. Per la sua quinta edizione l’iniziativa diretta da Alina Narciso instaura un ponte tra le donne del teatro italiano, argentino e cubano. Ed è proprio dall’isola caraibica che arriva lo spettacolo “Strip Tease” di Agnieska Hernández Díaz, in scena alle 21 nella sala Ridotto nella versione interpretata da Alessandra Borgia e Marcello Romolo. (Alessandro Vaccaro) Musica GRAND HOTEL VESUVIO Dalle 20 alle 23 al ristorante Caruso Roof Garden del Grand Hotel Vesuvio, via Partenope 45, cena con menù à la carte e spettacolo musicale per “Jazz Dinner”. Sul palco il chitarrista napoletano Mario Romano con il suo trio Quartieri Jazz per proporre un repertorio che unisce il jazz manouche a melodie e suoni della tradizione. Info 081 764 0044. FNAC Dalle 18 alla Fnac del Vomero, via Luca Giordano 59, incontro con il vocalist Carlo Lomanto autore del cd “The Beatles album”. Nell'album la partecipazione del vocalist Gegè Telesforo e dei chitarristi Antonio Onorato, Gennaro Porcelli e Pietro Condorelli. FELTRINELLI STORE Dalle 19 al Feltrinelli megastore, via Santa Caterina a Chiaia 23, Raiz presenta il suo nuovo album, “Ya!”. Uno showcase per entrare nel sound “meticcio” di un disco originale, tra Mediterraneo, sperimentazione elettronica e dance. Info 081 240 5411. DIANA Dalle 21 al teatro Diana, via Luca Giordano 64, Massimo Venturiello e Tosca in “Musicanti  Sonata a Cosimina”, spettacolo nato da una canzone scritta da Massimo Venturiello per Tosca (Il Terzo Fuochista) e presentata al festival di Sanremo nel 2007. Info 081 556 7527. AROUND MIDNIGHT Dalle 22 all’Around Midnight del Vomero, via Bonito 32/a, il duo jazz formato da Paolo Astarita (piano) e Benedetta Ferrigno (flauto e voce). I due musicisti proporranno brani standard jazz, blues e bossa. Info 333 700 5230. TIN Dalle 22.30 al Tin, Teatro Instabile Napoli, vico Fico Purgatorio ad Arco 38, per la rassegna “Pensator della restia sponda”, anteprima napoletana del secondo album degli Gnut “Il Rumore della luce”, prodotto da Piers Faccini, che si avvale delle collaborazioni di Mauro Pagani e Rodrigo D'Erasmo. Info 338 473 1271. TRIP Dalle 17 alle 19 al Trip di via Martucci 64, “SonAart”, corso di avvicinamento all’arte contemporanea con Giulio Delvè. Dalle 19 “L’isola delle voci  Corso di scrittura e lettura creativa” con AperòCena. Dalle 21.30 il neapolitan folk della Shabadà Orchestra. Info 081 195 689 94. Classica CONVITTO NAZIONALE Dalle 18 nel teatro del Convitto Nazionale, piazza Dante, per la serie di seminarispettacolo diretta da Catello Tenneriello, in programma una nota di Roberta Amirante, della “Federico II”, dal titolo “Piazza Mercato tra passato e futuro”. Inoltre la lezioneconcerto “Domenico Scarlatti: dal clavicembalo al pianoforte" di Pierpaolo De Martino. Concluderà la serata la cantante Francesca Marini con “Incanto”, antologia di canzoni napoletane. Parteciperanno Loretta Gagliardi e Benedetto Tommasino. Ingresso libero. CONSERVATORIO Dalle 17 al Conservatorio di San Pietro a Majella, prende il via la decima stagione concertistica dell’associazione “Ex Allievi del Conservatorio”. Al centro dell’incontro la vita di Giuseppe Verdi. Ne parleranno Angiolo Carrara Verdi, discendente del compositore, Vincenzo De Gregorio, presidente onorario, Mauro Giancaspro, direttore della Biblioteca Nazionale, Patrizio Marrone, direttore del Conservatorio, Sandro Compagnone, giornalista, Paola De Simone, musicologa. In serata un “Recital Verdiano” del tenore Roberto De Biasio, accompagnato al pianoforte da Francesco Pareti. Ingresso gratuito. Teatro POZZO E PENDOLO Dalle 21 a Il Pozzo e il Pendolo, piazza san Domenico maggiore 3, il di Ugo Chiti, “Quattro bombe in tasca”, affidato a sei voci femminili: Rosalba Di Girolamo, Antonella Ippolito, Pina Di Gennaro, Dalal Suleiman, Serena Lauro, Elisabetta Bevilacqua. Info 081 542 2088. SANCARLUCCIO Dalle 21.15 al teatro Sancarluccio, via San Pasquale a Chiaia 49, lo spettacolo “Fallen Angels  Angeli Caduti ovvero vite di normale diversità”, scritto e diretto da Claudio Canzanella. Con Massimo Masiello, Francesco Campanile e Raffaele Speranza. Ingresso 10 euro. Info 081 405 000. 
BERGAMO - Colpo della Reggina a Bergamo: la squadra calabrese vince il recupero contro l'Albinoleffe per 3-1 e consolida il quinto posto in classifica. Per i bergamaschi invece si complica la corsa salvezza: ormai sono in piena zona playout. La partita della 38esima giornata del campionato di serie Bwin era stata interrotta dopo 14 minuti e 30 secondi per  impraticabilità del campo a causa di un acquazzone, con l'Albinoleffe in  vantaggio per 1-0. Al 28' i calabresi siglano la rete del pareggio con l'attaccante Campagnacci che ha superato un paio di avversari e infilato Tomasig con una precisa conclusione. Al 35' la formazione di Atzori ribalta il punteggio: Bonazzoli spedisce in fondo al sacco un assist dalla destra da Campagnacci. Nella ripresa, a otto minuti dal termine il tris che chiude il match: Bonazzoli restituisce il favore a Campagnacci, lesto ad insaccare e a firmare la prima doppietta con la maglia amaranto. Leggi i commenti I commenti dei lettori 
