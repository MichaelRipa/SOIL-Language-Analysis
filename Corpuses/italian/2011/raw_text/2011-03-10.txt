
Un incendio di vaste dimensioni e di origine certamente dolosa si è sviluppato questa sera all'interno dell'area industriale di Brancaccio. Le fiamme si sono sviluppate da uno dei capannoni della ditta Forni Spinnato, in via Pecoraino, nel cuore della zona riservata alle attività produttive, confinante con il deposito dei mezzi dell'Amia. La struttura nella quale sono state appiccate le fiamme è adibita allo stoccaggio di materiali e alla rimessa dei mezzi di una ditta, la Sorci Costanzo, che si occupa della consegna di pacchi in giro per la città. Alcuni furgoni sono andati distrutti. Altri mezzi sono stati portati via rapidamente dal capannone, mentre una decina di squadre dei vigili del fuoco è stata impegnata per circoscrivere il rogo. Ma i danni in base alle prime stime sono ingenti. Per precauzione l'intera via Pecoraino è stata chiusa al traffico. In base a una prima lettura degli investigatori, l'incendio avvenuto nel cuore di un quartiere sotto stretto controllo della mafia segnerebbe un ritorno in grande stile dell'attività estorsiva. 
L’hanno definita l’autopsia della verità. Perché dagli esami autoptici – previsti per domani mattina - sarà possibile chiarire la causa della morte  di Antonio Preziosi, il 30enne di Santa Lucia di Serino, in provincia di  Avellino, deceduto martedì sera nella sua abitazione a tre ore di distanza  da un intervento di estrazione di un molare presso uno studio odontoiatrico  del serinese. La Procura della Repubblica di Avellino, che ha avviato  un’inchiesta per fare luce sul tragico episodio, ha iscritto nel registro  degli indagati i due medici - il dentista e l'anestesista – che hanno  seguito il caso del 30enne. “Si tratta di un atto dovuto”, chiariscono gli  inquirenti, in attesa dei risultati dell'autopsia sul corpo del giovane, che  si trova attualmente presso l'obitorio della città ospedaliera di Avellino. Il dentista che ha effettuato l’operazione chiarisce: “Non può esserci alcun  collegamento con l’estrazione del molare. Si trattava di un paziente  particolare perché disabile ed epilettico per questo avevo chiesto alla  famiglia la presenza di un anestesista di loro fiducia ”, ha dichiarato il  professionista serinese a “Repubblica”. Intanto, è stato confermato che il  30enne soffriva di una patologia neurologica congenita. E proprio per questo  motivo, il dentista prima di procedere all'estrazione del molare si era  cautelato chiedendo la presenza in studio di un anestesista indicato dalla  famiglia. I genitori del giovane si sono rivolti a uno specialista in  servizio presso una clinica privata irpina. Nel corso dell’intervento non ci  sono state complicazioni e Antonio Preziosi è tornato a casa senza avvertire  alcun tipo di problema. Solo a tre ore di distanza si è registrato  l’improvviso malore e il decesso, nonostante il tempestivo intervento dei  sanitari del 118, che non hanno potuto fare nulla per evitare la tragedia.  “E’ un grande dolore per la nostra comunità. Antonio era un ragazzo ben  voluto da tutti”, ha sottolineato il sindaco di Santa Lucia di Serino,  Fenisia Mariconda. I due medici sono stati sentiti dai carabinieri della  stazione di Serino ed hanno escluso ogni responsabilità. Ma ora sarà  l’ inchiesta della magistratura a fare luce su questo giallo. 
Lotta alle baby gang del centro storico, la questura studia un piano d'intervento. Il neo questore Luigi Merolla ha incontrato i rappresentanti delle associazioni civiche “No Comment” e “Città Antica”, per quanto riguarda le problematiche dei Decumani, e del comitato “Lenzuoli bianchi” di Forcella e della zona di Castel Capuano. Al numero uno della polizia napoletana è stato consegnato anche un video girato dai residenti con il quale è documentato l'assalto che alcune strade subiscono la sera da parte di centinaia di giovanissimi in sella a scooter. Presenti alle due riunioni anche i dirigenti dei commissariati Decumani e Vicaria-Mercato. Si tratta di un primo passo, ma fondamentale nell'ottica della collaborazione che il questore intende rafforzare con le realtà presenti sul territorio, che più avanti dovrebbe portare a un vero e proprio piano interforze nel quale si proverà a coinvolgere anche la polizia municipale. Due gli obiettivi: rendere più sicuri i vicoli della Napoli antica e contenere in qualche modo il fenomeno dei giovanissimi che si impossessano fino a tarda notte delle strade intorno al vecchio palazzo di Giustizia, rendendo infernale la vita per i residenti. Riassumendo il tutto, si può dire che scatta la caccia alle baby gang che da tempo terrorizzano abitanti e turisti. “Al di là dei contenuti dell'incontro – afferma Merolla -  ritengo estremamente positive queste iniziative che saranno portate avanti da me e anche dai dirigenti dei commissariati nell'ottica di un mutuo scambio di collaborazione con i cittadini affinché siano sempre più protagonisti della loro sicurezza. Ottenere queste informazioni e capire le esigenze del territorio è fondamentale per accrescere il nostro patrimonio culturale nella tentativo di rendere più sicura la città”. Insomma la parola d'ordine è collaborare: e si inizia proprio dal centro storico perché da qui si è alzato un forte Sos da parte dei cittadini. E ieri, oltre a richiedere maggiore presenza delle forze dell'ordine, il comitato “Lenzuoli bianchi” ha lanciato un appello affinché venga ripristinata l'ordinanza che fino a qualche anno fa vietava durante i week-end la circolazione dei motoveicoli dalle 20 in poi. “Abbiamo spiegato al questore che la situazione è insostenibile – dice Armando Simeone, portavoce del comitato che da tempo si batte per migliorare la vivibilità del cuore antico di Napoli – e nei prossimi mesi, con l'avvicinarsi dell'estate, andrà sempre peggio. Siamo preoccupati, ma anche pronti a dare il nostro aiuto alle forze dell'ordine”. 
A fare il verso al vostro nome si direbbe che siete “parassiti” della città. Vi prendete gioco di quanti intendono i graffiti come un insulto ai muri? Il nome Paracity nasce proprio dal concetto del parassita. I parassiti sono in genere organismi, "ospiti indesiderati" che sopravvivono dentro i corpi viventi e competono con le cellule per accaparrarsi il nutrimento, emettendo rifiuti tossici. Noi siamo parassiti della città che sfruttano ogni elemento urbano per creare i nostri lavori, e chi vede tutto questo come un insulto ai muri che giudica il nostro lavoro un "rifiuto tossico". Paracity nasce anche dalla fusione di PARA ("per") e CITY (città), quindi "per la città" perché i nostri lavori sono un omaggio alla città di Bari (e non solo) e crediamo che da un lato possano smuovere la sensibilità dell'osservatore troppo spesso distratto. Guarda: le immagini delle opere Siete artisti? Come vi descrivete? Qual è la definizione di artista? Per noi la più piccola cosa se fatta con amore diventa arte purché comunichi qualcosa, e dato che in ogni nostro lavoro ci mettiamo cuore e passione, si, ci possiamo definire artisti, umili artisti (non esageriamo). Il gruppo è principalmente composto da due elementi ma si estende a tutti coloro che credono in questo progetto e che ci aiutano a realizzare i nostri lavori. Uno di noi si occupa della parte pratica (matita e gomma) mentre l'altro della parte grafica (progettazione al computer), l'abilità di uno compensa l'altro. Le idee nascono dal confronto di entrambi su temi che in qualche modo possano far scaturire delle riflessioni. Come è nata la vostra idea di fare incursioni artistiche a Bari? Perché a Bari? Perché Bari è una delle poche città italiane dove tutto questo non esiste ancora. Qui la maggior parte dei writers hanno una buona tecnica tralasciando la funzione comunicativa. Si limitano a creare scritte con il proprio nome che molto spesso la gente non apprezza. Ci piacerebbe che tramite i nostri lavori anche loro inseriscano un messaggio nelle loro opere, capendo che se comunichi difficilmente la gente potrà dire che "imbratti". A guardare i vostri interventi il paragone più ovvio è Banksy. Ma avete altri punti di riferimento? E come lui, ci tenete all’anonimato? Bansky è sicuramente un punto di riferimento dal lato tecnico per l'utilizzo dello stencil, e dal lato comunicativo perché ogni suo lavoro ha una forte carica sociale e di denuncia. Ma i nostri lavori non si limitano solo allo stencil ma utilizziamo graffiti, postering e installazioni. Ci teniamo all'anonimato per due motivi. Il primo è che i nostri lavori sono "giudicati" illegali nonostante ci riserviamo di non toccare elementi pubblici come chiese, fontane e monumenti. Il secondo è perché non soffriamo di manie di protagonismo e il nome dell'artista non è importante. Quando il nome dell'artista diventa più importante dell'opera vuol dire che qualcosa va rivista. Avete un occhio particolare per le forme e si vede. Come è nata l’idea di trasformare il cestino dei rifiuti in un barattolo di Coca cola o le cabine elettriche in giganteschi pacchetti di sigarette? Se tutti vedessero le cose come sono gli artisti non esisterebbero. Molte persone hanno visto il bidone/lattina dei rifiuti come un elemento puramente estetico non capendo che se abbiamo trasformato un contenitore di immondizia in una lattina di Coca Cola un motivo ci sarà. Cosa avete da dire a quanti ritengono che imbrattate la città? E che rapporto avete con i circuiti ufficiali dell’arte? Al momento nessuno ci ha accusati di "imbrattare" la città, strano eh? Speriamo continuino così! Per quanto riguarda i circuiti ufficiali dell'arte pensiamo che i musei e le gallerie siano politicizzati dando spazio prevalentemente a chi ha conoscenze o a chi si circonda di critici di spessore. Abbiamo fatto mostre in spazi autogestiti riscuotendo un riscontro positivo popolare che è quello che ci interessa maggiormente. La strada resta comunque la nostra galleria preferita, accessibile a tutti senza biglietto! Prossime incursioni in programma? In programma ci sono un sacco di altre incursioni, procediamo a passo d'uomo perché ci autofinanziamo ma non vogliamo anticiparvi nulla! La bellezza della street art è che le cose spuntano dal nulla come i funghi, non per altro il fungo è il nostro logo. L'unica cosa che possiamo consigliarvi è di non camminare per strada a testa bassa ma di guardarvi intorno, non solo per trovare lavori di artisti come noi ma perché la nostra città merita più attenzione. Siete in contatto con altri artisti che hanno la vostra stessa filosofia a Bari o finora siete gli unici? Siamo in contatto con molti artisti di quest'ambito grazie anche ai social network che ci permettono di avere più facilmente scambi di opinioni con tutto il mondo. Da Binetto a Tokyo, passando per Carrassi e Londra. 
ROMA - Forze armate off limits per le persone sieropositive. Bandi pubblici che escludono chiunque risulti positivo al test dell'hiv. Dalla Marina all'Esercito, uno stop che ha anche il benestare del ministro della Difesa, Ignazio La Russa. Una vera e propria discriminazione per l'Nps, il Network Persone Sieropositive, che oggi è tornato a criticare la linea adottata, a livello più o meno ufficiale, nell'ambito delle forze armate italiane. Una battaglia, quella di Rosaria Iardino, leader dell'associazione, partita già nel 2009 quando, grazie alla segnalazione-denuncia di un infermiere, era emerso che il bando di concorso per allievi di prima classe dell'Accademia Navale per l'anno accademico 2009-2010 aveva stabilito l'esclusione dei concorrenti sieropositivi. Già allora scesero in campo alcuni parlamentari, e l'associazione scrisse una lettera a La Russa. Le risposte del ministro, di fatto, avallavano tale comportamento, con motivazioni che l'Nps, tramite il proprio ufficio legale, contesta duramente. Ma dopo il bando dell'Accademia, altri ne sono venuti, a segnalare un nuovo orientamento complessivo delle Forze Armate. Basti vedere, a titolo d'esempio, il bando per la nomina di 14 tenenti dell'esercito (risale a novembre 2010): ai candidati si chiede esplicitamente di sottoporsi al test dell'hiv . Secondo l'Nps, che ha condotto mirate indagini, "l'esclusione delle persone sieropositive non avviene solo nei concorsi: è stato, infatti, scoperto un documento per uso esclusivo dell'ufficio dello Stato Maggiore della Marina, che dispone il ricorso all'accertamento della sieropositività per il personale non dirigente della Marina Militare". Eppure, come ha fatto notare la Iardino nel corso di una conferenza stampa convocata alla Camera, questo comportamento sarebbe del tutto illegittimo e in contrasto con norme costituzionali.  "Un atteggiamento fortemente lesivo dei diritti della persona - ha attaccato la presidente dell'associazione - così come stabilito dalla legge sull'Aids del 1990, la 135/90 che prevede precise norme a tutela della riservatezza dei dati sanitari e a garanzia della non discriminazione di tutti i lavoratori e di tutti i candidati all'assunzione". Non solo. E' stato fatto notare che sul sito del ministero della Salute viene chiarito che "al lavoratore o alla persona che effettua una selezione per l'assunzione non può essere chiesto di sottoporsi all'esecuzione del test Hiv non si possono effettuare test Hiv durante la visita di leva o il servizio militare". "Una linea confermata anche dalla sentenza della Corte Costituzionale nel 1994 (la numero 218), che - viene spiegato - 'pur giustificando l'esecuzione di accertamenti sanitari in situazioni sensibili per la salute collettiva e per la protezione di terzi, ribadiva comunque che non si potessero mai attuare controlli sanitari indiscriminati, di massa o per categorie di soggetti, ma di accertamenti circoscritti sia nella determinazione di coloro che vi possono essere tenuti (...) sia nel contenuto degli esami. Questi devono essere funzionalmente collegati alla verifica dell'idoneità all'espletamento di quelle specifiche attività e riservati a chi ad esse è, o intende essere, addetto". La Corte precisava inoltre che "i trattamenti sanitari trovano sempre un limite invalicabile nel rispetto della dignità della persona, anche al fine di contrastare il rischio di emarginazione nella vita lavorativa e di relazione". Sulla vicenda, dopo che Nps aveva già inviato una lettera al ministro della Difesa, è intervenuto anche il Parlamento che, attraverso tre interrogazioni dell'opposizione (Fiorenza Bassoli, Paola Concia e Rosa Maria Villecco Calipari), aveva cercato di fare luce sulla vicenda. Nelle sue risposte, il ministro ha insistito sul fatto che nella vicenda non si è andati contro i dettami della legge e che, di fatto, la sieropositività rappresenta una causa di inidoneità per la carriera militare. Per la Difesa, infatti,  la sentenza della Corte Costituzionale 218/94 specifica che le Forze Armate rientrano a pieno titolo nei settori a rischio contagio per cui sarebbe inapplicabile il divieto di accertamento di positività da affezione. Inoltre, per il ministero il rischio per i sieropositivi intercorre anche nel momento in cui, per operazioni fuori area, si sottopongono i militari a campagne di vaccinazione. Vaccini che rappresenterebbero un serio rischio per la loro salute. "Una posizione che non è stata confermata dai pareri che abbiamo chiesto a esperti dell'ospedale Sacco di Milano e dell'Istituto superiore di sanità", ha denunciato Iardino. Inoltre per l'avvocato Matteo Schwarz, responsabile dell'ufficio legale Nps, "allo stato attuale la legge vieta di eseguire test dell'Hiv se il risultato è escludere una persona da un impiego. Su questo tema c'è un problema di coerenza del sistema normativo e bisognerebbe intervenire per eliminare le incertezze. Incertezze che, fra l'altro, non esistono in altri Paesi europei se non in alcuni Stati orientali di recente ingresso nell'Unione". "Il motivo del mio impegno - ha sottolineato Rosa Maria Villecco Calipari, vicepresidente dei deputati del Pd e componente della Commissione Difesa della Camera - risiede già nell'interrogazione che ho presentato a giugno quando mi sono resa conto che nel concorso per accedere alla Marina militare era stata inserita una norme che rischiavano di essere discriminatorie verso le persone sieropositive. Una norma la quale, infatti, sembra non voler tener conto del fatto che all'interno dell'amministrazione esistono molti campi d'applicazione e non tutti sono destinati a settori operativi dove invece può esserci il rischio concreto dell'emergenza con immediato bisogno di trasfusioni in loco". La senatrice del Pd Fiorenza Bassoli ha annunciato un'interrogazione al ministro della Salute, Ferruccio Fazio, per chiedere come mai il dicastero da lui guidato e quello della Difesa diano informazioni discordanti sull'opportunità di eseguire il test Hiv per una procedura concorsuale. Per la Iardino il rischio è che se passasse questa linea, si potrebbe introdurre l'obbligatorietà del test anche per l'accesso ad altre professioni. 
