GALLINARI DA' SCOSSA, MILANO BATTE SIENA DOPO 5 ANNI - Una scossa ai vertici del campionato. E' quella che ha dato Milano, che dopo 21 ko di fila negli scontri diretti, è riuscita a battere Siena in una partita dal profumo di playoff se non di finale scudetto. I campioni d'Italia erano abituati a rifilare una media di 17 punti a partita all'Olimpia, ma questa volta sono stati al massimo in vantaggio di 2 punti, e alla fine si sono dovuti inchinare (63-56) per il tripudio del Forum tutto esaurito. Se un uomo ha fatto la differenza è stato Gallinari (15 punti e 6 rimbalzi). Prima o poi tornerà negli Usa, ma intanto ha segnato la partita quando contava. In particolare con un assist per Mancinelli (14 punti) che ha rotto l'ultima partità a 5' dalla fine, poi con recupero e quattro tiri liberi che negli ultimi 80" hanno creato il vantaggio definitivo. Ma già nel secondo quarto una sua schiacciata era valsa il +8 (21-13), di fronte al quale Siena ha reagito con la difesa a zona, i canestri di Lavrinovic e le triple di Mc Calebb e Kaukenas. L'EA7 si trova prima in solitaria, ma il campionato è ancora lungo e dovrà dimostrare continuità. Nel frattempo ha sfatato un tabù davvero pesante, pareggiando fisicità (34 rimbalzi a testa), organizzazione in attacco e in difesa, e superando l'avversario per intensità nei momenti chiave. Alla Montepaschi, reduce dalla sberla di Barcellona in Eurolega, non sono bastati Mc Calebb (16 punti), Kaukenas (12) e Andersen (13), perchè è troppo pensare di battere una diretta rivale se Stonerook, Zisis e Aradori restano a secco. Per Milano una vittoria che all'Olimpia mancava dal marzo 2006. TREVISO VINCE A CASALE LA SFIDA DEI FRATELLI GENTILE - Non riesce alla Novipiù Casale Monferrato di conquistare il primo successo in Serie A. Al palaFerraris passa in volata anche la Benetton Treviso al termine di un match entusiasmante con i due fratelli Gentile protagonisti indiscussi. Parte forte Treviso sulla spinta di Alessandro Gentile: 0-4 al 2'. Sembra un affare di famiglia visto che dall'altra a tenere in pista Casale ci pensa Stefano Gentile: 7-8 al 6'. Prima del riposo Treviso allunga con Moldoveanu: 13-17 al 10'. Con l'ingresso del nuovo arrivato Stevic Casale diventa solida, dinamica ed efficace. Janning firma il sorpasso con sei punti in fila (23-19 al 13'). Con Moore i veneti tornano avanti: 25-27 al 15', ma l'inerzia è casalese con capitan Pierich (32-27 al 17') anche se gli ospiti ritornano in vantaggio grazie alla precisione di Moore e alla presenza di Adrien (36-38 al 19'). Janning da il là a Stefano Gentile che regala il nuovo mini allungo alla Novipiù: 49-46 al 26'. Scalabrine tiene in pista i suoi che poi sorpassano con Moldoveanu: 49-55 al 33'. Ma Casale con Pierich e la tripla del solito Gentile pareggia 61-61 al 37'. Gentile sponda Treviso firma il sorpasso nell'ultimo quarto, imitato ancora dal fratello dai sei e 75: 70-68 al 39'. Nel finale non si respira. Adrien pareggia, poi Bulleri dalla lunetta ne infila uno: 70-71 a -40". Stefano Gentile sempre dalla linea pareggia (71-71 a -23"), poi fa tornare in lunetta Bulleri che ne mette di nuovo uno: 71-72 a -11". Treviso fa fallo perchè non ancora in bonus. Sulla rimessa a 5" dalla sirena Malaventura serve Pierich che viene stoppato, la palla va a Chiotti che da sotto non riesce a finalizzare. Vince Treviso, Casale rimane ancora al palo. TROPPO FORTE CANTU', AVELLINO FINISCE A -35 - Vittoria travolgente per Cantù contro una Sidigas Avellino confusa e nervosa che non riesce a trovare la chiave per scardinare la difesa di casa. La Bennet prende subito 5 punti di vantaggio, è più concreta nel tiro da fuori (3/4) e a rimbalzo con Shermadini mentre Avellino trova punti solo con Golemac e fa 1/6 da tre punti. Slay al posto di Golemac (2 falli nel primo quarto) non fa la differenza e Green non riesce a mettere ordine nell'attacco di Avellino. Cantù ne approfitta e si butta avanti chiudendo il primo quarto sul +10. Nel secondo quarto Vitucci si affida a Spinelli e l'italiano ripaga la fiducia perforando la difesa canturina. Dall'altra parte è Scekic a rispondere con un parziale di 4-1 nei primi 5' minuti che permette alla squadra di Trinchieri di amministrare il vantaggio. Avellino dalla lunga distanza continua a latitare e la zona di Cantù ha gioco facile. Si arriva fino al +13 con Shermadini in schiacciata e Mazzarino che piazza due penetrazioni vincenti. Golemac tiene a galla i suoi ma l'1/10 dalla linea dei tre punti e il doppio dei rimbalzi a favore dei canturini parlano chiaro. Nel terzo quarto Cantù dilaga. Mazzarino piazza una tripla e subisce fallo, 4 punti che danno l'abbrivio a Cantù che concede solo 10 punti agli avversari e chiude il terzo quarto sul +23. L'ultima frazione di gioco vede Avellino intensificare al massimo la difesa, ma il canestro continua però a essere stregato e la rimonta è sempre più un miraggio. I lunghi di Avellino sono carichi di falli, Green continua a non trovare soluzioni con la tripla e cantù amministra il vantaggio senza difficoltà chiudendo con un impietoso + 35 e tutti gli uomini di Cantù a referto in marcatura. ORGOGLIO MCINTYRE, BOLOGNA RIDIMENSIONA VARESE - Venticinque minuti orgogliosi, garibaldini, a tratti esaltanti spengono le ambizioni di alta classifica di Varese la cui rimonta si è fermata sul più bello. Risalita da -18 a -2, la Cimberio è stata respinta proprio dall'orgoglio del play ex Siena McIntyre, vicinissimo all'addio per questioni fisiche (in arrivo c'è Vitali, oltre al ritorno di Lang). Finelli sceglie di prendere tutti in contropiede: in avvio lascia McIntyre e Douglas-Roberts in panchina e lancia in quintetto Poeta e Gailius. L'effetto è oltre ogni previsione. Bologna gioca a ritmi doppi degli avversari, trascinata dal piccolo play ex Teramo (4/8), dalla verve del lituano (5/7) e da un Sanikidze straripante (14+12 rimbalzi, il migliore di tutti). L'entrata sulla scena di 'T-Mac' (applauditissimo, anche da Recalcati nel dopopartita) completa il piano con cinque punti in un amen che valgono il +15 della prima sirena (27-12), arrotondato a +18 con una tripla in avvio di secondo quarto (30-12, massimo vantaggio). Fino alla pausa, chiusa ancora a -15, Recalcati attende con ansia notizie dai suoi big, ricevendone solo danni: Diawara (4/10, 3 perse) è l'ombra di se stesso, Hurtt (1/4) non pervenuto. Così, incassato un altro finale di quarto tragico, dopo l'intervallo l'ex coach della nazionale decide di puntare sull'anima operaia. E la scelta paga. L'inedita asse Demartini-Ganeto riesce infatti dove i big avevano fallito e riporta la Cimberio in partita, dal -17 del 22' (50-33) fino al -2 del 31' (54-52): il primo, play tascabile vecchio stampo, detta i ritmi giusti contro la zona abbozzata (male) da Finelli e aggiunge 5 punti pesanti, il secondo segna il suo high in serie A (14 con 5/10). L'apnea bianconera si interrompe grazie a McIntyre che indovina un gioco da quattro con gli avversari a contatto e propizia il nuovo allungo (64-54 al 35'), Varese si riaffaccia a 2 minuti dalla fine ancora con Demartini (64-61), ma è sempre 'T-Mac' a chiuderla in percussione centrale. Se sarà veramente la sua ultima partita ("Il mio primo pensiero è per lui, ci ha insegnato tanto in questi mesi", l'ha salutato Finelli), è stato un saluto da campione vero. VENEZIA VINCE MA VUOLE TORNARE A CASA - Contro Teramo la Reyer si toglie qualche sassolino dalle scarpe per quanto accaduto in estate, vince sul neutro di Treviso ma protesta perché vuol tornare a giocare in casa. La squadra veneziana attacca fin dalle prime battute, e coach Mazzon mette alla frusta il solito Szewczyk, Young e Fantoni. Teramo è avversario ostico, d'esperienza, visto che con gente come Amoroso e Lulli non si scherza. Venezia gioca la sua quinta partita da matricola, e ha anche fortuna quando una tripla pazzesca di Clark lascia allibiti gli abruzzesi. Inafferrabili i veneziani sotto canestro, mentre in difesa c'è una difesa prima a uomo e poi a zona impossibile da oltrepassare per Teramo. Sono quindici minuti di pura aggressività, velocità esplosività tra le due lunette. Teramo con Fultz e Cerella razionalizza il gioco e 'raffredda' l'attacco lagunare. Poi ci pensa Allegretti da tre, e la forbice s'allarga ai 17', sul 33-23. Affondano la mano a canestro anche Bowers e Clark. Al recupero il vantaggio reyerino è da primi della classe: 47-33. Teramo, nonostante il lavoro sporco dei due Brown sotto canestro, non ferma l'impressionante pressing veneziano, con la 36enne 'guardia' Young a smistare palloni provvidenziali per Venezia. Brandon Brown va in doppia cifra, ma serve poco agli ospiti, e la Reyer si prende la libertà di far tutto ciò che vuole sul parquet. C'è poi una serie di falli contestati, con Amoruso che si prende gli insulti dei veneziani. Nell'ultimo quarto Teramo reagisce, Venezia si deconcentra, ma è questione di poco e la Reyer incassa una vittoria storica. ECCO L'ACEA, ROMA ACCENDE LA LUCE CON CREMONA - L'Acea Roma, alla prima partita con il nuovo main sponsor (la municipalizzata che fornisce l'energia elettrica alla città) sulle maglie, riscatta la brutta prestazione di Siena e torna al successo contro la Vanoli Braga Cremona per 85-78 grazie a una grande prestazione di Tucker (23 punti a referto) e di Datome (19 punti), decisivi nei momenti cruciali dell'incontro. Il miglior realizzatore della serata però è Wafer (25 punti) che tiene in partita Cremona finchè non è costretto ad uscire per il quinto fallo. L'atmosfera del PalaTiziano è calda e prima dell'avvio della gara anche toccante. L'Acea Roma, infatti, ha ricordato Gabriele Sandri -  il supporter della Lazio ucciso quattro anni fa da un agente della Polizia Stradale -  e per mano del presidente Claudio Toti ha donato a Cristiano, fratello di Gabriele, la nuova maglia della squadra capitolina. Nella prima frazione Roma sembra avere da subito la forza di controllare agevolmente l'incontro, ma nel secondo quarto, il quintetto di Caja torna prepotentemente in partita e con Perkovic realizza i due punti che gli permettono di raggiungere la pausa lunga in parità. L'Acea che rientra in campo dagli spogliatoi però ritrova lo smalto della prima frazione e costringe gli ospiti ad inseguire sempre. Quando poi nell'ultimo quarto si scatena Tucker, che dalla linea dei tre punti realizza canestri pesantissimi, per Cremona c'è poco da fare. Wafer ci prova in tutti i modi, ma riesce a portare i suoi soltanto a -2 (73-71). A tre minuti dal termine poi l'ex giocatore di Houston Rockets e Boston Celtics commette il quinto fallo e le speranze della Vanoli Braga di tornare a casa con una vittoria si sbriciolano come un wafer, appunto. MONTEGRANARO PERDE CON BIELLA - P artita discontinua e piena di errori quella di oggi che costa alla Fabi Shoes Montegranaro un'altra sconfitta sul parquet di casa contro un Angelico Biella determinato più che mai. Nella prima frazione il desiderio di Montegranaro di fare bene nel confronto casalingo è evidente ma la squadra subisce sotto canestro un Miralles deciso a portare a casa più punti possibile. In casa gialloblù Brunner e Ivanov provano a reagire alle azioni di Biella e riescono nel tentativo di equilibrio. Pullen e Coleman sembrano essere le uniche ancore dei piemntesi, ma i continui errori di entrambe le formazioni fanno rimanere comunque basso il punteggio alla prima sirena: 14-13. Seconda frazione, stessi errori con una Fabi Shoes che prova la difesa a zona adattata. Un buon contributo per i padroni di casa arriva da Zoroski, che riesce ad aumentare la distanza dall'Angelico Biella fino al massimo vantaggio (26-21). Il terzo fallo di Brunner, che viene sostituito da Nicevic, però ribalta il match. Miralles e Jurak dettano le regole sotto canestro e le loro iniziative disorientano la squadra di Drucker. Biella riesce a portarsi in pareggio (28-28 e 30-30 al 19'), fino a quando sul fil di sirena McNeal aggiunge un tiro da due: 32-30. Al rientro dalla pausa lunga gli ospiti sembrano più che mai determinati a scardinare la quasi inesistente difesa gialloblù. Di fatto Biella sfonda con Dragicevic che McNeal non riesce ad arginare e il punto a punto dei primi minuti si trasforma in distanza (+6) per Biella fino all'ultimo minuto di gioco (41-47). Sirena sul canestro di Mazzola fuori tempo per la terna arbitrale, contestata dagli oltre tremila sugli spalti. L'ultima frazione è segnata da una forte discontinuità di entrambe le squadre. Montegranaro sembra entrare in partita finalmente grazie all'incisività di Zoroski (48-47) e di un alterno Mc Neal (51-47) condotti dall'entusiasmo di Ivanov. Dopo il time out sui marchigiani cala di nuovo la nebbia (51-50 al 33', 53-53 al 35'), fino alla reazione di Antonutti (55-53). Tabellone altalenante per gli ultimi tre minuti di gioco in cui Biella si porta avanti (60-65 al 39') e difende con i denti la distanza. Dalla lunetta Karl, a 20" dalla sirena, recupera due punti e lascia il match aperto (64-65). Biella più tattica non lascia spazio e porta a casa la vittoria. Emporio Armani Milano - Montepaschi Siena 63-56 (12-11, 30-28, 46-42) EA7 Milano: Cook, Mancinelli 14, Fotsis 7, Bouroussis 6, Nicholas 9, Hairston 5, Gallinari 15, Radosevic 2, Giachetti 3,  Rocca 2, Melli ne, Viggiano ne. All. Scariolo. Montepaschi Siena: Mc Calebb 16, Andersen 13, Carraretto 4, Kaukenas 12, Stonerook, Aradori, Zisis, Lavrinovic 9, Rakocevic 2, Ress, Michelori ne, Lechthaler ne. All. Pianigiani. ARBITRI: Facchini, Cerebuch e Filippini. Note - Tiri liberi: Milano 9/9, Siena 7/11. Tiri da tre: Milano 6/24, Siena 5/23. Rimbalzi: Milano 34, Siena 34. Usciti per 5 falli: 39' Carraretto e 39'16" Stonerook. Spettatori: 10.300 per un incasso di 99 mila euro. Acea Roma - Vanoli Braga Cremona 85-78 (24-17, 37-37, 59-51) Roma: Tonolli 3, Crosariol 17, Datome 19, Dedovic 12, Gordic 8, Maestranzi, Tucker 23, Slokar 3. N.e. Marchetti, Staffieri. All. Lardo. Cremona: Cinciarini 8, Antonelli, Tabu 12, D'Ercole 2, Perkovic 10, Milic 10, Wafer 25, Thomas 2, Bavcic 9. N.e. Lottici, Mazic, Belloni. All. Caja. Arbitri: Mattioli, Lanzarini, Capurro. Note - Tiri da tre punti: Roma 11/22, Cremona 6/25. Tiri liberi: Roma 12/19, Cremona 8/12. Rimbalzi: Roma 33, Cremona 40. Usciti per 5 falli: Wafer al 36'54". Spettatori: 2.433 Canadian Solar Bologna - Cimberio Varese 74-63 (27-12, 45-30, 54-49) Canadian Solar: Poeta 17, Koponen 10, Gailius 11, Sanikidze 14, Gigli 2, Martinoni, McIntyre 16, Douglas-Roberts 4, Canelo ne, Quaglia ne, Fantinelli ne, Person ne. All.: Finelli. Cimberio Varese: Rannikko 3, Hurtt 2, Diawara 11, Kangur 6, Garri 10, Demartini 5, Stipcevic 12, Reati, Zattra ne, Talts, Ganeto 14, Bertoglio ne. All.: Recalcati. Arbitri: Taurino, Ramilli, Caiazza. Note - Tiri liberi: Bologna 22/30, Varese 8/9. Tiri da tre: 6/22, Varese 7/28. Rimbalzi: Bologna 33, Varese 34. Usciti per 5 falli: Kangur al 37'. Spettatori: 8.014 Bennet Cantù - Sidigas Avellino 90-55 (23-12; 40-28; 61-38) . Cantù: Lighty 15, Micov 6, Scekic 6, Markosishvili 8, Leunen 5, Marconato 2, Mazzarino 15, Diviach 2, Shermadini 9, Cinciarini 9, Bolzonella 8, Basile 5. All. Trinchieri. Avellino: Green 11, Gaddefors 4, Ferrara, Alborea ne, Spinelli 10, Lauwers 3, Norcino ne, Golemac 12, Soloperto, Slay 1, Johnson 8, Dean 6. All. Vitucci. Arbitri: Lamonica, Sardella, Gori. Note - Tiri liberi: Cantù 22/26; Avellino 10/16; tiri da due: Cantu 19/43 Avellino  15/38; tiri da tre: Cantù 10/19; Avellino 5/23; rimbalzi: Cantù 48; Avellino 29. Usciti per 5 falli: Dean (37') e Johnson (38'). Fallo tecnico ed espulsione per Johnson (38'). Spettatori: 3.693. Novipiù Casale-Benetton Treviso 71-72 (13-17; 38-38; 49-51). Novipiù Casale: S. Gentile 23, Temple, Janning 14, Nnamaka, Stevic 6, Berti, Malaventura 6, Pierich 12, Chiotti 8, Ferrero 2. Ne Dunigan, Di Prampero. All. Crespi. Benetton Treviso: De Nicolao, Moore 9, A. Gentile 19, Scalabrine 14, Adrien 15, Mekel 2, Bulleri 8, Sandri, Cuccarolo, Moldoveanu 5. Ne Gaspardo, Wojciechovshi. All. Djordjevic. ARBITRI: Begnis, Duranti, Quacci. NOTE: Parziali: 13-17, 38-38, 49-51. Tiri da 2 Casale 17/37, Treviso 25/40. Tiri da 3: Casale 9/31, Treviso 2/8. Tiri liberi: Casale 10/11, Treviso 16/20. Rimbalzi: Casale 32, Treviso 28. Assist: Casale 10 , Treviso 8. Spettatori: 3.000. Reyer Umana Reyer Venezia - Banca Tercas Teramo 86-71 (21-15; 47-33; 61-50) Umana Reyer Venezia: Clark 8; Allegretti 7; Causin 3; Tomassini; Slay 17; Szewczyk 11; Meini  3; Young 4; Fantoni 9; Bowers 11; Rosselli 4; Magro; Bryan 9. All.  Mazzon. Banca Tercas Teramo: Ricci; Brown 20;  Listwon; Amoroso 11; Cerella 11; Brown 4; Fultz 13; Lulli; Green 1;  Borisov 2; Wanamaker 9; Polonara. All.Ramagli. ARBITRI: Sahin Tolga, Lo Guzzo; Barni NOTE: parziali 21-15; 47-33; 61-50; 86-71. Tiri da 2: Venezia 18/36, Teramo 19/41; Tiri da 3: Venezia 12/23, Teramo 6/18. Tiri Liberi: Venezia 14/17, Teramo 15/20. Rimbalzi: Venezia 35, Teramo 29. Fabi Shoes Montegranaro-Angelico Biella 64-69 (14-13; 32-30; 43-47). Fabi Shoes Montegranaro: Karl 10, Piunti ne, Perini ne, Antonutti 7,Nicevic 4, Zoroski 15, Di Bella 8, Mazzola,  McNeal 6, Brunner 4, Ivanov 10. All.: Drucker. Angelico Biella: Jurak 6, Minessi ne, Coleman 7, Soragna 4, Pullen 11, Laganà ne, Miralles 23, Lombardi, Rossi ne, Chrysikopoulos 2, Chessa, Dragicevic 16. All.: Cancellieri. Arbitri: Enrico Sabetta, Mauro Pozzana, Gabriele Bettini. Note - Tiri liberi: Montegranaro 15/20, Biella 12/14. Tiri da tre: Montegranaro 7/22, Biella 5/10. Rimbalzi: Montegranaro 33, Biella 28. Usciti per cinque falli: nessuno. Spettatori: 3.650. Incasso: 26.350 euro. RISULTATI Pepsi Caserta  - Scavolini Siviglia Pesaro  76-82 Acea Roma  - Vanoli Braga Cremona  85-78 Fabi Shoes Montegranaro - Angelico Biella  64-69 Umana Venezia - Banca Tercas Teramo 86-71 Bennet Cantù - Sidigas Avellino 90-55 Canadian Solar Bologna  - Cimberio Varese 74-63 Novipiù Casale Monferrato - Benetton Treviso 71-72 EA7 Emporio Armani Milano - Montepaschi Siena 63-56 Riposa : Banco Sardegna Sassari CLASSIFICA Milano 10, Siena, Avellino, Cantù, Varese, Biella 8; Pesaro, Caserta, Roma, Venezia, Bologna, Treviso 6; Sassari 4; Montegranaro, Cremona, Teramo 2; Casale Monferrato 0. PROSSIMO TURNO (20 novembre) Banco di Sardegna Sassari - Acea Roma (19/11) Montepaschi Siena - Cimberio Varese Sidigas Avellino  - Novipiù Casale Monferrato Scavolini Siviglia Pesaro - Benetton Treviso Bennet Cantù  - Pepsi Caserta Fabi Shoes Montegranaro - Canadian Solar Bologna Banca Tercas Teramo - Vanoli Braga Cremona Angelico Biella - Umana Venezia Riposa : EA7 Emporio Armani Milano Leggi i commenti I commenti dei lettori 
ROMA - Saranno stretti i tempi per la formazione del nuovo governo, ma chi si aspettava il varo di un esecutivo nel giro di un paio di giorni si sbagliava. Sia il presidente del Consiglio incaricato Mario Monti, sia il capo dello Stato Giorgio Napolitano, sgomberano il campo dall'illusione che il governo tecnico di emergenza possa ottenere il via libera del Parlamento in fretta, limitando così al massimo le tensioni sui mercati. TUTTI I SERVIZI VIDEO DAL QUIRINALE Tempi più lunghi. Parlando subito dopo aver ricevuto il conferimento dell'incarico di formare un nuovo esecutivo dal presidente della Repubblica, Monti chiarisce che "le consultazioni che svolgerò saranno condotte con il senso dell'urgenza ma con scrupolo". "Ritornerò - dice - dal presidente della Repubblica quando sarò in grado di sciogliere la riserva". Posizione ribadita poco dopo dallo stesso Napolitano: "Se qualcuno si inventa prima che si fa il governo in due ore i tempi risultano allungati. Ma non si è mai detto quanto tempo sarebbe bastato. Monti farà nei tempi più brevi che gli consentano di ascoltare e valutare e decidere se e venire qui, come mi auguro, a sciogliere la riserva". Rispetto per il Parlamento. La necessità di fare bene, senza compiere passi falsi, non nasconde comunque la consapevolezza dell'urgenza del momento. "La situazione ha aspetti di emergenza ma l'Italia può uscirne con uno sforzo comune", dice ancora l'ex commissario Ue. Poi, illustrando nella sala stampa del Quirinale il senso della disponibilità comunicata con riserva al capo dello Stato e quelle che saranno le linee guida del suo sforzo, precisa: "Mi accingo a questo compito con profondo rispetto nei confronti del Parlamento e nei confronti delle forze politiche. Opererò per valorizzarne l'impegno comune per uscire presto da una situazione che presenta aspetti di emergenza ma che l'Italia può superare con lo sforzo comune". Serve più equità. E la linea da seguire per centrare questo obiettivo, aggiunge Monti con l'unico riferimento "programmatico" della sua breve comunicazione a giornalisti, è quella di indirizzare gli sforzi "a risanare la situazione finanziaria, a riprendere il cammino della crescita in un quadro di accresciuta attenzione all'equità sociale". Perché, agiunge, "lo dobbiamo ai nostri figli, dobbiamo dare loro un futuro concreto di  dignità e di speranza". La scure dei titoli in scadenza. Del resto fallire in questo tentativo, torna ad avvertire Napolitano, significherebbe andare dritti verso elezioni anticipate e "tentare di evitare un precipitoso ricorso al voto e un vuoto di governo è esigenza su cui dovrebbero concordare tutti" anche perché "da domani alla fine di aprile andranno a scadenza 200 miliardi di euro di Btp che bisognerà rinnovare ricollocandoli su mercati". "La particolare fragilità del nostro paese - prosegue - sta nell'altissimo debito pubblico accumulato nel passato. E' un peso che rischia di mettere a dura prova l'impegno dello stato". Per questo motivo "è perciò indispensabile recuperare la fiducia degli investitori e delle istituzioni europee, operando senza indugio nel senso richiesto. E' una responsabilità - dice ancora Napolitano - che avvertiamo verso l'intera comunità internazionale, a tutela della stabilità della moneta comune e della stessa costruzione europea, oltre che delle prospettive di ripresa dell'economia mondiale". Nessun ribaltone. Sbagliato quindi, sottolinea un presidente della Repubblica apparso più combattivo che mai, parlare di ribaltone. "Non si tratta di operare nessun ribaltamento delle elezioni 2008 né di venir meno a rinnovare la nostra democrazia dell'alternanza - puntualizza Napolitano - si tratta solo di dar vita ad un governo che possa unire forze politiche diverse in uno sforzo straordinario che l'emergenza economica esige". Personalità fuori dalla mischia. Un'emergenza che Monti pochi istanti prima aveva descritto così: "In un momento di grande difficoltà il Paese deve vincere la sfida del riscatto, deve tornare a essere elemento di forza e non di debolezza di un'Unione europea di cui siamo stati fondatori e di cui dobbiamo essere protagonisti".  E per vincere questa sfida, osserva ancora Napolitano, non ci sono dubbi che Monti è la persona più indicata in quanto l'ex rettore della Bocconi è "personalità indipendente, rimasta sempre estranea alla mischia politica" e "dotata di competenze ed esperienze che ne fanno una figura altamente conosciuta e rispettata in Europa e nei più larghi ambienti internazionali". Smentita sui nomi dei ministri. La presenza o meno di politici all'interno del nuovo esecutivo, dice ancora il capo dello Stato "è materia che ora passa al professor Monti e che sarà oggetto dei suoi colloqui con le forze politiche". E quelle girate fino ad oggi, avverte invece il presidente del Consiglio incaricato, sono "di pura fantasia". Leggi i commenti I commenti dei lettori 
Il Toro ha perso l’occasione di dare alla sua fuga i contorni dell’evasione definitiva. Il pareggio con il Bari tiene comunque i granata tre punti più in alto del Sassuolo e il vantaggio sul Pescara terzo è di cinque rassicuranti lunghezze. Ma una notte ruvida, sovente illogica e comunque mai noiosa ha prodotto il rallentamento di questo 1-1, il cui effetto più evidente non sarà sulla classifica ma sulle partite future, visto che Bianchi, espulso per una gomitata a Borghese, beccherà un paio di giornate di squalifica. Alla fine, il pubblico dell’Olimpico (e con loro, Ventura e i giocatori) se l’è presa assai con l’arbitro Ciampi, ma non si può dire che il risultato sia campato per aria: chi attacca così tanto e segna così poco, avrà pure delle colpe. La partita dell’assurdo ha raccontato che il Toro non è riuscito a segnare nonostante abbia battuto dieci (dieci!) calci d’angolo (alla fine saranno 14, contro uno appena) e una mezza dozzina di calci di punizione dal limite nei primi 35 minuti senza però scalfire il muro del Bari, salvo poi beccare gol in una delle rarissime sortite pugliesi: cross da destra di Defendi e tocco comodo di De Paula, troppo libero del cuore dell’area granata. C’era comunque già state delle pur rade avvisaglie, perché il Bari – che in trasferta ha già vinto quattro volte, evidentemente non per caso - sa come funziona il contropiede e ha interpreti adattissimi ad applicarlo, come lo stesso De Paula e Caputo, ma si è trattato comunque di concessione normali per una squadra che, come il Toro di ieri sera, preme con ossessività. Il difetto granata, semmai, resta una pericolosità per nulla adeguata alla produttività, visto che l’enorme mole di azioni offensive (e di corner, e di punizioni) prima dello svantaggio ha originato soltanto due salvataggi sulla linea su Pratali e Di Cesare e un destro di Sgrigna deviato da Lamanna: troppo poco, per attacchi così massicci. Ma nell’assurdità della serata ha trovato logica collocazione anche il pareggio granata, segnato con un contropiede a campo aperto al 9’ della ripresa: fin lì il Bari non aveva mai aperto nemmeno un centimetro di campo e ha invece lasciato trenta metri liberi ad Antenucci, tenuto in gioco da Polenta e raggiunto dal lancio al bacio di Iori: l’attaccante ha dribblato in eleganza il portiere e mandato in solluchero la Maratona. Nel primo tempo, il Toro aveva interpretato la gara alla sua maniera, sfondando con Antenucci e soprattutto Stevanovic, creando utili diversivi con Sgrigna ma faticando a servire Bianchi, per altro usato come fosse una liana dai difensori baresi, e in particolare da Borghese, che gli si aggrappavano addosso in ogni momento. Un paio di rigori sono stati reclamati invano. Però è anche vero che ieri sera la manovra granata non sempre è stata fluida come avrebbe dovuto, appesantita da un’imprecisione lieve ma comunque sufficiente affinché il Bari serrasse la linee, azzardasse le ripartenze, rallentasse l’impeto degli attacchi altrui. La ripresa è stata anche più spezzettata, d’altronde la stanchezza non va mai d’accordo con la lucidità. E al Toro mancano sempre alternative “sporche” al gol schematico, cercato in base al lavoro preparato in allenamento: nei momenti di difficoltà, latita l’improvvisazione. Dopo l’intervallo, la pressione granata è stata insistente ma non così schiacciante e il vantaggio dell’espulsione per doppia ammonizione di Polenta, conciato per le feste da Stevanovic, è stato annullato nel giro di dieci minuti, dal 27’ al 37’, dalla dabbenaggine di Bianchi, che a un certo punto ha deciso di vendicarsi degli arrampicatori baresi rifilando una gomitata all’assillante Borghese. Stavolta l’arbitro (anzi, l’assistente Bernardoni) ha visto e per il centravanti è scattato un cartellino rosso sacrosanto. Il fatto che altre rudezze pugliesi fossero passate inosservate non attenua le colpe del capitano, squalificato per tre turni. Gli ultimi assalti sono stati dettati dalla rabbia, un gran tiro di D’Ambrosio (41’ st) è stato respinto da Lamanna, il Toro ha perso un’occasione per tenere la B due piani più in basso. 
Biella sbanca anche il PalaRossini di Ancona e stende la Fabi Shoes  Montegranaro per la seconda volta consecutiva, ma mentre la partita della scorsa  stagione era stata utile per la salvezza, questa vittoria trascina la  Pallacanestro Angelico Biella verso i piani alti della classifica. Non è stata  una vittoria facile, in bilico fino agli ultimi trenta secondi. E stata la  vittoria della squadra che ha sbagliato di meno e alla fine si è imposta grazie  all’esperienza di giocatori come Miralles e Dragicevic che hanno messo a segno  un bottino importante. Biella schiera il consueto quintetto iniziale con Soragna, Pullen,  Dragicevic, Coleman  e Miralles, ma si  vede in panchina il greco Linos Chrysikopoulos, alla fine del match a referto  con i suoi primi due punti. Montegranaro risponde con  Antonutti, Brunner, Di Bella,  Mc Neal  e Ivanov. Come già contro Cremona domenica scorsa, partenza a razzo della  squadra avversaria, che trova in Ivanov e Brunner gli uomini ispirati: 12-6 il massimo vantaggio. Biella è paziente e ricuce lo strappo  anche senza utilizzare troppo il suo giocatore di maggior pregio, Coleman. A fine  primo quarto Montegranaro è avanti di un’incollatura, ma quanti errori al tiro  da una parte e dall’altra. Secondo quarto in equilibrio anche se la squadra di  casa cerca l’allungo più di una volta, Biella pur sbagliando molto gioca sul  filo dei 24 secondi  e cerca meglio le  penetrazioni. Le difese però funzionano a meraviglia e il punteggio è molto  basso. La partita sembra avviata al pareggio alla fine dei primi due quarti, ma  un ingenuità difensiva regala la palla a tre secondi dalla fine per il vantaggio  Montegranaro, una situazione che fa imbestialire, e non poco, coach  Cancellieri. Alla ripresa delle ostilità si segnalano molti falli: quasi subito  il quarto di Brunner che toglie lucidità alla difesa della Fabi, mentre un  nervoso Soragna si fa sorprendere persino dagli arbitri che gli affibbiano un  tecnico e lo portano sul quarto fallo. La partita sul 36 pari ha il merito di  sbloccarsi grazie a Dragicevic che inventa triple a ripetizione, Biella va sul  più sei mettendo a referto anche Chrysikopoulos. Su un contropiede sbagliato di  Coleman, che poteva portare al più otto per l’Angelico, Di Bella mette un facile  canestro e poi una tripla in chiusura viene annullata per infrazione di 24''. Si ritorna in campo e Montegranaro mette in sequenza un parziale di  9 a 0 che infiamma il pubblico di casa. Cancellieri chiede time out e rasserena  i suoi, è ancora Dragicevic a  suonare la  sveglia con una tripla e sempre con una tripla a portare definitivamente in  vantaggio Biella sul 60 a 56 a 2'45'' dalla fine. La palla scotta in questi  ultimi possessi, ma Biella ha il merito di essere più lucida e di chiudere con i  liberi di Miralles prima e di Pullen poi. Doppia trasferta, doppia vittoria e  adesso viene il difficile: confermarsi sul parquet amico domenica sera contro una  lanciata Reyer Venezia. Fabi Shoes  Montegranaro  – Angelico Pallacanestro  Biella 64 – 69 (14  – 13 ; 32 -  30; 43 – 47;) Fabi Shoes  Montegranaro C. Karl  10 , G.Piunti n.e., G. Perini n.e., M. Antonutti 7, S. Nicevic 4,  I. Zoroski 15, F. Di Bella 8, V. Mazzola 0 ,  J. McNeal 6, G. Brunner 4, D.Ivanov 10. Angelico  Pallacanestro Biella G. Jurak 6, N. Minessi n.e., A. Coleman 7, M. Soragna 4, J. Pullen  11, M. Laganà n.e., A. Miralles 23, E. Lombardi 0, F. Rossi  n.e. Chrysikopoulos 2, M. Chessa 0, T.  Dragicevic 16. 
ROMA - È stata l'espressione  di gioia più bella della manifestazione in piazza del Quirinale per le  dimissioni di Silvio Berlusconi. Quell' Hallelujah di Händel ha  surclassato i girotondi, i balli festosi, i cori da stadio. La musica  ha dimostrato tutta la sua potenza emotiva: era giubilo all'ennesima  potenza. Ma chi erano quei musicisti e quei cantanti che sembravano  essersi riuniti quasi per caso, l'altra sera? Il movimento di  "Resistenza musicale permanente" è un gruppo che si organizza di volta  in volta via Internet coinvolgendo musicisti professionisti, studenti di  musica e dilettanti. Quella di piazza del Quirinale non era infatti la  loro prima manifestazione: c'erano il 13 febbraio in piazza del Popolo  per suonare il Dies Irae di Mozart alla manifestazione delle donne "Se  non ora quando?"; c'erano il 26 marzo alla manifestazione per l'acqua  pubblica e il 30 marzo in piazza Montecitorio per la manifestazione  contro il processo breve. LE IMMAGINI I musicisti e i cantanti non sono  dunque sempre gli stessi, ma c'è una figura chiave dietro  l'organizzazione del gruppo, il soprano Anna De Martini, cantante  professionista, voce di molte registrazioni del maestro Ennio Morricone,  insegnante in due cori e soprattutto pasionaria della lotta politica  condotta solo con l'arma della cultura musicale. "L'esecuzione  dell' Hallelujah di Händel in piazza del Quirinale lo considero l'atto  conclusivo del movimento di Resistenza musicale permanente", dice.  "Perché Berlusconi non poteva governare questo Paese, e ora che si è  dimesso la nostra missione può dirsi compiuta". Ma come: non abbiamo neanche fatto in tempo a sapere di voi che già vi ritirate dalla lotta? "Per  la prima manifestazione utilizzammo solo le e-mail: dovevamo essere 60  tra cantanti e coristi ma con il passaparola siamo diventati 400, con  molti strumentisti che si sono aggiunti. Il fatto è che l'ideazione,  l'organizzazione, la ricerca di musicisti e cantanti professionisti  necessari per una resa degna delle musiche che eseguiamo richiedono  tempo ed energia, ed io ho anche il mio lavoro, la mia vita privata. Ed è  altrettanto faticoso e impegnativo riuscire a motivare chi come te  sente che è giunto il momento di far sentire la propria voce contro la  degradazione sociale e culturale cui hanno portato l'Italia e però  dubita sull'efficacia di manifestazioni come questa". Come avete preparato l'esibizione al Quirinale? "Erano  settimane che ci tenevamo in contatto per l' Hallelujah , all'inizio lo  abbiamo provato scambiando file via Internet, poi anche in lezioni  all'aperto nei parchi. È molto difficile da cantare per cantanti  principianti, per i tanti che non sanno leggere la musica e che si  aggregano all'ultimo momento. Attendevamo solo il momento adatto, che è  arrivato proprio mentre mi trovavo ad Amsterdam per motivi personali:  così ho preso il primo aereo e sono tornata, non potevo certo perdermi  il momento per cui avevamo lavorato tanto. Le convocazioni sono partite  due ore prima del concerto, il risultato è stato un miracolo: si sono  presentati anche cantanti professionisti, c'era un tenore che volevo  sposare per quanto era bravo, c'erano anche un trombettista e una  violinista dell'orchestra del Teatro dell'Opera di Roma. Eravamo un  centinaio ma avessimo avuto più tempo saremmo stati molti di più". Da dove è nata l'idea di questo tipo di esibizioni pubbliche di piazza? "Dall'esigenza  e dalla volontà di poter dire la nostra, di poter protestare per come  il governo Berlusconi ha ridotto l'Italia e la cultura italiana. Provavo  invidia per chi poteva farlo con le parole, i giornalisti, i  commentatori, ma sentivo anche che manifestare non era sufficiente, è un  rito stanco in cui la gente è sempre pubblico di fronte ad un palco. Ci  voleva il Dies Irae , "il giorno del giudizio che sta per arrivare", ed è  stato così bello ritrovarsi con tanta gente con la stessa esigenza, con  tanti ex compagni di conservatorio o cantanti dilettanti con la voglia  di condividere qualcosa, a cominciare dalla possibilità di opporre lo  studio e la cultura all'omologazione e alla sottocultura delle  televisioni berlusconiane". Il 13 febbraio è dunque iniziato il percorso che vi ha portato fino al Quirinale. "Dopo  "Se non ora quando" di piazza del Popolo, dove comunque gli  organizzatori ci hanno tollerato a fatica dicendo che non rientravamo  nella "regia" della manifestazione, ho aperto il sito "Dies Irae", e  sono cominciati ad arrivare gli inviti dei partiti politici, cui abbiamo  sempre risposto che non siamo un gruppo, che ci organizziamo di volta  in volta, e che al palco preferiamo lo spontaneismo della piazza. Com'è  accaduto alla manifestazione in difesa della Costituzione il 12 marzo:  il palco è retorico, chi manifesta sta in piazza". La musica ha dimostrato di essere un'arma potente, in questo senso. "La  musica è disciplina, esercizio, rispetto delle regole, studio della  tradizione senza il quale è impossibile anche la trasgressione delle  regole, la musica è armonia, rispetto dell'altro: in un coro la tua voce  non deve e non può sovrastare quella di chi ti sta vicino. La gente  avverte questa qualità, per questo si emoziona. Quando il risultato non è  granché mi dispiace, vorrei che fosse sempre buono, perché la bellezza è  rivoluzionaria e se la musica non è bella un po' perde di significato.  Quando è bella, è il contrario della retorica, invece le frasi urlate  l'altra sera contro Berlusconi, come "Abbiamo un sogno nel cuore,  Berlusca a San Vittore", è già retorica". Ha detto che è già stanca di questa esperienza, ma qual è il risultato più bello che sente di aver raggiunto? "Aver  coinvolto molte persone che si sono avvicinate con la voglia di  imparare, di capire che cosa succede intorno a noi, in una parola essere  di essere migliori grazie agli altri. E poi aver condiviso una gioia  vigile, consapevole, di aver gioito insieme agli altri per le dimissioni  di Berlusconi con la testa, prima che con la pancia". 
Stella del Napoli e punto di riferimento dell'Uruguay. Per Edinson Cavani, l'amichevole in programma martedì sera allo stadio Olimpico di Roma contro l'Italia potrebbe essere l'ennesimo tassello da aggiungere a una carriere in costante ascesa. L'attaccante della 'Celeste', campione uscente della Coppa America e reduce dal poker rifilato al Cile, sarà il terminale offensivo della formazione del ct uruguaiano Oscar Washington Tabarez, tecnico che torna in Italia dopo le esperienze agrodolci vissute sulle panchine di Cagliari e Milan. "Se siamo più forti dell'Italia? Siamo due nazionali diverse ma entrambe abbiamo giocatori molto importanti a livello mondiale - spiega 'El Matador' al termine dell'allenamento di rifinitura svolto allo stadio Flaminio -. Sarà una bella partita. Si vede il lavoro che stiamo facendo da un bel pò di tempo, ce la stiamo mettendo tutto e anche nel mondo si sta riconoscendo il valore dell'Uruguay". "E' una cosa che ci inorgoglisce e che dobbiamo a Tabarez - confessa poi Cavani -: da quando ha preso la Nazionale ha messo regole chiare da rispettare. Se siamo a questo punto, se la squadra va così bene, gran parte del merito è del mister". Per continuare il trend positivo però, l'Uruguay dovrà adesso superare l'esame Italia. "Chi mi piace del gruppo di Prandelli? Ci sono giocatori forti, tanti campioni, però secondo me quello che fa la differenza è Pirlo - ammette l'attaccante del Napoli -. Baloteli? Credo siamo simili, siamo due attaccanti moderni, e poi il calcio italiano è simile a quello inglese quindi credo che Mancini chieda a Mario lo stesso lavoro che si chiede a me nel Napoli". Nella gara contro gli azzurri, però, Cavani si trioverà a dover fare i conti anche col compagno di squadra, Maggio: "Per me è un gradissimo terzino, ha fatto ottime stagioni in Italia e merita la maglia azzurra. So bene che sarà difficile passare sulla sua fascia". E anche Tabarez sa bene che non sarà facile affrontare l'Italia, nonostante la Coppa America vinta in Argentina dopo aver battuto anche i padroni di casa. "Torno da vincente? Si, è vero" si lascia scappare il ct prima di lasciare il campo del Flaminio. Le fallimentari esperienze alla guida di Cagliari e Milan, quest'ultima caratterizzata anche dal difficile rapporto con Berlusconi, sono ormai un ricordo sbiadito. "Ma la vita è così, è fatta di sali e scendi, non è lineare - spiega prima di salire sul bus con la squadra per far rientro in hotel - Berlusconi si è dimesso? Arrivederci". 
La Virtus torna al successo nella serata in cui Terrel McIntyre si congeda al pubblico della Unipol Arena. TMac, che sarà tagliato per i problemi all'anca, risolve la sfida con Varese con un gioco da 4 punti nel momento decisivo, sul 54-52 a inizio dell'ultimo quarto. Fin lì, la Canadian era partita fortissimo, trovando anche il +18 (30-12) in avvio di secondo quarto, chiudendo il primo tempo con un vantaggio considerevole (45-30) e dando sempre l'impressione di essere padrona del match. Tutto sciupato nel terzo quarto, quando l'attacco s'è inceppato e Varese è risalita con i cesti di Ganeto e Stipcevic. La squadra di Recalcati è rimasta in corsa fino all'ultimo minuto (64-61), ma McIntyre è stato superbo nel finale, con 8 punti nell'ultimo quarto. Sabatini conferma l'intenzione di cedere il club: "Se non troviamo una soluzione entro metà dicembre, a giugno lascio". Canadian Solar Bologna-Cimberio Varese 74-63 (27-12, 45-30, 54-49) Canadian Solar: Poeta 17, Koponen 10, Gailius 11, Sanikidze 14, Gigli 2, Martinoni, McIntyre 16, Douglas-Roberts 4, Canelo ne, Quaglia ne, Fantinelli ne, Person ne. All.: Finelli. Cimberio Varese: Rannikko 3, Hurtt 2, Diawara 11, Kangur 6, Garri 10, Demartini 5, Stipcevic 12, Reati, Zattra ne, Talts, Ganeto 14, Bertoglio ne. All.: Recalcati. Arbitri: Taurino, Ramilli, Caiazza. Note - Tiri liberi: Bologna 22/30, Varese 8/9. Tiri da tre: 6/22, Varese 7/28. Rimbalzi: Bologna 33, Varese 34. Usciti per 5 falli: Kangur al 37'. Spettatori: 8.014. 
La palla che rimbalza sul ferro, il pubblico con il fiato sospeso, la sirena, la delusione di una città intera che ancora aspetta la prima vittoria nella sua storia in Serie A. Casale perde, per l'ennesima volta all'ultimo tiro. Finisce 71-72 per Treviso brava a non far vedere troppo l'assenza di Becirovic che non sarà disponibile nemmeno nella trasferta di Monaco di Eurocup. Attese per le prossime ore importanti novità per quanto riguarda la voce "nuovi arrivi" nel roster casalese. Ufficializzato l'addio di Simone Berti che però continuerà ad allenarsi con la squadra in attesa di una nuova sistemazione, secondo alcune indiscrezioni dovrebbe essere imminente la firma del playmaker americano Mustafa Shakur in uscita dal Pau-Lacq-Orthez, franchigia del campionato francese. Torna nel quintetto iniziale Garrett Temple che dopo l'infortunio patito la scorsa settimana in allenamento viene subito schierato da coach Crespi in un'insolita posizione di ala piccola. Primi esperimenti per il possibile arrivo di Shakur? Parte invece dalla panchina il neo arrivato Oliver Stevic (6 punti finali) non ancora al top della condizione fisica. E' la Benetton però a partire con il piede sull'acceleratore con Gentile che porta subito sul 4-0 i trevigiani. Chiotti da sotto riaccende l'entusiasmo di un Palaferraris ancora gelato dal triste finale della sfida con Milano, l'ennesima prestazione da gladiatore per un giocatore che da quando è arrivato tre anni fa alla corte di coach Crespi è migliorato in una maniera impressionante. Casale domina al rimbalzo offensivo ma da fuori la mira non è quella dei giorni migliori. La tripla di Bulleri nell'ultimo giro di orologio spezza in due gli equilibri. Il gioco da tre punti di Moldeveanu chiude il primo quarto sul 17-13 per Treviso. Nel secondo quarto Janning prende per mano la squadra mettendo a segno 6 punti in 2' che risvegliano Casale. Temple a mezzo servizio non riesce a garantire il solito gruzzoletto di punti, ci pensa allora il "Gentile monferrino" a tenere a debita distanza Treviso. La sfida nella sfida è quella con il fratello Alessandro che non molla un centimetro, nonostante un infortunio alla mano che lo tiene fuori per buona parte di quarto. Si sveglia dal letargo Moore che con una bomba dalla linea dei tre punti riporta Treviso sul 36 pari, Adrien fa 2/2 dalla lunetta ma è ancora l'indiavolato Stefano Gentile ad avere l'ultima parola chiudendo i giochi sul 38-38. Il terzo quarto si apre con in onda sui teleschermi  lo "Scalabrine show". L'Ex Boston Celtics che fino a quel momento portava a referto solamente due punti, diventa la minaccia principale degli attacchi di Treviso. Saranno ben 8 i punti segnati nel terzo quarto dall'ala grande di Long Beach.  Jeff fa 1/2 dalla lunetta ed il canestro del "Gentile trevigiano" riporta in vantaggio i suoi sul 51-49. I padroni di casa partono male anche nell'ultima frazione concedendo troppo ad una Benetton che ringrazia provando ad abbozzare la prima vera fuga dell'incontro. Moldeveanu e Scalabrine portano sul +6 Treviso che a questo punto sembra poter agevolmente controllare fino alla fine. Casale non si sfalda e la tripla di Gentile ricarica di adrenalina una squadra che sembrava essersi persa. Dunigan continua a star comodo in panchina (vicino il suo addio?) e Malaventura fa esplodere il Palaferraris con un 2/2 da tre punti che a 1'12'' dalla conclusione riporta Casale sul +1. Gentile "il trevigiano" accorcia da sotto, ma quello monferrino (23 punti finali) in completa trance agonistica scartabella l'ennesima perla da 3 punti che porta la Novipiù sul 70-68. Sarebbe l'immagine ideale per chiudere questa partita, ma come si sa la fortuna non vuole proprio dare una mano ai ragazzi di coach Crespi. Jeff pareggia subito i conti, costringendo il Gentile casalese a far fallo dopo l'errore di Pierich da tre punti. Bulleri dalla lunetta fa 72-71 lasciando nelle mani di Casale il destino dell'ultimo pallone della sfida.  Chiotti recupera un pallone sporco, si getta sotto canestro in versione "salvatore della patria" ma il suo tiro e le speranze di tutto il Palaferraris si infrangono su quel maledetto ferro,  ormai il principale nemico di questa squadra che per la terza partita su tre in casa si vede scivolare dalle dita la vittoria all'ultimo tiro. NOVIPIU' CASALE - BENETTON TREVISO 71-72 (13-17; 39-39; 49-51) NOVIPIU' CASALE: Berti, Malaventura 6 (2/5 da 3), Gentile 23 (4/6, 4/6), Nnamaka (0/1, 0/3), Pierich 12 (2/2, 2/5), Chiotti 8 (4/9), Temple (0/2, 0/5), Stevic 6 (2/5 da 2), Ferrero 2 (1/1, 0/1), Di Prampero ne, Janning 14 (4/11, 1/6), Dunigan. All.: Crespi BENETTON TREVISO: Adrien 15 (5/8), Moore 9 (2/6, 1/3), Mekel 2 (1/2), Bulleri 8 (3/4, 0/1), De Nicolao (0/2 da 2), Sandri (0/1, 0/1), Cuccarolo (0/1 da 2), Gentile 19 (5/6, 1/2), Gaspardo ne, Moldoveanu 5 (2/2, 0/1), Wojciechovski ne, Scalabrine 14 (7/8). All.: Djordjevic. 
MILANO - Può sorridere Claudio Ranieri. La sua Inter inizia a prendere forma e i suoi uomini sembrano iniziare ad avere la condizione dei giorni migliori. Dai ritiri delle diverse nazionali e da Appiano Gentile le risposte dei singoli uomini sono ottime e la società col direttore tecnico Marco Branca e il direttore sportivo Piero Ausilio si sta muovendo in chiave mercato. I due dirigenti, infatti, hanno approfittato della sosta per volare in Brasile visionare alcuni dei nomi, come Juan, che da tempo sono dati per vicini alla società di corso Vittorio Emanuele. Il tutto avviene mentre ritornano le voci di un incontro tra Guardiola (in questi giorni a Brescia) e Moratti in vista di un possibile ingaggio del tecnico del Barcellona. Non che si tratti di una novità: Moratti ha sempre stimato l'allenatore spagnolo. SEGNALI POSITIVI - Sul campo, invece, si stanno mettendo in buona luce gli attaccanti. Ad un Pazzini decisivo in chiave azzurra, si aggiungono i criticati Milito e Castaignos che, nell'amichevole contro il Chiasso, formazione della serie B svizzera, sono andati entrambi in rete. Il test match contro gli elvetici ha poi messo in evidenza un Jonathan che  corre e tiene palla come se fosse arrivato davvero il passaggio di consegne con Maicon, e un Poli piuttosto tonico e voglioso di dimenticare gli infortuni che hanno azzoppato la sua prima parte di stagione all'Inter. Leggi i commenti I commenti dei lettori 
