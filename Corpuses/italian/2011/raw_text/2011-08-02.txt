NOVE medici per trecento soccorsi al giorno. Uno dei 9, di turno per due notti filate, faccia stanca, bianca come il camice, confida. "Mi segno la croce, come si fa a non sbagliare diagnosi?" domanda. Si dà una risposta. "Abbiamo un primario che è un esempio per tutti, un maestro e un fratello, non si ferma lui, non ci fermiamo noi". È un'estate in codice rosso per l'ospedale "Anna Rizzoli" di Lacco Ameno e per quelli delle altre due isole. Sono ferme due delle tre idroambulanze. Funziona solo quella di Procida anche per Capri e Ischia, totale nove comuni, meno di 80 residenti d'inverno, forse 400mila a Ferragosto. Comincia nelle isole un viaggio nella sanità che soffre. "C'è molto lavoro, ma ci sono anche tante cose belle da raccontare", non dice altro Alberto Marvaso, e si scusa. Nella sanità dei debiti e dei commissari è vietato parlare con i giornalisti. Merito o colpa sua, c'è ancora più folla: vengono anche da Napoli per essere operati da lui, l'ultimo è un dirigente di una industria meccanica da fuori regione. Gli ha scritto un chirurgo americano per invitarlo in Florida: gli salvò il nipote, precipitato su un cumulo di cocci da una finestra. Aveva infilato i guanti, vide Marvaso operare, e si fermò a guardare. È il leader tra nove medici, cinque di ruolo, 4 precari che rinnovano il contratto ogni mese, dovrebbero essere almeno 12, ma due sono morti d'infarto e uno è fuggito in una clinica di Napoli. "Se magari "Medici senza frontiere" venisse qui a dare una mano", è il sarcasmo di un agente marittimo di Casamicciola, guida un comitato civico per potenziare l'ospedale. Ischia non è Kandahar, qui corsie strette, corridoi angusti, ma tutto sembra pulito ed efficiente. Sembra. Non bastano 56 posti letto, 24 di chirurgia e ortopedia, 16 di medicina, 8 di Utic e cardiologia, 6 pediatria. "Il turn over è breve, i pazienti sono dimessi presto per far posto ad altri", spiega un infermiere. Ma il "Rizzoli" ha dovuto inventare il sistema di "ospedale allargato". Cioè? "I medici appena possibile rimandano i malati a casa, completano la cura con visite gratuite a domicilio, vanno in motorino a loro spese", racconta un altro. L'ortopedia funziona fino alle 18, un medico arrivato da Pozzuoli evita adesso i disagi il sabato. Un giornale ischitano con ironia ha titolato: "Fatevi male, ma solo in certi giorni". Fino alle 18 c'è l'interprete, tedesco e inglese, il turismo cambia, ci sono difficoltà con il russo e di notte. Hanno stampato frasi in lingua, per avere il "consenso informato" almeno con un cenno prima di entrare in sala operatoria. È una conquista il reparto di oncologia (Roberto Mabilia lo specialista) come la sezione di dialisi con 18 posti, ultima la telemedicina. Una battaglia vinta da Alfredo Siani, passato ora a dirigere il Pascale. I dati sono trasferiti a Pozzuoli, un neuroradiologo decide se è necessario il trasporto e l'intervento dopo i traumi cranici, evitando spesso inutili traversate. Per i traumi epatici, anche i più complessi, risolve invece l'équipe del "Rizzoli", che opera con 2 e quasi mai con i 4 medici di norma. Dove sono, altrimenti? "Un giorno la Regione dovrà sistemare tutto, l'emergenza non può durare a lungo", dicono quelli del comitato che si batte per l'ospedale, ma non ha abbastanza risorse né tempo il commissario di Asl Napoli Nord, Francesco Rocca, stesso incarico anche alla Croce Rossa. Attirò anche l'attenzione di "Report" e della Gabanelli, Rai3. Viene in Campania un giorno a settimana, poco forse per un'utenza di oltre un milione di abitanti. Della stessa Asl anche Procida. Che ha la sua prima Tac. Merito di Lia Bertoli, per 4 mesi commissario, ora al vertice di Arsan. "Si è atteso il collaudo, funzionerà da settembre", informa Anna Capodanno, assessore alla Sanità, socialista di vecchia data, "sono un incubo per i dirigenti, mi batto con forza, la sanità è qualcosa di molto importante per chi vive a Procida. È la vita". Ospedale che dà sollievo, bel panorama, guarda Capri e Ischia, nove letti. Chirurgia, medicina e ostetricia, tre ciascuno. Spesso vuoti, però. Tornano spesso a casa dopo le prime cure, chi sta peggio va in idroambulanza a Pozzuoli o in elicottero al Cardarelli. "Due tragedie ci hanno risollevato", racconta la Capodanno. Nel 1996, l'aliscafo che si squarcia una fiancata nella nebbia battendo contro gli scogli, 4 morti. E un anno prima, la sberla di vento che mette in azione l'elica, una pala falcia il poliziotto-pilota Antonio Raimondi e la donna che si era offerta volontaria per salvare Enrico Scotti, un ragazzo ustionato. Gaetanina Scotto. "Bisognava reagire". C'è un ospedale nuovo che porta ora il nome della sua infermiera coraggio. E l'eliporto accanto. All'elicottero si affida anche Capri. "Ma è spesso autosufficiente", dicono al "Capilupi" orgogliosi di un dato. Il 98 per cento dei parti a Capri avviene qui. Non fuori. È il vanto del direttore sanitario Alfredo Pirollo, che garantisce una risposta di qualità con otto ginecologi. Ma ci sono anche 7 chirurghi guidati da Walter Memoli e Bruno D'Orazi, 5 internisti, 5 pediatri, discreta Tac, laboratorio di analisi. Pochi 18 posti letto per 13 mila residenti tra Capri e Anacapri, ma d'estate 15 mila sbarchi al giorno, 50 mila turisti a Ferragosto. Difficoltà per l'idroambulanza (50 minuti per arrivare da Procida, 50 per toccare Napoli, altrimenti c'è Caremar la compagnia pubblica) e spesso per l'ortopedia. Un piccolo ospedale tenuto bene, ma da restaurare e manca della "telecardiologia", ritenuta "indispensabile". Niente paura, la Regione non spenderà un euro. Una signora ha già versato due milioni. Non è la prima a far beneficenza per un ospedale che riflette anche l'isola. Tra i cento soccorsi al giorno molte signore con congiuntiviti da allergia. Segreta la lista di politici: falso allarme per crisi d'ansia e tachicardia. Solo Capri fa battere forte il cuore. 
In serata diverse squadre dei vigili del fuoco sono intervenute per domare un grosso incendio scoppiato in un fienile nella zona della Corte di Giarola. Da accertare le cause che hanno scatenato il rogo. Sul posto anche le forze dell'ordine. 
SGOMBERATO l'autoparco di via Brin. Entrano nella fase operativa (anche se con due settimane di ritardo) i lavori per trasformare il capannone in sito di trasferenza temporanea, come indicato dall'ordinanza del 15 luglio. Ma il via ai lavori scatena la polemica sociale. All'alba scatta il bitz dei vigili urbani. Una cinquantina di immigrati vengono presi e portati fuori con la forza dal capannone. L'operazione scatta alle cinque del mattino. Alle cinque del pomeriggio, sul marciapiede davanti al capannone ci sono tra i trenta e i cinquanta immigrati seduti per terra, con felpe e maglioni invernali addosso, disidratati e qualcuno con leggere ferite da colluttazione. C'è chi mostra una maglietta strappata. Chi gli effetti dello spray urticante sul viso. "In questa città è più importante l'immondizia degli esseri umani", sorridono rassegnati i ragazzi del Burkina Faso, che non si allontanano dal capannone, perché all'interno hanno tutti i loro oggetti personali. A prestare i primi soccorsi, con cassette d'acqua e lattine di tè gelato, magliette estive e scarpe, sono gli abitanti del quartiere. In ottanta sono stati trasferiti in una struttura a Capodichino. Altri quaranta sono stati sgomberati senza avere una destinazione precisa. Il Comune, però, ribatte e parla di "liste gonfiate". "Ci dovevano essere 80 immigrati, ne abbiamo trovati 120-130. Cercheremo di fare qualcosa per loro e non li lasceremo in strada, ma evidentemente il trasferimento è diventato più movimentato", fanno sapere dall'assessorato ai Servizi sociali. Ma dopo il blitz, l'assessore, Sergio D'Angelo, deve intervenire personalmente per far liberare Mohamed Goumbane fermato dalla polizia municipale. "Ma non c'è stato nessuno sgombero", precisa l'assessore. "La storia di questi ragazzi è lunga  -  spiega Gennaro Laudiero del sindacato Usb che da giorni segue la vicenda  -  portati via da via dell'Avvenire a Pianura, sono stati lasciati qui per 16 mesi. Venerdì scorso c'è stato un primo trasferimento al Don Bosco dopo lunghe trattative con l'assessorato alle Politiche sociali, ma circa 50 migranti sono rimasti fuori e sono tornati qui". "Sono arrivate quaranta auto dei vigili urbani e una ventina di moto  -  racconta Rosario Arino, consigliere di Forza del sud socialisti liberali della IV Municipalità  -  hanno usato spray urticante e strattonato violentemente chi non voleva lasciare il capannone, costringendo tutti a lasciare i propri oggetti personali. Il capo gruppo, Mohamed, è stato trascinato via con la forza". A chi è rimasto fuori dalla struttura è stato fornito un "permesso blu". "È una specie di lasciapassare per entrare nel capannone  -  spiega uno dei migranti mostrando il foglio  -  e per riprendere i nostri abiti e le nostre cose, ma non ho capito se posso anche dormire qui finché non mi trovano un'altra sistemazione". "Molti di questi ragazzi sono rifugiati politici" precisa Arino, residente tra l'altro della zona. "Ancora una volta il Comune non ci ha comunicato nulla. E cinquanta migranti sono stati lasciati sul marciapiede", commenta il presidente della IV Municipalità, Armando Coppola. E mentre a via Brin va in scena il braccio di ferro tra vigili e migranti, il Consiglio comunale approva all'unanimità un ordine del giorno sui rifiuti. Il documento, con i sì dei 33 consiglieri presenti in aula, dà il via libera alle linee programmatiche dell'amministrazione comunale. Il Consiglio chiede l'impegno dell'amministrazione a richiedere ad Asìa un dettagliato piano aziendale. Tra le novità l'istituzione all'interno del Consiglio (su proposta dei consiglieri Andrea Santoro, Fli, e Domenico Palmieri, Liberi per il Sud) di una commissione speciale d'indagine conoscitiva sulla discarica di Chiaiano, sulla quale il protocollo d'intesa conferma la volontà di chiudere la discarica una volta raggiunta la capienza fissata. Il vice sindaco, Tommaso Sodano da un lato tranquillizza sulle condizioni della discarica di Chiaiano ("La situazione è sotto controllo") e dall'altro ribadisce: "Nei prossimi giorni saranno firmati gli accordi internazionali, con la collaborazione della Provincia per il trasferimento dei rifiuti all'estero". 
Una colossale class action contro le Asl del Piemonte "colpevoli" di non inserire subito in idonee strutture le persone non autosufficienti. A minacciarla è il consigliere regionale del Pd Mauro Laus che ieri in una conferenza stampa ha spiegato come diverse sentenze di tribunali amministrativi e civili in Italia (tra l'altro anche del Consiglio di Stato) abbiano già stabilito che liste d'attesa per l'inserimento in casa di riposo, in comunità o per ricevere un servizio d'assistenza domiciliare sono illegittime se riguardano persone non autosufficienti. "I giudici  -  ha spiegato Laus  -  hanno condannato aziende sanitarie ed enti gestori dei servizi socio-assistenziali, in diverse regioni italiane, a risarcire i malati e le loro famiglie. Gli utenti del servizio sanitario riconosciuti come non autosufficienti e ai quali sia stata negata l'immediata attivazione dell'assistenza cosiddetta "essenziale" possono rivalersi sull'Asl e sul Comune competenti per territorio, ciascuno per la propria quota di responsabilità, e vedersi risarcire il danno subito". Le sentenze si basano sull'articolo 1 del decreto legislativo di riordino del sistema sanitario del 1992 che stabilisce come il servizio sanitario e socioassistenziale sia per il malato un diritto immediatamente esigibile. Del problema si stanno occupando in Piemonte anche Maria Grazia Breda, presidente della Fondazione Promozione Sociale e il presidente regionale dell'Anaste (che raccoglie le strutture del privato convenzionato che operano nel settore), Michele Assandri. In Piemonte, ha ricordato Assandri, vive un milione di over 65. In teoria lo Stato prevederebbe che il 2 per cento di questi, (circa 20 mila persone) sia non autosufficiente. Una cifra credibile, peccato che le liste di attesa per ricoveri (o per l'assistenza a domicilio) siano lunghissime: 11mila persone a Torino oltre 20 mila in Piemonte ha detto Breda. Dai dati risulta poi che nel primo trimestre 2011 i ricoveri in Rsa siano calati del 6 per cento rispetto allo stesso periodo del 2010, con circa 250 anziani in meno assistiti dal servizio regionale. Il tema sarà al centro di una seduta straordinaria del Consiglio regionale, che Laus ha ottenuto di far mettere in calendario dopo la pausa estiva. "La giunta Cota  -  conclude Laus  -  deve smetterla di tenere la testa sotto la sabbia e iniziare ad occuparsi davvero dei più deboli. Se serviranno cause pilota per attirare l'attenzione del presidente, sono disposto a sostenerle personalmente". Per la giunta ha replicato l'assessore Elena Maccanti: "Il problema delle lunghe liste d'attesa per gli anziani non autosufficienti è figlio di anni di mancata programmazione e dimostra quanto sia necessaria la riforma sanitaria. Stiamo lavorando a una legge regionale sulla non autosufficienza su cui il presidente Cota ha assunto un impegno con i sindacati e che vedrà il coinvolgimento di tutti i soggetti che operano in questo delicato settore. Minacciare una class action non fa altro che rallentare il compito di chi ha a cuore la tenuta del nostro welfare". 

ROMA - Primo sì alla Camera al divieto di indossare in luoghi pubblici burqa, niqab o altri caschi e indumenti etnici che rendano non identificabile il volto della persona. Il testo del provvedimento è stato approvato oggi in Commissione Affari Costituzionali con il voto favorevole di Pdl, Lega e Popolo e Territorio, gli ex Responsabili. Contro si è espresso il Pd. Astenuti Fli, Idv e Udc. In aula a settembre. La maggioranza ha annunciato che ne chiederà la calendarizzazione in aula a Montecitorio alla ripresa dei lavori a settembre. Nella nuova legge sono previste multe  per chi non rispetta il divieto e la reclusione fino a un anno, oltre a pesanti sanzioni pecuniarie, fino a 30 mila euro, per chi obbliga altri a indossare il burqa o comuqnue a girare per le strade con il volto coperto. Il Pdl: "Scelta storica". Soddisfatta la promotrice e relatrice della legge, la deputata pdl di origini marocchine Souad Sbai che parla di "scelta parlamentare storica". "Abbiamo dato oggi una sferzata decisiva ad un provvedimento di libertà e civiltà  - ha commentato-. Non ci fermiamo sulla via della liberazione delle donne segregate e senza diritti. In Francia, Belgio e nel musulmano Azerbaijan questa legge è realtà. Invece qui qualcuno aveva pensato di intimorirci con lettere ambigue o con dichiarazioni falsamente libertarie: noi - ha concluso la deputata - andiamo avanti e quando il provvedimento sarà al vaglio dell'aula, la nostra spinta propulsiva sarà ancor più forte". Carfagna: "Velo mai libera scelta". Sulla stessa linea il ministro Mara Carfagna: "Il velo integrale non è mai una libera scelta delle donne, ma un segno di oppressione culturale o fisica: vietarlo nei luoghi pubblici vuol dire restituire la libertà alle donne immigrate, aiutarle ad uscire dai ghetti culturali nei quali tentano di rinchiuderle e, quindi, lavorare per la loro integrazione". Le reazioni. Critica sul provvedimento l'opposizione.  "La destra vuole lavarsi la coscienza facendo passare per diritti delle donne una forma neanche tanto sottile di intolleranza  - commenta la sentrice Pd Vittoria Franco-. Proprio nel momento in cui al senato la destra vuole far passare una legge disumana sui rimpatri e sui Cie, che viola i diritti fondamentali dell'uomo, dall'altra parte - sottolinea la senatrice - si presenta come strumento di liberazione delle donne islamiche un irragionevole divieto, che finirebbe per segregarle ancora di più in casa". La comunità islamica: "Un'ingiustizia". Scettica sul provvedimento anche la comunità islamica. "Vietare il velo per legge è un'ingiustizia che tocca le libertà individuali", commenta il portavoce dell'Ucoii, l'Unione delle comunità islamiche in Italia, Roberto Hamza Piccardo. "Se c'è chi è libero di essere vestito o svestito quanto gli pare, perchè qualcun altro non deve essere libero di portare il velo? Su questo tema continua a esserci una sorta di criminalizzazione e una drammatizzazione mediatica: in Italia le donne che indossano il niqab non arriveranno a cento e di burqa non se n'è mai visto neppure uno". 
ROMA - Inizieranno domani, salvo imprevisti, le vacanze dei deputati. Proprio subito dopo il dibattito sull'informativa del presidente del Consiglio Silvio Berlusconi, previsto alle 15 in Aula alla Camera. La conferenza dei capigruppo ha poi fissato il calendario di settembre: i lavori di Montecitorio riprenderanno poi il 5 settembre, con le sedute delle Commissioni. L'Aula della Camera riprenderà le sue sedute la settimana successiva, il 12 settembre. Deputati in pellegrinaggio. Troppo tempo senza attività parlamentare, secondo il capogruppo del Pd Dario Franceschini: "Avevamo proposto di iniziare anche con l'Aula il 5 settembre, anticipare l'inizio dei lavori, perché ci sembrava doveroso. Ma la maggioranza non ha voluto". E c'è una spiegazione: Il presidente dei deputati del Pdl Fabrizio Cicchitto, ha risposto che la decisione è stata frutto di una "valutazione seria": la prima settimana di settembre "circa un centinaio di parlamentari", come da tradizione, "faranno un pellegrinaggio. Per rispetto verso di loro abbiamo dunque ritenuto di iniziare le sedute dell'Aula la settimana successiva". Verso la Terra Santa. Un pellegrinaggio in Terra Santa di 170 deputati e senatori, dal 3 al 9 settembre, è quindi il motivo che ha indotto la conferenza dei capigruppo di Montecitorio a posticipare di qualche giorno la ripresa dei lavori dell'aula. Come ogni anno, il pellegrinaggio è stato organizzato dal vicepresidente della Camera Maurizio Lupi. E' dal 2004 che i parlamentari cattolici si recano in Terra Santa. I 170 saranno accompagnati dal cappellano di Montecitorio, monsignor Lorenzo Leuzzi. Che descrive il viaggio come un'esperienza bipartisan: "Ci saranno parlamentari di tutti gli schieramenti, maggioranza e opposizione. Per me è la prima volta, è tutto nuovo", spiega il cappellano. "Andremo tra l'altro a Gerusalemme, Betlemme, a Betania sul Mar Morto e naturalmente ogni giorno ci saranno momenti di raccoglimento e preghiera e la celebrazione eucaristica". Codacons: "Lo facciano a San Pietro". In merito al viaggio dei 170, il Codacons rivolge un appello a Benedetto XVI: "Il Papa faccia una moral suasion sui politici italiani perché, vista la crisi, evitino il pellegrinaggio in Terra Santa, che farebbe slittare la riapertura della Camera al 12 settembre. Se proprio sentono il bisogno di fare un pellegrinaggio, lo facciano a San Pietro senza recarsi in Terra Santa", afferma il presidente dell'associazione, Carlo Rienzi. "Considerata la grave situazione di crisi in cui versa l'Italia, e lo scenario economico mondiale tutt'altro che rassicurante, è inconcepibile tardare la riapertura dei lavori parlamentari". Polemiche in Rete. E sul web, c'è un gruppo Facebook nato dopo la notizia. Il tono dei commenti non è proprio lusinghiero per i deputati, con interventi anche molto decisi nei confronti della "casta". E il pellegrinaggio è un argomento che gli utenti del social network non sembrano apprezzare: tra i commenti, "Speriamo che il Signore ascolti le nostre preghiere e non le loro", e anche un "Le cose andrebbero molto meglio se stessero in ferie per sempre". Leggi i commenti I commenti dei lettori 
IL BLITZ anti-contraffazione compiuto dalla polizia municipale in piazza Garibaldi rischia di scatenare uno scontro in seno alla giunta comunale. L'assessore alle Politiche sociali, Sergio D'Angelo, è pronto a chiedere un presa di posizione netta da parte dell'amministrazione cittadina guidata da Luigi de Magistris, qualora "fosse dimostrato che l'operazione della polizia municipale ha colpito anche poveri disgraziati e non esclusivamente le grandi centrali del falso". Tutto nasce dalle critiche di associazioni civiche, collettivi di sinistra e gruppi aderenti alla galassia no global contro l'operazione condotta dal comandante della municipale Luigi Sementa e dall'assessore alla Legalità, Giuseppe Narducci. "Perché i bersagli sono sempre le persone povere e i più bisognosi?  -  si chiede polemicamente l'Associazione 3 Febbraio che ha diffuso un appello pro-immigrati  -  i vigili urbani invece di occuparsi dei crimini si accaniscono contro gli ambulanti. Vogliamo difendere piazza Garibaldi come luogo di incontro, aggregazione e lavoro. Nella nostra città nessuno è straniero". Ancora più dura la posizione del collettivo "Noborder" che chiama in ballo direttamente l'assessore D'Angelo che la scorsa settimana aveva incontrato gli ambulanti della zona: "È la classica azione di chi fa il forte con i deboli  -  si legge in un comunicato  -  ed è anche una clamorosa delegittimazione, da parte del Comune, del suo stesso assessore alle Politiche sociali". Tirato per la giacca D'Angelo non si tira indietro: "Da quello che so l'operazione era finalizzata a colpire la grande centrale del falso e non gli ambulanti per i quali stiamo organizzando un percorso finalizzato all'assegnazione di aree mercatali". D'Angelo è ancora più esplicito: "Qualora dovessi scoprire che nel blitz sono stati colpiti anche poveri disgraziati chiederò alla giunta intera di intervenire in loro difesa. Anche a costo di litigare con i colleghi e trovarmi in minoranza, ma mi sento di escludere questa ipotesi visto che fino a oggi c'è stata piena sintonia". 
«SONO venuti a casa senza mandato. Mi hanno pestato a sangue e poi arrestato». Dal letto 11 della 36esima Pneumologia del Cardarelli, il 40enne Giuseppe Sgambato denuncia un’inspiegabile violenza da parte dei carabinieri. È accaduto domenica, ma solo ieri, quando il gip ha firmato il decreto di immediata scarcerazione, ha potuto raccontare la storia. Accanto, i familiari e il boccione di vetro collegato al tubo che dal torace gli aspira il sangue. "TUTTO è iniziato sabato, dopo cena", attacca Giuseppe che gestisce un negozio di scarpe a Ercolano, "mio cognato era sotto casa e mi chiama, allarmato. Sta discutendo con due persone, poi intervengono due carabinieri. Vogliono sapere cosa sta succedendo, li tranquillizzo "ce la stiamo vedendo da noi..."". Una banale discussione, ma domenica mattina gli stessi carabinieri tornano da Sgambato. "Uomini in divisa e in borghese", continua, "si fermano da una famiglia del primo piano, poi salgono da me, al secondo". Sono le 10, in casa c'è la moglie, subito allontanata in un'altra camera, mentre il figlio è fuori. "Per fortuna", si sfoga Giuseppe, "altrimenti che shock con me che, alla porta, vengo aggredito subito "ah, sei tu, quello di ieri sera. Dove tieni la droga?". Gli dico che non ho niente, ma mi trascina in salotto, mi riempie di pugni. Dietro di lui, c'era un altro carabiniere. E sono botte, ovunque. Sento un dolore lancinante, mi manca il fiato, mi portano in caserma". Reclama il 118, ma l'ottiene solo quando ammette che "sì, sono caduto, perciò mi sono fatto male". Arriva l'ambulanza, lo trasferiscono al Maresca di Torre del Greco. "Ma lì l'ho detto subito che mi avevano picchiato", puntualizza Giuseppe. Il chirurgo di guardia lo ricovera. Radiografie e tac: duplice frattura costale e un "pneumotorace traumatico" che gli ha messo fuori uso un polmone. In sala operatoria gli inseriscono il drenaggio. E va in corsia, piantonato. Lunedì arriva al Cardarelli, nel Padiglione Palermo. Ieri, il dietrofront. Il gip Ludovica Mancini, lo interroga e firma il decreto di scarcerazione: è incensurato, non c'è rischio di reiterazione di reato e c'è bisogno di ulteriori indagini. L'avvocato Mariella De Cesare che tutela Sgambati: "La verità non va travisata, non vorrei che come sempre la ragione venisse data ai pubblici ufficiali". 
