TORRE IN PIETRA (Roma) - Prima della difficile settimana che lo attende, Silvio Berlusconi fa da testimone alle nozze di Mara Carfagna e Marco Mezzaroma nel castello di Torreinpietra. Ma la politica non può rimanere fuori. E così il presidente del Consiglio rivolge ai ministri e ai parlamentari del Pdl presenti un appello all'unità e alla coesione chiedendo loro di mettere da parte polemiche e distinguo e di dare un'immagine compatta dell'esecutivo e della maggioranza. Questo, avrebbe detto secondo quanto riferito da alcuni partecipanti alla cerimonia, è il momento di stare uniti", di abbassare i toni e fermare le 'fibrillazioni' in vista di "momenti importanti" per l'esecutivo e per la tenuta dell'alleanza di centrodestra. Pochi minuti dedicati all'attualità politica, durante l'aperitivo che ha preceduto il banchetto, per esortare i suoi a mettere da parte le divergenze in una fase così delicata in cui il governo è atteso a prove difficili, dalla manovra economica al decreto per i rifiuti di Napoli cui la Lega si oppone, dall'inchiesta sulla cosiddetta P4 alle intercettazioni. Tutti temi scottanti che creano malumori in alcuni settori della maggioranza e che fanno passare in secondo piano l'appuntamento di venerdì, quando nella riunione del Consiglio nazionale del Pdl Berlusconi darà il battesimo ufficiale alla nomina di Angelino Alfano a segretario del Pdl. Con il nuovo incarico il premier sarà costretto a riaprire il capitolo rimpasto scegliendo il sostituto dell'attuale Guardasigilli. Tornando al castello di Torreinpietra, al termine del rito nuziale il Cavaliere si è intrattenuto con le ministre Stefania Prestigiacomo e Mariastella Gelmini, i cui nomi sono stati riportati nei giorni scorsi in alcune conversazioni telefoniche intercettate nell'ambito dell'inchiesta P4, oltre che con la presidente della Regione Lazio Renata Polverini. Poi, per la cena, ha preso posto al tavolo degli sposi. Leggi i commenti I commenti dei lettori 
TORRE IN PIETRA (Roma) - Un lungo velo bianco e tante piccole rose, sempre bianche, per il bouquet della sposa e l'addobbo della chiesa. Il ministro delle Pari opportunità, Mara Carfagna, ha detto 'sì' a Marco Mezzaroma  nel Castello di Torre In Pietra, tenuta a una trentina di chilometri da Roma. Tra gli ospiti il presidente del Consiglio, uno dei due testimoni della sposa, il sottosegretario Gianni Letta, qualche ministro, alcuni parlamentari, diversi imprenditori e pochi vip. LE FOTO - VIDEO: I PREPARATIVI Come da tradizione, la sposa è stata accompagnata all'altare dal padre. L'abito, che lasciava le spalle scoperte, è stato disegnato da Pinella Passaro, sarta salernitana che disegnò il vestito per il matrimonio della madre. Un abito bianco in pregiato mikado in seta con un lunghissimo velo di tulle ricamato lungo i bordi con un pizzo di Bruges, fatto arrivare appositamente dal Belgio. Abbondante, ma non troppo, lo strascico di circa un metro e mezzo. Total blu, invece, per lo sposo e i testimoni. La cerimonia è cominciata alle 18.38 ed è stata celebrata da padre Alfonso Santoriello, padre spirituale del ministro. Chi c'era ha raccontato che al momento del fatidico sì Carfagna era "emozionatissima e radiosa". Al termine del rito nuziale, gli sposi si sono dedicati alle foto di rito per l'album dei ricordi, mentre i circa 250 invitati si sono spostati nell'area del Castello in cui è stato loro offerto l'aperitivo. Alle invitate la sposa aveva chiesto di vestire in lungo. E così le colleghe di governo e maggioranza si sono presentate: Mariastella Gelmini (in color cipria), Giorgia Meloni (con un abito turchese scuro disegnato da lei stessa), Stefania Prestigiacomo (in blu notte e sandali rigorosamente senza tacchi), Michaela Biancofiore (tutta in rosa), Melania Rizzoli (anche lei in abito cipria) e la deputata abruzzese Paola Pelino (che ha fatto dono dei suoi confetti). Tra gli altri presenti i ministri Renato Brunetta, Maurizio Sacconi, Guido Crosetto, i governatori della Campania Stefano Caldoro (che apprende durante il ricevimento di essere indagato nell'inchiesta napoletana sui rischi per la salute nell'emergenza rifiuti) e del Lazio Renata Polverini. Fra gli imprenditori, Cesare Geronzi, diversi componenti della famiglia Caltagirone e Claudio Lotito (cognato dello sposo). Presenti, ovviamente, anche alcuni personaggi del mondo dello spettacolo, come la presentatrice Caterina Balivo e il giornalista di La7 Antonio Piroso. Clima conviviale fra i membri del governo e i parlamentari della maggioranza (presente anche l'ex ministro Antonio Martino) che si sono scambiati saluti e commenti sulla cerimonia. Immancabile, visto anche l'elenco degli invitati, qualche 'incursione' nei discorsi nell'attualità politica. A partire dall'inchiesta P4 le cui intercettazioni vedono coinvolto più di un invitato. E per qualche minuto il premier ha derogato ai suoi obblighi di testimone per fare un appello all'unità e alla coesione . Poi tutti seduti per il banchetto con il Cavaliere al tavolo degli sposi assieme agli altri testimoni. 
Teatro TEATRO FESTIVAL Lo spettacolo di Robert Lepage "Le Dragon Bleu" replica alle 19 al San Carlo. Alle 19.30 salpa dal Molosiglio la barca "Maria Diletta" con la oerformance di Antonella Monetti "Otello e Iago - Viaggio in mare". Alla stessa ora, nell'ax Asilo Filangieri in vico Maffei, "Ritratto dell'artista da giovane" di e con Lorenzo Gleijeses. Due spettacoli di danza alle 20.30: "Le sacre du printemps" di Ivo Ismael all'Albergo dei Poveri e "Seccheresse et pluie" di Ea Sola al San Ferdinando". Libri FELTRINELLI STORE Alle 18 al Feltrinelli megastore, piazza dei Martiri, presentazione del libro di Massa e Moretti "Rione Sanità", Ediesse. Interviene l'inviato di "Repubblica" Conchita Sannino. FELTRINELLI CASERTA Dalle 18 alla Feltrinelli di Caserta, corso Trieste 154, "Un viajo en Espana es nueva vida! Suggestioni di un Paese maravilloso: tradizioni, arte, profumi e sapori". Con poesie e la musica di Miguel Poveda. Intervengono Giusy Notaro dell'Orientale e Franca Abbate con "Frammenti di poesia". Sarà poi proposto un incontro con la cucina spagnola attraverso la riproduzione del tipico Tapear. Info 0823 279 090. Appuntamenti SORRENTO I ricoverati dell'Ospedale Psichiatrico Giudiziario, che si trova nella struttura del carcere di Secondigliano, accompagnati dal direttore dell'ospedale Stefano Martone e da rappresentanti della "Comunità di Sant'Egidio", tra cui il portavoce Antonio Mattone, saranno ospiti del ristorante "Baia Sorrento" della marina di Puolo (Sorrento) dove i patron, le famiglie Galano e Palomba, metteranno a disposizione la struttura per dimostrare che c'è anche la possibilità di conoscere la vita oltre le sbarre. Il pranzo sarà preparato dagli chef Raffaele Ingenito e Giuseppe Vitiello. prevede una rivisitazione dei piatti classici della tradizione costiera rivisitati. 
ROMA - Nell'inchiesta di Napoli sulla cosiddeta P4 finisce anche il capo di stato maggiore della Guardia di Finanza. Il generale Michele Adinolfi è indagato dalla procura di Napoli con le ipotesi di reato di rivelazione di segreto e favoreggiamento personale. Secondo i pm Francesco Curcio e Henry John Woodcock, l'alto ufficiale avrebbe fatto arrivare - tramite un'altra persona - notizie riservate sull'inchiesta a Luigi Bisignani e al parlamentare Pdl Alfonso Papa, per il quale è stato chiesto l'arresto. Tali notizie sarebbero state fornite ad Adinolfi da un altro generale della Finanza, il comandante interregionale dell'Italia meridionale Vito Bardi, in servizio a Napoli. Quest'ultimo, pure indagato, ha chiesto che si proceda per calunnia nei confronti di Bisignani e di eventuali altre persone che lo accusano. Il nome del generale Adinolfi sarebbe emerso nel corso di un interrogatorio al deputato del Pdl Marco Milanese, ex ufficiale della Finanza, indagato per corruzione in un'altra inchiesta - sempre della procura di Napoli - che lo vede coinvolto per i suoi presunti interessamenti per le nomine ai vertici di alcune società legate sia a Finmeccanica sia a Trenitalia. Il capo di Stato maggiore delle Fiamme gialle, in sostanza, avrebbe avvertito Bisignani di alcune notizie relative all'inchiesta sulla P4. Ma non direttamente: per far arrivare le informazioni si sarebbe, infatti, servito di un'altra persona che, a sua volta, sarebbe stata iscritta nel registro degli indagati. I magistrati Curcio e Woodcock hanno già sentito il generale Adinolfi che, secondo quanto si apprende, ha respinto ogni accusa. Una versione completamente diversa da quella di Milanese, tanto che i pm avrebbero disposto un confronto (che si è già svolto) tra i due, così come fecero tra Bisignani e il vicepresidente di Fli Italo Bocchino. In ogni caso, l'iscrizione nel registro degli indagati del capo di stato maggiore della Finanza è il segnale che i pubblici ministeri napoletani stanno alzando il tiro per scoprire le "talpe" che avrebbero fornito a Papa e a Bisignani le notizie riservate. Nel corso dell'indagine sono stati accertati contatti e rapporti tra alcuni membri o ex membri della Gdf e il deputato del Pdl. Diverse persone interrogate hanno raccontato di sapere che Papa era "molto vicino" all'ex capo del Sismi Nicolò Pollari e gli investigatori hanno annotato più volte nelle informative gli incontri con il generale Poletti, davanti alla libreria Feltrinelli nella galleria Alberto Sordi di Roma. Anche l'imprenditore Luigi Matacena, uno di quelli che avrebbe subito le "pressioni" del parlamentare affinché gli rivelasse il contenuto del sui interrogatorio, ha raccontato ai pm in un successivo incontro che "a proposito della Gdf" Papa "mi disse che lui era a disposizione per tutto ciò e per tutti i problemi che io e la mia società avremmo potuto avere che avrebbe potuto risolvere grazie alle sue conoscenze... Mi ha più volte detto che a Napoli, soprattutto, in ambito giudiziario, 'la comandava lui'". 
Ci sono voluti i rigori per stabilire chi fra l'Italia e la Croazia domani giocherà contro la Serbia la finale della World League (inizio ore 20,30) in svolgimento alla piscina Costoli. Dopo i tempi regolamentari finiti 8 pari gli azzurri sono riusciti a mettere a segno tutti e cinque i penality mentre i croati ne hanno realizzati solamente 3 (13 a 11 il risultato finale). Inizio fulminante degli azzurri che con una buona gestione della partita soprattutto in difesa riuscivano a rendere poco pericolosi i croati che invece nelle partite precedenti avevano dimostrato un buon potenziale in attacco. Bene davvero la difesa dell'Italia con un buon Tempesti fra i pali e così la prima frazione di gara terminava con gli uomini di Alessandro Campagna avanti di due lunghezze (4 a 2). Anche nel secondo tempo il gioco azzurro era spumeggiante, con buone soluzioni offensive e ltalia continuava a mantenere molta attenzione davanti alla propria porta. A metà esatta della partita il punteggio diceva che gli azzurri erano in vantaggio di due gol (6 a 4) e davano l'impressione di poter continuare a gestire con autorità l'incontro. Poi le cose sembravano cambiare e l'attacco azzurro si bloccava e i croati riprendevano fiducia e a 5 minuti dalla sirena mettevano a segno il gol del pareggio (6 a 6).  Poi si andava avanti in equilibrio fino al termine dei tempi regolamentari. A quel punto l'accesso alla finale si doveva stabilire ricorrendo ai rigori e a quel punto una parata di Tempesti forse era l'atto decisivo del match. ITALIA-CROAZIA 13-11 (4-2, 2-1, 0-1, 2-4) rigori 5 Italia 3 Croazia ITALIA: Tempesti, Luongo, Gitto, Figlioli 2, Perez 1, Felugo 1, Giacoppo, Gallo 2, Presciutti, Fiorentini 1, Aicardi, Deserti, Giorgetti 1. All.: Campagna. Arbitri: Naumov (Rus), Margeta (Slo); delegato Fina: Firoiu (Ger). NOTE: spettatori circa 1900 RISULTATI : semifinali dal 5° all'8° posto: Australia-Cina 14-4, Montenegro-Canada 16-7; dal 1° al 4° posto: Usa-Serbia 5-8, Italia-Croazia .... DOMAN I: finali per il 7° posto: Cina-Canada (ore 16); per il 5° posto: Australia-Montenegro (17,30); per il 3° posto: Croazia-Usa (19); per il 1° posto: Italia-Serbia (20,30).(f. v.) 
Spesso nei tornei di tennis c'è un campo che qualcuno si convince porti sfortuna. Per gli italiani in trasferta ai Championships rischia di avere questa fama, d'ora in poi, il ground numero 12, dove in un pomeriggio finalmente di sole Francesca Schiavone e Flavia Pennetta hanno messo a dura prova la tenuta nervosa dei loro tifosi. Entrambe si sono trovate - seppure la milanese in una partita divisa su due giornate - sul 6-6 al terzo set e dunque obbligate a continuare ad oltranza, visto che negli Slam non è previsto il tie break a chiusura del match. Entrambe hanno vissuto il calvario di break e controbreak, di palle del match conquistate e gettate vie, di colpi straordinari ed errori madornali. Entrambe sono uscite dal campo 12 con la sensazione d'aver mancato una grande occasione. Francesca non ce l'ha fatta (3-6  6-4 11-9) contro l'austriaca Tamira Paszek, ventun anni, numero 80 nel ranking WTA, che ha disputato la gara della vita. Flavia Pennetta ha dato l'impressione di poter vincere fino all'ultimo punto (un doppio fallo, purtroppo) contro un'avversaria, la francese Marion Bartoli, testa di serie numero 9, spigolosa e sportivamente scorretta,  che a ogni errore dell'avversaria urlava di gioia. il risultato finale  (5-7 6-4 9-7) descrive un incontro combattuto ed equilibrato, di quelli che sarebbe bene far vedere ai ragazzi della Fit mentre sono a mensa nei centri estivi. Peccato. Il terzo turno dello Slam erboso ha falcidiato i quattro azzurri che c'erano arrivati e  che ci avevano un po' illusi nei rispettivi match d'esordio. A Wimbledon vivremo dunque una seconda settimana senza italiani ma di grande tennis, visto che i migliori stanno procedendo nel torneo senza correre particolari rischi. Tra gli uomini  l'unico a mancare all'appello è lo svedese Robin Soderling, vittima forse di un'indigestione più che dei colpi, seppure notevoli, di un australiano nato in Germania, il nemmeno diciannovenne Bernard Tomic, che veleggia intorno al posto 150 nel mondo ma sta inanellando risultati da incorniciare. Soderling, testa di serie numero 5, è andato sotto di tre set, senza mai entrare in gara. Intanto Nadal e Federer sembrano ancora in vacanza, tanto sono facili i loro match. Rafa è stato addirittura fotografato mentre faceva la spesa in un supermercato: un modo per ammazzare la noia? Djokovic, invece, ha durato fatica con il cipriota Marcos Baghdatis, che aveva lasciato le briciole a Bolelli. Di tutto ciò sui giornali, sui siti, nei notiziari radio e tv britannici si vede e sente pochino. L'unico a monopolizzare l'attenzione dei media britannici è sempre e solo Andy Murray, il Ringo Starr (nel senso del meno dotato) dei Fab Four del tennis mondiale. La sua demi-volée in mezzo alle gambe messa a segno contro Ljubicic ha avuto più spazio in tv della prima volta di William e Kate insieme per la giornata nazionale delle forze armate. Su YouTube l'hanno vista e rivista decine di migliaia di persone. Sul Daily Telegraph c'è addirittura una lunga sequenza di foto che mostra com'e nato ed è stato eseguito il colpo definito "tricky", "ingannatore".  Di certo Andy disputerà i propri prossimi incontri sempre sul campo centrale e in prima serata: ogni volta la BBC, che li dà in diretta, fa il pieno di  ascolti. E di pubblicità. c.giua@kataweb.it 
Il capo di stato maggiore della Guardia di Finanza, generale Michele Adinolfi, è indagato nell'inchiesta sulla P4 per rivelazione di segreto e favoreggiamento. Secondo gli inquirenti, avrebbe fatto arrivare - tramite un'altra persona - notizie riservate sull'inchiesta a Luigi Bisignani, principale inquisito: notizie che gli sarebbero arrivate da un altro generale della Gdf, il comandante interregionale dell'Italia meridionale Vito Bardi, in servizio a Napoli, anche lui indagato e che ha chiesto che si proceda per calunnia nei confronti di Bisignani e di eventuali altre persone che lo accusano. Il nome del generale Adinolfi sarebbe emerso nel corso di un interrogatorio al deputato del Pdl Marco Milanese da parte dei magistrati Francesco Curcio e Henry John Woodcock, titolari dell'inchiesta. Il generale è stato già interrogato dai pm e, secondo quanto si apprende, avrebbe negato ogni addebito. Successivamente tra i due vi sarebbe stato anche un confronto. 
ROMA - Tagliare gli sprechi della politica, anche quelli che non si vedono perché non trovano risonanza nei mass-media. L'esortazione, rivolta al ministro dell'Economia, Giulio Tremonti, arriva dal ministro dell'Agricoltura, Saverio Romano, coordinatore nazionale Pid (Partito per l'Italia di domani), in vista del varo della manovra da 43 miliardi di euro che arriverà giovedì 30 giugno sul tavolo del Consiglio dei ministri insieme con il disegno di legge delega sulla riforma fiscale. "Il collega Tremonti deve essere più coraggioso - ha detto Romano - deve imporre da subito i tagli alla politica, non solo quelli più mediatici. E' facile sparare contro alcuni sprechi noti a tutti anche grazie alla cassa di risonanza che fanno i mass media". "Non è sufficiente 'bastonare la casta' che si vede. Tremonti deve fare di più: bene - sottolinea Romano - l'abbattimento dei costi della politica, che non significa tagliare la democrazia, ma evitare che i rimborsi elettorali vengano percepiti in modo improprio e per più tempo rispetto alla effettiva durata della legislatura, tagliare e limitare l'uso di aerei e auto blu, rivedere benefit e vitalizi". Per il ministro dell'Agricoltura occorre però "recuperare risorse anche dove lo spreco non si vede, andando magari a verificare alcuni 'santuari': ad esempio, le Authority, le loro finalità, i criteri di selezione del personale, le società a totale partecipazione pubblica che figliano ulteriori società di scopo, i finanziamenti pubblici all'editoria quando le redazioni sono fantasma. Meglio tagliare con decisione questi sprechi per reinvestire in sviluppo e in misure a favore delle famiglie, degli indigenti, della gente che non arriva a fine mese, delle imprese agricole e dei piccoli artigiani che devono combattere quotidianamente per non fallire". "Tremonti venga al consiglio dei ministri - conclude Romano - con un testo in grado di rilanciare da subito la politica sociale di questo governo". I sindacati. E' d'accordo sui tagli alla politica non solo per recuperare denaro, ma soprattutto per dare un segnale positivo il leader della Cisl, Raffaele Bonanni che, intervenendo al Tg4 dice: "La manovra va fatta con giustizia. Il costo dei partiti è lievitato undici volte nell'ultimo decennio e queste cose devono essere corrette". E aggiunge che la manovra "va fatta per proteggerci dagli attacchi dei mercati, perché la nostra economia è debole e serve un rilancio, occorre trovare un sistema per incentivare gli investitori". Un'esortazione a stare attenti alle scelte che vengono fatte arriva dal segretario generale della Cgil, Susanna Camusso : "Il tema che non viene affrontato è quello della crescita: continuano a essere fatte scelte depressive. L'Italia ha una crescita inferiore a quella degli altri Paesi anche per effetto delle manovre finanziarie fatte dal governo". Modularla in tre anni, aggiunge, "è l'impegno che il nostro Paese ha sottoscritto con l'Europa". "Il problema non è in quanto tempo la si modula - rimarca il numero uno della Cgil - il problema è che se la si fa, come sembrerebbe dagli orientamenti del governo, solo con ulteriori tagli e il restringimento della spesa questo Paese sarà in straordinaria difficoltà". Fassino: "Necessaria revisione del patto di stabilità" . Della manovra finanziaria e delle spese che i Comuni sono costretti a sostenere parla anche il sindaco di Torino, Piero Fassino, per il quale "serve una radicale revisione il patto di stabilità interno perché grava sui Comuni mentre si registra un'accresciuta domanda dei cittadini verso gli enti locali". Per Fassino "va calcolato in modo diverso l'indebitamento per la spesa corrente da quello per gli investimenti e dal patto vanno escluse quelle spese di competenza dello Stato che oggi impropriamente i Comuni sono costretti a sostenere". Stretta sui giochi da 500/600 milioni per il 2011 . Stando alle indiscrezioni, nella manovra dovrebbero esserci anche nuove norme anti-evasione nel settore dei giochi. Nel mirino soprattutto il settore delle scommesse e i giochi con gli apparecchi di intrattenimento. Le misure allo studio potrebbero dare un gettito da 500-600 milioni per quest'anno a circa un miliardo di euro a regime. Non dovrebbero essere introdotti nuovi giochi o lotterie per fare cassa. Secondo dati recentemente diffusi dal ministero dell'Economia, in risposta a un'interpellanza del Pd, su oltre 100.000 apparecchi da gioco controllati nel 2010 sull'intero territorio nazionale, quelli irregolari sono stati circa 12.700, pari al 13% del totale. In alcune province del Sud il tasso di irregolarità delle slot machine arriverebbe al 40%. Rush finale, tutti gli appuntamenti. Il primo appuntamento di verifica è fissato per martedì 28 giugno, quando la manovra sarà al vaglio di un vertice di maggioranza tra Berlusconi, Tremonti, il ministro Umberto Bossi e una rappresentanza della Lega, Angelino Alfano e una delegazione del Pdl, il gruppo dei Responsabili. Altra verifica sarà fatta con le parti sociali: è verosimile che la convocazione arrivi per mercoledì 29 o direttamente per il 30, a ridosso della riunione del Consiglio dei ministri. Una volta varato, il provvedimento passerà all'esame del Parlamento, cominciando dal Senato. Difficile immaginare, già per la settimana successiva al 30, il via ai lavori della Commissione Bilancio. Più probabile che si cominci martedì 12 luglio. Per varare il decreto entro la pausa estiva, il 5 agosto, è immaginabile che il grosso del lavoro venga fatto proprio a Palazzo Madama. Tempi decisamente diversi per il fisco perché mercoledì dovrebbe arrivare in Consiglio dei ministri solo una delega light per la riforma con le linee principali, mentre nei mesi successivi i contenuti saranno esplicitati nei diversi decreti delegati. Una parte delle misure fiscali potrebbe essere però anticipata nel decreto manovra. 
E due. Dopo il liceo classico "Socrate" di Bari, tocca al liceo musicale di Acquaviva delle Fonti cantare vittoria contro i tagli del ministro Mariastella Gelmini. La sezione barese del Tar Puglia, infatti, ha disposto la riapertura di una classe prima di nuova istituzione del liceo soppressa a causa dei tagli previsti dalla circolare ministeriale del marzo scorso sugli organici. Lo rivela il segretario della Flc Cgil di Bari, Claudio Menga. I giudici amministrativi hanno accolto la richiesta avanzata dai genitori degli alunni di una classe del liceo musicale. L'obiettivo era la sospensione di una delibera del Consiglio d'istituto con cui si decideva, visto il diktat imposto dall'amministrazione scolastica, di respingere la richiesta di ammissione alla classe prima del liceo musicale di ben 17 candidati sui 44 complessivi nonostante tutti avessero superato il test di ammissione. Infatti, all'unica classe precedentemente autorizzata dall'amministrazione scolastica, erano stati ammessi 27 alunni, "un numero comunque elevato visto che, in barba alle norme che tutelano il diritto all'inserimento ed allo studio dei disabili, del gruppo classe fa parte anche un alunno disabile il cui diritto a stare in una classe composta di 20 alunni  -  e non di 27  -  era stato praticamente ignorato". "Ancora una volta  -  sottolinea la Flc Cgil  -  i giudici ribadiscono l'illegittimità di ogni forma di limitazione al diritto allo studio e riaffermano che le norme sulla razionalizzazione delle risorse umane, il decreto sugli organici e la circolare ministeriale non possono ledere, per mere esigenze di cassa, il diritto allo studio delle famiglie e dei loro figli. Ancora una volta, dunque, i genitori e i cittadini della provincia di Bari  -  conclude la nota  -  vincono una battaglia di civiltà, prima ancora che legale e la Flc di Bari accoglie con piena soddisfazione questa sentenza della magistratura che anche a Bari, come in altre parti d'Italia, sta sconfessando la linea controriformistica sull'istruzione pubblica adottata dalla Gelmini". A fare da apripista, infatti, furono i genitori degli studenti di una classe del liceo classico "Socrate" di Bari che si rivolsero al Tar contro la soppressione della classe dei loro figli. Anche in quella circostanza i giudici imposero la ricomposizione della classe: "La coesione realizzata in una classe di studenti  -  sentenziarono  -  non può essere compromessa". Giudizio confermato qualche settimana dopo anche dal Consiglio di Stato che respinse il ricorso in appello presentato dal ministero dell'Istruzione attraverso l'Ufficio scolastico regionale. (red. cro.) 
