Le notizie sull'inchiesta della P4 "dall'interno del corpo della Guardia di Finanza sono state portate all'esterno". Lo ha detto il Procuratore di Napoli, Giandomenico Lepore, nel corso di un'intervista al programma di La7 'Otto e mezzo', che andrà in onda questa sera. La posizione del generale Adinolfi è isolata? è stato chiesto al procuratore: "Per quanto riguarda i generali senz'altro - ha risposto - ma che ci siano state fughe di notizie, e molte, è un dato di fatto. Abbiamo capito che ci sono state comunicazioni". 
Primo confronto tra il sindaco di Napoli Luigi de Magistris e i maestri delle scuole partenopee: "Questa è città che deve pensare soprattutto ai bambini, ai ragazzi, ai giovani e ascoltare - ha affermato il sindaco -. Noi abbiamo le idee chiare e abbiamo bisogno del confronto". "Dobbiamo lavorare con loro, i maestri e le scuole  - ha detto - perchè dobbiamo evitare che i nostri figli vadano via". Nel corso dell'incontro che si è svolto nel Teatro di San Carlo, i maestri hanno sottolineato le difficoltà di lavorare in zone a rischio e i problemi legati alla sicurezza delle scuole. All'uscita, alcune maestre e una suora della scuola 'Santissima Addolorata' hanno avvicinato il sindaco per dirgli delle difficoltà economiche causate da mancati pagamenti e trasferimenti, motivo per il quale, fanno sapere, l'istituto è a rischio chiusura. "Sulle politiche sociali non ci saranno tagli - ha rassicurato - taglieremo altrove, ma non lì". 
ROMA - Sarà un 'vertice' a tre a tracciare la linea sulla manovra: Silvio Berlusconi, Giulio Tremonti e Umberto Bossi si vedranno in mattinata. Prima di qualsiasi altro confronto, secondo quanto si apprende, la manovra sarà oggetto di discussione di un incontro preliminare, lontano da occhi indiscreti, tra il ministro dell'Economia, il premier e il leader del Carroccio. La riunione ristretta servirà a preparare i colloqui che si terranno successivamente a palazzo Grazioli. In via del Plebiscito arriveranno poi i capigruppo del Pdl, lo stato maggiore leghista e i rappresentanti dei Responsabili. Ma alle 18,45 si dovrebbe tenere anche una riunione dei ministri, proprio per "pesare" le ricadute del piano triennale sui singoli dicasteri. Soltanto dopo i vari incontri in programma si avrà, quindi, un quadro più chiaro della situazione. Il ministro dell'Economia è determinato a rispettare gli impegni presi con l'Europa. Bisogna - questo il ragionamento che viene riferito da fonti parlamentari - andare avanti sulla linea del rigore. Il Carroccio e il partito di via dell'Umiltà chiedono al responsabile di via XX settembre di recepire le proprie richieste. La Lega - si è riunita anche oggi in via Bellerio - insiste sulla revisione del patto di stabilità interno, sul no all'innalzamento dell'età pensionabile, sulla necessità della riforma fiscale; anche nel Pdl sono state avanzate proposte specifiche e le parole di protesta pronunciate ieri da Guido Crosetto vengono sposate nel partito di maggioranza anche da altri parlamentari. Contatti tra Tremonti e Berlusconi ci sarebbero stati anche oggi a Milano. Il malessere, dunque, serpeggia tra i deputati dell'intera coalizione e potrebbe sfociare in clamorose decisioni. "Noi - è il 'refrain' di molti deputati e senatori del Pdl - questa manovra così non la votiamo". C'è chi ha intenzione di far girare documenti a Montecitorio e a palazzo Madama per esigere subito un cambiamento di rotta. Ma il presidente del Consiglio - riferiscono fonti parlamentari - pur chiedendo al ministro dialogo aperto e aggiustamenti, non mette in dubbio l'impianto della manovra e allo stesso tempo punta sulla riforma fiscale. Del resto, il responsabile del Tesoro continua a ribadire la gravità del momento economico e l'esigenza di tenere in ordine i conti pubblici e di rispettare gli impegni imposti dall'Unione europea. Al di là della riunione del Cdm di giovedì - in previsione della quale ci potrebbero essere alcuni ritocchi - resta sullo sfondo il timore del superministro per il solito assalto alla diligenza in Parlamento. In realtà, sottolineano le stesse fonti di maggioranza, nulla è ancora deciso e c'è anche chi accredita l'ipotesi di una correzione dei conti per il 2011 subito e di un rinvio alla prossima settimana del resto della manovra che complessivamente si dovrebbe aggirare intorno ai 40 miliardi. In ogni caso ogni decisione verrà ponderata nell'incontro "ristretto" tra Berlusconi, Bossi e Tremonti. In quell'occasione si discuteranno anche le altre questioni sul tappeto. Il premier, sconcertato - secondo chi gli ha parlato - per alcune ricostruzioni fatte dai Pm di Milano sul "caso Ruby", è convinto di poter convincere Bossi e Tremonti sull'urgenza dell'intervento a Napoli e sulla necessità di fermare l'abuso delle intercettazioni. Chiaramente, però, il piatto forte resta la manovra. Alle preoccupazioni di Tremonti fanno da contraltare quelle dei ministri determinati a difendere i singoli budget dei dicasteri. Domani poi sono in programma anche incontri per definire le strategie per il Cn del Pdl. Nel pomeriggio di oggi si sono visti i 'formigoniani', nei prossimi giorni si incontreranno gli scajoliani, gli alemanniani e i ministri di 'Liberamente'. C'è chi ipotizza un asse tra le varie componenti per chiedere un azzeramento delle cariche interne in vista del "nuovo corso". Le varie anime del partito sono in fibrillazione: il neosegretario di via dell'Umiltà chiede pieni poteri e, perlomeno in questa fase, non sarebbe disposto ad accogliere una richiesta di "direttorio". Leggi i commenti I commenti dei lettori 

"Il magistrato quando sceglie di fare politica si dovrebbe dimettere". E' quanto ha riferito il procuratore capo di Napoli, Giandomenico Lepore, nel corso di un'intervista rilasciata nel corso del programma 'Otto e mezzo' che sarà trasmesso su La7. Lepore si è così espresso, senza fare nomi, su un tema caldissimo visto le polemiche che hanno seguito l'ingresso in giunta dell'ex pubblico ministero del suo ufficio, Giuseppe Narducci. "Sono contrario al magistrato che passa in politica - ha aggiunto il procuratore Lepore - per il semplice fatto che qualcuno può pensare che abbia sfruttato la propria carriera per lo scopo politico. Ma questo non è un caso solo di Napoli. Il problema deve essere regolamentato tanto che l'Anm si sta muovendo poichè al momento non vi è alcun divieto". 
ROMA - È di nuovo tensione all'interno dei sindacati per la chiusura della contrattazione con Confindustria su rappresentanza ed esigibilità dei contratti. Oggi Il segretario della Cgil, Susanna Camusso ha chiesto al comitato direttivo il "mandato a continuare la trattativa e, se ci sono le condizioni, a chiudere". Alla vigilia del tavolo con Confindustria , Cisl e Uil, la Cgil ha riunito il suo parlamentino per fare il punto sulla trattativa relativa a certificazione degli iscritti e validità degli accordi aziendali. Ma la posizione della Camusso ha trovato il 'no' della Fiom: è questa, secondo quanto si apprende, la posizione delle tute blu della Cgil, espressa nel corso del direttivo della confederazione di Corso Italia. Il leader della Fiom ha detto di non essere d'accordo alla chiusura del tavolo e di "non capire l'urgenza di un accordo" in questo momento. Sulla stessa linea Giorgio Cremaschi: "Dico no all'accordo con la Confindustria su cui Camusso chiede il mandato perché cancella il voto dei lavoratori, apre alle Rsa, alle deroghe e alla limitazione del diritto di sciopero e perché è un grave errore in questa situazione politico-sociale tornare all'unità tra Cgil, Cisl e Uil". Dal canto suo la Fiat ''auspica'' che domani si possa raggiungere un accordo tra Confindustria e sindacati. La posizione di Cgil . Camusso, a quanto si è appreso, non ha citato l'appuntamento di domani come risolutivo per la firma, ma a molti è sembrato implicito. Camusso avrebbe comunque dato un giudizio positivo del confronto, pur segnalando che ci sono ancora nodi da sciogliere, tra cui quello di come gestire la fase transitoria fino ai nuovi rinnovi e di come regolare il tema della democrazia. La Cgil chiede che sia garantita la necessità di far esprimere i lavoratori, in particolare di fronte ad accordi su cui ci fosse un dissidio tra i sindacati. Al centro del dibattito del parlamentino le nuove regole sulla certificazione, che, nella ipotesi allo studio partono dall'accordo del 2008. Si tratta di un mix tra tesserati (rilevati dall'Inps) e voti ottenuti dai sindacati durante le elezioni delle Rsu, con il Cnel nel ruolo di certificatore finale. Il modello quindi in vigore nel settore pubblico. Il 'no' di Fiom. Nessuna fretta per la Fiom a chiudere la trattativa tra Confindustria-sindacati. "Non c'è urgenza di chiudere", ha detto il segretario della Fiom, Maurizio Landini e un no all'accordo arriva anche da  Giorgio Cremaschi: "Con l'accordo si viene incontro a quasi tutte le richieste della Fiat". 
