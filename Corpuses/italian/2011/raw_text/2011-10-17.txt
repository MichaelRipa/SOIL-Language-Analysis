"Non siamo black bloc e l'accostamento con le Br ci fa ridere e infuriare. Siamo ragazzi arrabbiati e indipendenti". Provano a spiegare così, per difendersi da quello che chiamano un "linciaggio mediatico e repressivo", gli attivisti del centro sociale Acrobax in zona San Paolo ciò che è accaduto il 15 ottobre. Al tempo stesso, senza troppi giri di parole, rivendicano azioni ed espropri e "la resistenza coraggiosa" di piazza San Giovanni, prendendo invece del tutto le distanze dai roghi delle auto e dei blindati e dall'assalto alla chiesa dei Santi Marcellino e Pietro. E si contano: "Eravamo in migliaia nello spezzone degli Stati generali della precarietà ed almeno in tremila a San Giovanni. Non siamo i registi delle violenze e non ci piace nemmeno l'apologia degli scontri". Da mesi avevano deciso di aderire alla manifestazione e hanno partecipato a costruire la mobilitazione. Molti provengono dalle realtà studentesche, dai collettivi di zona e il loro centro sociale è nato nel 2002 mettendo al centro i precari. "Ci chiamavano black bloc, ora la precarietà è diventata una condizione di massa che coinvolge la casalinga e l'operaio, il disoccupato e lo studente, il No Tav e il migrante. Il 15 ottobre c'è stata la sintesi di questa radicalità". Una radicalità spinta fino alla traduzione in pratiche di lotta di slogan come "Noi il debito non lo paghiamo" o "Diritto all'insolvenza". "Abbiamo occupato l'Hotel Exedra e i Fori Imperiali e fatto irruzione nel supermercato Elite. Azioni non comprensibili ai più, ma che rappresentano un coerente attacco simbolico e materiale al potere in crisi e responsabile della crisi. Non basta la protesta e l'indignazione, è giusto che chi non ha soldi per arrivare a fine mese imponga una tariffazione sociale forfettaria e si riappropri di beni di prima necessità o chi non può pagare un affitto occupi una casa. Bruciare una macchina, dare fuoco a un blindato o altre azioni estreme, invece, sono inutili, dannose, controproducenti e nessuno di noi vi ha partecipato". A San Giovanni non sarebbero mai voluti arrivare, deviando il corteo al Colosseo - non verso i palazzi del potere ("Un suicidio di massa") - ma per occupare la loro "Wall Street". "La gestione criminale della polizia ci ha invece sospinto con le cariche verso la Basilica. Lì c'è stata una tenace e diffusa resistenza di massa. Alcuni compagni sono stati investiti, hanno rischiato la vita. Nessun sasso contro un blindato fa rischiare la vita a un poliziotto". Si assumono la responsabilità di singole azioni "comunicative", dunque, e scaricano la preparazione logistica della rabbia. "Viviamo e assistiamo alla disperazione reale, aiutiamo i ragazzi delle periferie, abbiamo una palestra popolare. Ma sono anche i divieti della Questura e la gestione della piazza ad alzare la temperatura sociale fino a che il termometro è esploso. Le proteste aumenteranno e saranno peggio di quelle del 15 ottobre". 

ROMA - Rimettersi in carreggiata. Ritrovare l'unità, continuare a elaborare proposte politiche alternative, lavorare per far conoscere al Paese le proprie posizioni. E superare l'amarezza per una grande occasione persa. A due giorni da piazza San Giovanni gli umori nel Movimento sono ancora in bilico tra rabbia e necessità di proseguire il cammino iniziato. "Gli scontri hanno impedito che le idee intorno alle quali si erano raccolte 500mila persone fossero comunicate all'opinione pubblica". Una frattura. Da risanare al più presto. Perché ne va "del futuro dell'Italia". E mentre in rete cresce l'impegno collettivo per fornire materiali multimediali utili all'identificazione dei Black Bloc, Repubblica.it ha raccolto alcune delle posizioni degli organizzatori della manifestazione di sabato. La Confederazione Unitaria di Base : "Quei violenti non hanno niente a che fare con noi" E sull'aiuto da dare alle forze dell'ordine, netta la posizione di Ateneinrivolta : "Assolutamente no, siamo contro ogni tentativo di repressione e criminalizzazione del movimento". Sul fronte opposto la Rete Universitaria Nazionale: "Si, aiuteremo le forze dell'ordine". Monica Pierri, associazione A Sud : "Credo che la cosa da mettere in risalto nonostante ciò che purtroppo è accaduto sia la giustezza e l'urgenza delle questioni politiche che le tante realtà e i tantissimi cittadini, l'oltre mezzo milione sceso in piazza vuole porre al paese". Tanto rammarico: "Poteva essere un momento importante per ricreare uno spazio pubblico inclusivo e partecipato di confronto e di elaborazione di proposte". Ma non ci si arrende: "Il nostro percorso continua a testa alta perché è chiaro che nelle problematiche che poniamo e nelle risposte che portiamo non retrocediamo di un passo". E ancora: "Siamo convinti ci sia necessità e urgenza nel paese di mettere a patrimonio comune un portato prezioso di riflessioni e di esperienze che viene da parti diverse del movimento, tutte realtà che quotidianamente lavorano e lottano sui propri territori e sui propri temi, per immaginare assieme una uscita dalla crisi che parta dalla partecipazione, dalla democrazia, dalla critica al modello di sviluppo". LO SPECIALE SUGLI INCIDENTI DI SABATO Posizioni simili dalla Confederazione Unitaria di Base . Alex Miozzi: "Non credo proprio che il movimento possa essere a rischio, se non altro per le motivazioni alla base della protesta, un precariato ormai dilagato oltre i ceti popolari e che ha colpito e colpisce anche i ceti medi di professioni quali, per esempio, insegnati, ingegneri, medici e giornalisti. Sull'identificazione degli incappucciati: "Di video e fotografie che possano in qualche modo identificare i violenti non ne abbiamo, in quanto eravamo in coda al corteo". Poi una netta presa di distanza. "I violenti che hanno commesso quelle devastazioni e che, per giunta, con le loro azioni, stanno buttando fango addosso a chi, come noi, avanza realistiche proposte per uscire da questa crisi, non hanno a che vedere nulla con noi, negli obiettivi come nei metodi, e vanno assolutamente denunciati senza alcuna remora". Poi gli studenti della Rete della Conoscenza . Che hanno animato i momenti preparatori della manifestazione e partecipato in massa. Claudio Riccio: "Il 15 ottobre è stato prima di tutto un grande momento di partecipazione popolare: a Roma c'è stato il più grande corteo del mondo, segno che nel nostro paese esiste un'opposizione sociale alle politiche di austerity del governo e della Bce". E nonostante la violenza, "il movimento non si deve far intimidire dalle cose gravissime che sono successe: sono marginali e minoritarie dal punto di vista numerico come da quello politico". E sull'opportunità di fornire aiuto alle forze dell'ordine: "Lo spezzone studentesco era a metà del corteo, quindi siamo rimasti sempre piuttosto lontani dagli scontri. Il nostro obiettivo era portare a termine il corteo del 15 ottobre, far passare il messaggio politico della giornata, e i 50 mila studenti che erano in piazza con noi hanno dimostrato la loro volontà di proseguire con determinazione la mobilitazione". Per la Rete Universitaria Nazionale e la Federazione degli Studenti , "il nostro 15 ottobre è stato un giorno non violento, abbiamo attraversato Roma con migliaia di ragazzi. Le vetrine frantumate e gli incendi sono firmate da nemici della nostra piazza, falangi nere che avevano come obiettivo quello di impedire l'accesso del corteo a S. Giovanni. Le violenze hanno colpito il tentativo di allargare il consenso intorno alle idee guida della manifestazione che seguivano la grande vittoria referendaria. Non c'è stata nessuna spontaneità, la violenza organizzata, a differenza del 14 dicembre, non ha avuto nessuna forma di contagio della piazza". E sulla necessità di aiutare le forze dell'ordine, nessun tentennamento: "Si, le aiuteremo". Le motivazioni: "Chi ha sfregiato la giornata di sabato sapeva di non poter convivere con questo movimento, dunque ha preso piazza S. Giovanni con la forza. La prossima volta, non dovranno poter umiliare il corteo e tante delle esperienze che lo hanno promosso". Tante le incongruenze emerse sabato rispetto ai contenuti della manifestazione. "San Giovanni e via Cavour sono state tappezzata di scritte "meno Cucchi, più Raciti" questo fa pensare ad una violenza maturata in contesti che poco hanno a che fare con la politica, ma che un'intelligenza politica ha volutamente organizzato, ed utilizzato. Questo rende l'analisi di Parlato sul Manifesto sbagliata, un tentativo di nobilitazione teorica dei fatti di sabato più pericoloso delle colonne di fumo della auto incendiate". Posizione opposta da parte di AteneinRivolta . Che alla domanda sull'aiuto da dare agli inquirenti, replica: "Assolutamente no. Siamo contro ogni tentativo di criminalizzazione e di repressione del movimento. Le forze dell'ordine hanno delle gravi responsabilità per il modo in cui sono intervenute a piazza San Giovanni, che non esitiamo a definire criminoso". Il problema è un altro: "L'unica cosa davvero utile da fare in questo momento è aprire un dibattito pubblico sulle pratiche del movimento e su cosa possa essere più utile per la costruzione di un movimento sociale e di massa in questo Paese". Questo perché "Il 15 ottobre doveva segnare il punto d'inizio di una mobilitazione di massa e permanente, come sta avvenendo in Spagna, negli USA e in tanti altri paesi". Ancora: "Proprio il 15 ottobre a Lisbona si sono accampati in migliaia sotto il parlamento Portoghese ed il giorno seguente hanno dato vita ad una manifestazione con 150.000 persone. Perché da noi non si è fatto ciò? Abbiamo perso un'occasione". E se la caccia agli incappucciati coinvolge le forze dell'ordine in tutto il paese, in rete il dibattito non accenna a diminuire. Le posizione sono tante, variegate. E in tanti danno il loro contributo a chiarire le dinamiche degli scontri postando foto e video del pomeriggio di sabato. Poi racconti e resoconti di chi era a pochi passi dagli scontri. Un grande serbatoio multimediale per mantenere viva nella memoria collettiva la giornata del 15 ottobre. Leggi i commenti I commenti dei lettori 
Hanno tagliato il nastro di fronte ai locali di via di San Francesco di Sales promessi dal Comune a giugno ma, nei fatti, mai consegnati. La provocazione, con tanto di finta consegna delle chiavi, ha visto protagoniste le due socie fondatrici della libreria Bibli, costrette nel giugno scorso ad abbandonare la storica sede di via dei Fienaroli, quando l'affitto chiesto dai proprietari delle vecchie mura si è triplicato. Ad organizzarla il presidente del municipio I, Orlando Corsetti e Sinistra e Libertà. Per sollecitare l'amministrazione a rispettare gli impegni presi, e cioè a destinare a Bibli una nuova sede nell'edificio del Buon Pastore, abbiamo consegnato simbolicamente una grossa chiave alle responsabili della libreria che hanno preso parte alla protesta" spiega Corsetti. "Dispiace constatare che la promessa fatta a giugno dagli assessori al patrimonio e alla cultura Alfredo Antoniozzi e Dino Gasperini sino ad oggi non abbia avuto riscontro  -  continua Corsetti  -  e dispiace vedere un sindaco distratto che, da un lato, priva la città di un punto di ritrovo culturale e, dall'altro, lascia in uno stato di abbandono e degrado un luogo di inestimabile valore qual è il palazzo del Buon Pastore, che grazie a Bibli sarebbe tornato a vivere". Le due fondatrici dello storico salotto culturale di Trastevere, Gabriella Maggiulli e Agnese Andreoli, si sono infatti rese disponibili a bonificare a proprie spese la struttura dall'eternit e a realizzare i necessari lavori di ristrutturazione, per un importo pari a circa 800mila euro. "Avremmo poi pagato un regolare affitto al Comune  -  sottolinea Maggiulli  -  quindi non capiamo il motivo di tante resistenze. A questo punto, vorremmo che ci dicessero chiaramente sì o no". "L'impressione è che non ci sia la volontà politica di risolvere questa situazione  -  sostiene Gemma Azuni, consigliere comunale di SeL che fin dall'inizio ha seguito la vicenda  -  perché i vari esponenti della giunta Alemanno e della sua maggioranza continuano a rimpallarsi le responsabilità. È una vergogna". Dall'assessorato al Patrimonio spiegano: "La giunta, su proposta di Antoniozzi, ha già approvato una delibera per l'assegnazione degli spazi a Bibli. Ora spetta alla commissione Patrimonio esprimersi, l'assessore fino a quel momento non potrà fare nulla". Ma Lavinia Mennuni (Pdl), presidente della commissione competente, sostiene: "Quella delibera era identica a un'altra, già presentata e bocciata dalla commissione nel 2010. Visto che un parere era già stato dato, ho inoltrato un quesito di natura tecnica al segretariato generale del Campidoglio per capire se si possa votare un'altra volta lo stesso documento". 
MILANO  - Ora manca solo lui, Alexandre Pato. Mentre gli attaccanti del Milan furoreggiano (Inzaghi escluso: per lui finora una stagione lontano dalla scena con pochissime opportunità), il Papero sta quasi esaurendo le quattro settimane di stop inizialmente previste per il recupero dall'ennesimo infortunio muscolare. Era il 21 settembre quando il brasiliano lasciò nel primo tempo della gara con l'Udinese a causa di uno stiramento al bicipite femorale della gamba destra. Le quattro settimane scadono mercoledì. Ma Pato sta ancora lavorando per rientrare nel gruppo. Oggi ha mandato un messaggio confortante: "Sto molto bene", ha detto a Sky Sport 24 lasciando Milanello. Per lui queste giornate sono diverse rispetto a quelle dei compagni: lavoro individuale, mentre il resto della truppa si allena sul campo, talvolta anche gli orari sono sfalsati (mattina per lui, pomeriggio per la squadra). Settimana scorsa questa differenza si stava materializzando in modo curioso, quando la macchina del Papero in uscita da Milanello stava cozzando contro quella di Ibrahimovic in senso opposto, al primo giorno a Milanello dopo i giorni con la Svezia. Per ora, però, la parola d'ordine è quella di valutare "giorno per giorno" le condizioni dell'attaccante. E al momento non è ancora programmata la partita del rientro. Ma Massimiliano Allegri può stare tranquillo pensando al rendimento degli altri attaccanti, in particolare quello di Robinho che ha cambiato faccia alla squadra sabato sera col Palermo. Lui sorride come sempre: "Io gioco per aiutare la squadra. Bisogna darsi una mano in campo. E io sorrido perché sono felice di giocare a calcio. Non so se siamo più forti dell'anno scorso. So solo che siamo forti. Voglio vincere tutto. Penso che possiamo vincere sia scudetto che Champions. Le mie caratteristiche si adattano al metodo di gioco. Sono un giocatore di movimento e mi piace giocare ovunque mi mette il mister che solitamente mi schiera da mezzapunta". Con i rosanero è stato utilizzato da trequartista. In Champions col Bate Borisov invece potrebbe avanzare di qualche metro a fianco di Ibrahimovic per permettere a Cassano di riposare dopo il lungo filotto di partite consecutive delle ultime settimane ("Antonio è un calciatore straordinario, ma deve imparare a ballare la samba", scherza Robinho). Così per il brasiliano potrebbe essere più facile ritrovare il gol in Coppa Campioni. Il digiuno è lungo quasi quattro anni: l'ultima rete è datata 12 novembre 2007 contro la Lazio. Giocava ancora nel Real Madrid. Leggi i commenti I commenti dei lettori 
BRESCIA - Un grande Pescara rifila una lezione al Brescia e si porta da solo al 4° posto in classifica. Un successo storico quello dei biancazzurri che da quasi 30 anni (14 febbraio 1982) non passavano al Rigamonti. Una bella rivincita per Zeman, che proprio a Brescia, 5 anni fa, aveva vissuto un'amara parentesi di pochi mesi, conclusasi con un mancato rinnovo di contratto. Le rondinelle hanno pagato cari due marchiani errori sotto porta commessi in avvio. Poi, una volta andati in svantaggio, non hanno saputo reagire, finendo in balia della migliore organizzazione degli avversari, dimostratisi superiori in ogni zona del campo. IMMOBILE, DOPPIETTA IN 10' - Dopo mezz'ora di grande equilibrio, tanti capovolgimenti di fronte e almeno un paio di limpide occasioni per parte (Feczesin ed El Kaddouri per il Brescia, Insigne e Sansovini per il pescara) sono gli uomini di Zeman a passare, grazie ad un'azione individuale: tutto merito di Immobile che, al 38', salta in dribbling due avversari e batte Leali con un preciso destro in diagonale. Sulle ali dell'entusiasmo i biancazzurri insistono e, in pieno recupero, raddoppiano con lo stesso centravanti campano, lesto a ribadire in rete un sinistro a giro dal limite di Sansovini respinto dal palo. INSIGNE COMPLETA LA FESTA - Neppure l'intervallo serve a rinfrescare le idee a un Brescia stordito che, nella ripresa, continua a subire le sfuriate degli abruzzesi. Insigne, per due volte, spaventa Leali e, al terzo tentativo, al 63', fa inevitabilmente centro con un preciso destro dal limite su assist di Maniero. La squadra di Scienza alza definitivamente bandiera bianca e viene prima graziata da Sansovini, che colpisce il palo esterno (69') con un sinistro in girata da buona posizione, e poi da Insigne che, a tu per tu col portiere, si vede negare la doppietta da una prodezza di Leali. A completare la festa del Pescara, al 89', pensa Anania che tiene la porta inviolata volando a deviare in angolo un destro dal limite di Vass destinato nell'angolo. BRESCIA-PESCARA 0-3 (1-0) Brescia (4-3-2-1): Leali 6.5; Zambelli 6, Berardi 5, De Maio 5, Daprelà 5; El Kaddouri 5 (24' st Vass 5), Salamon 5 (14' st Paghera 5), Budel 5; Juan Antonio 5.5; Feczesin 4.5 (14' st Maccan 5), Jonathas 5. In panchina: Arcari, Mandorlini, Dallamano, Scaglia. Allenatore: Scienza 5. Pescara (4-3-3): Anania 6.5; Zanon 6, Romagnoli 6, Balzano 6, Brosco 6; Gessa 6 (27' st Kone sv), Togni 6.5, Cascione 6.5; Insigne 7, Immobile 7.5 (17'st Maniero 6), Sansovini 7 (27' st Soddimo sv). In panchina: Pinsoglio, Bocchetti, Giacomelli,Bacchetti. Allenatore: Zeman 8. Arbitro: Nasca di Bari 6. Reti: 37' pt e 47' pt Immobile, 18'st Insigne. Note : Serata mite, terreno di gioco in buone condizioni. Spettatori: 5000 circa. Quota abbonati: 4016. Paganti: 1000 circa. Espulso: 21' st Pecchia per proteste. Ammoniti : Budel, Togni, Zambelli, Cascione. Angoli : 6-3 per il Pescara. Recupero: 2', 3'. Leggi i commenti I commenti dei lettori 
ROMA - A meno di un anno dalle Olimpiadi di Londra, l'Italia continua a mantenere la sua posizione tra le potenze mondiali dello sport. Prendendo come riferimento il periodo successivo ai Giochi di Pechino 2008, lo sport azzurro occupa infatti la nona posizione nel medagliere delle discipline olimpiche estive, tenendo conto dei risultati dei campionati mondiali.  Il ranking è aggiornato ogni settimana dal Coni. L'Italia può vantare un bilancio di 12 ori, 8 argenti e 14 bronzi, per un totale di 34 medaglie, preceduta per una sola medaglia d'oro da Francia e Gran Bretagna (anche se i britannici, complessivamente, sono saliti sul podio ben 57 volte) e, a quota 14 ori, da un terzetto composto da Germania, Australia e Giappone. Il podio dei campionati mondiali delle discipline olimpiche disputate post Pechino 2008 è dominato dalle tre superpotenze sportive: Cina nettamente in testa con 41 ori, 33 argenti e 27 bronzi (101 medaglie complessive), poi Stati Uniti (35, 19 e 27 per un totale di 81) e al terzo posto la Russia con 30 medaglie d'oro, 23 d'argento e 25 di bronzo (78 in totale). La top ten è chiusa dalla Nuova Zelanda al decimo posto, ma a quattro lunghezze dall'Italia (8 medaglie d'oro, 5 d'argento e 7 di bronzo). Per l'Italia, appena reduce dai trionfi ai Mondiali di scherma disputati a Catania - primo posto con quattro medaglie d'oro - si tratta di un medagliere che non può più peggiorare fino a Londra: i prossimi Mondiali ancora da disputare nel 2011 (Pesi, Trampolino Elastico e Vela) possono infatti soltanto far migliorare la nostra posizione ma non peggiorare. Nelle ultime edizioni di queste tre discipline l'Italia non ha vinto medaglie d'oro e quindi non potrebbe modificare in peggio la sua posizione. Anche gli unici campionati mondiali che si disputeranno nel 2012 (Pugilato donne, Ciclismo su pista, Bmx e Pentathlon) potranno soltanto - in caso di medaglie d'oro - vedere avanzare l'Italia nel ranking, ma non perdere posizione perché nel medagliere attuale non figurano successi azzurri in queste discipline. Leggi i commenti I commenti dei lettori 
Il cardinale segretario di Stato Tarcisio Bertone questa volta non ha proprio gradito. Ma nessuno nei piani alti dei Sacri Palazzi vaticani osa farne cenno pubblicamente perché la causa del nuovo disappunto che ha colpito il primo collaboratore di Benedetto XVI sta tutta nella attesissima relazione introduttiva fatta a Todi dal cardinale Angelo Bagnasco all'altrettanto attesissimo convegno sul ruolo dei cattolici in politica. Da giorni, l'entourage di Bertone aveva fatto garbatamente notare che Oltretevere in pochi avevano apprezzato l'annunciata presenza del presidente della Cei ad una assise di laici cattolici indetta per parlare di politica. Un garbato, ma puntuale, appunto colto nei conciliaboli dei monsignori di Curia perché la Segreteria di Stato era stata, praticamente, messa davanti al fatto compiuto quando le scorse settimane fu ufficialmente annunciata la presenza di Bagnasco a Todi. Un appuntamento visto da non pochi osservatori come l'avvio di un processo fondativo di una nuova aggregazione partitica sul modello della ex Dc. Eventualità non auspicata dalle gerarchie pontificie e, tantomeno, da non pochi settori della stessa Conferenza episcopale italiana, specialmente quelli ancora sotto l'influenza del cardinale Camillo Ruini, ex presidente dei vescovi italiani ed attualmente autorevole presidente del Progetto Culturale della Cei. Una cosa  - si fa notare in Vaticano - è l'esortazione che papa Ratzinger è solito fare ai laici cattolici ad essere più presenti sulla scena politica per la promozione dei valori cari alla Chiesa e per lavorare per il "bene comune". Altra cosa è  -  come ha fatto il cardinale Bagnasco a Todi - "incontrarsi, non solo con i leader dei movimenti e dell'associazionismo cattolico, ma anche con esponenti politici, parlamentari di diversi partiti, sindacalisti, rappresentanti del mondo del lavoro, dando l'impressione di voler dare una linea politica futura" per chissà quali eventuali progetti. Riserve e velate critiche che, forse, hanno suggerito al presidente della Cei di tenere una prolusione, tutto sommato, di profilo "scontato", dove il punto centrale del discorso è stata la difesa ad oltranza di quei "valori non negoziabili" come la difesa della vita, la famiglia, la scuola, a cui ogni cattolico che si ritiene tale deve far riferimento. Un discorso giudicato "ovvio"   tra gli osservatori della Curia pontificia e che alla fine non ha irritato ulteriormente il cardinale Bertone, al quale  -  non si stancano di rammentare i collaboratori del Segretario di Stato della Santa Sede - compete  la titolarietà dei rapporti con le istituzioni socio-politiche italiane, come   lo stesso porporato ricordò nella famosa lettera scritta all'indomani della ascesa di Bagnasco al vertice della Cei. 
NEW YORK - Mario Pescante, il dirigente più alto in grado dello sport italiano (vice presidente del comitato internazionale olimpico e osservatore Cio all'Onu), buon per lui conserva l'entusiasmo e la fiducia che fanno di un dirigente un grande dirigente. E d'altra parte la sua carriera lo testimonia. La 66/a sessione dell'Assemblea Generale delle Nazioni Unite ha appena accolto all'unanimità la proposta del Cio e del governo inglese di proclamare la Tregua Olimpica in occasione delle Olimpiadi di Londra 2012. Lui ne va fiero, come una medaglia personale appuntata in petto. Non dev'essere stata dura fa passare la proposta: al dibattito prima del voto hanno partecipato 193 delegazioni, numero record, e il benestare è venuto all'unanimità... "Doveva essere all'unanimità, doveva... Ma Siria e Iran all'inizio non volevano firmare, e lì è stato un momento complicato. Poi si sono riuniti, hanno parlato, immagino, con i loro governi e alla fine, mentre eravamo preoccupati sia io che il Cio e l'Onu, per fortuna si sono adeguati alla linea generale". Si ferma un attimo, domanda a chi gli sta accanto: "Ma poi che ha detto la delegata siriana? Mica ho capito, parlava solo arabo..." A volte non ha la sensazione che voi dirigenti sportivi rischiate di passare per Magnifici Visionari? O almeno sognatori? "Osservazione comprensibile... Forse sì, ma allora tenga conto che, per fortuna dello sport mondiale, i visionari come me sono tanti. Sono la maggioranza anzi. E i risultati, come quello appena ottenuto, lo dimostrano. Sennò sarebbe inutile fare questo lavoro, che mi piace da morire e in queste occasioni diventa esaltante". Parliamo sulla scorta delle brutte cose di sabato a Roma. Non è un bel momento per la tolleranza e la condivisione di certi principi comuni. "Purtroppo no, vero, ma siamo in contesti e situazioni completamente diversi. Pensi che sono andato a Wall Street, dove due giorni fa c'è stata la manifestazione degli Indignati americani e sa che ho visto? I manifestanti che ripulivano le strade e risistemavano le cose  e le strade che avevano messo a soqquadro. Come se in piazza San Giovanni a Roma oggi i black block stessero lì con scope, palette e riverniciassero tutto...". Torniamo alla sua visione. Perché c'è da credere e sperare? "Perchè lo sport resta comunque uno dei campi d'azione che più e meglio, per le naturali caratteristiche di amicizia e tolleranza, hanno contribuito nel passato e possono contribuire nel futuro a un mondo migliore. La tregua olimpica è stata storicamente, dai tempi dell'antica Grecia, la più alta e condivisa manifestazione di questa propensione del movimento olimpico. E in più incontri e decisioni possono quotidianamente aiutare la 'diplomazia della pace". Dunque accordo fatto per l'auspicata tregua olimpica. Che altro risultato ottenuto? "Il programma definito per il 2012, oltre che la collaborazione con numerose Agenzie dell'Onu prevede interventi del Cio in Haiti, nei campi dei rifugiati del Centro Africa, del Darfur e la prosecuzione degli impegni per realizzare la "road map" sportiva stabilita dopo le intese di Losanna tra i Cno di Israele e Palestina. Al riguardo, sono in corso trattative per la partecipazione simbolica di atleti palestinesi e israeliani ai Giochi del Mediterraneo dopo i veti incrociati che hanno reso impossibile per oltre mezzo secolo questo evento. In questo contesto l'Italia sarà impegnata in prima linea e grazie alla collaborazione della Federcalcio e della Lega Pro saranno organizzati due incontri amichevoli con Palestina e Israele nel mese di novembre". Leggi i commenti I commenti dei lettori 
