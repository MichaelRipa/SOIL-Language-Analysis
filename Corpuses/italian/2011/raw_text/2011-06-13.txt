ROMA - Sole, musica, la cornice del Foro Italico e tante sfide mondiali sono gli ingredienti della giornata inaugurale del torneo iridato in programma a Roma fino a domenica. La manifestazione non comincia bene per le prime due coppie italiane femminili scese sulla "spiaggia" dell'impianto romano e incappate in un passo falso. Il duo Gioria-Momoli, inserito nella pool L, cedono 2-0 (21-15-21-17) alle beachers statunitensi Akers-Branagh teste di serie numero undici e favorite per il primato nel girone. Comunque già domani (ore 15) potrebbe essere la giornata del riscatto con un impegno, almeno sulla carta, abbordabile contro la formazione belga Gielen-Mouha. Le future avversarie oggi hanno piegato 2-1 la resistenza delle lituane Minusa-Jursone. Esordio davvero duro per le azzurre Viktoria Orsi Toth e Giada Benazzi alla prima gara in una rassegna del genere. Le ragazze subiscono un pesante parziale 2-0 (21-7, 21-9) contro le campionesse brasiliane Larissa-Juliana. Una sconfitta che non coglie di sorpresa lo staff della nazionale e, anzi, ha il merito di far conoscere alle giovani atlete il panorama internazionale. Domani alle 13 prova d'appello contro le tedesche Kohler-Sude. Giada Benazzi non nasconde un pizzico di delusione e racconta l e sue emozioni mondiali: "Sapevamo che sarebbe stata difficile, infatti in avvio di gara eravamo troppo emozionate. D'ora in poi il nostro compito è quello di provare a migliorare le prestazioni. Con il passare del tempo crescerà anche il nostro affiatamento". Sulla stessa lunghezza d'onda il commento di Viktoria Orsi Toth: "Dobbiamo divertirci di più. Siamo entrate in campo con le gambe che ci tremavano. Possiamo esprimerci meglio in tutto, dai palleggi alle battute. In fondo è da solo tre settimane che giochiamo insieme". Invece in serata esordio positivo nel panorama maschile delle coppie Martino-Nicolai  e dei gemelli Paolo e Matteo Ingrosso che superano rispettivamente i lettoni Samoilovs-Sorokins 2-1 (21-17, 15-21, 15-11) e i russi Barsuk-Yutvalin 2-0 (21-14, 21-16). Matteo Martino e Paolo Nicolai devono soffrire più del previsto per portare a casa il primo sorriso della rassegna iridata. Dopo aver conquistato il set iniziale, subiscono il ritorno degli avversari . Immediata reazione nella terza frazione e vittoria meritata grazie a muri e attacchi di qualità. Nicolai ammette: "Aspettavano da tempo questa partita e a parte un piccolo calo nel secondo set abbiamo disputato una buona gara. Ora sarà importante trovare la giusta continuità di gioco, perché vogliamo arrivare in alto". Senza storia il match dei fratelli Ingrosso che in trentacinque minuti di gioco fanno vedere una netta superiorità e lasciano ben sperare per il prosieguo del torneo: "Siamo soddisfatti  -  sottolinea Matteo Ingrosso  -  della partita che abbiamo giocato. Volevamo vincere e lo abbiamo fatto in maniera netta. Finora, pur giocando in casa, non abbiamo sentito nessun tipo di pressione". Domani esordio ai mondiali di beach volley per Lupo-Tomatis, Giombini-Rosso e Cicolari-Menegatti. Il programma completo delle coppie italiane in gara domani. Alle ore 10.30 Giombini-Rosso contro Novakova-Tobiasova (Repubblica Ceca). Ore 12.30 (diretta La7) Cicolari-Menegatti opposte a V. der Hoeven-der Vlist (Olanda). Ore 13 Orsi Toth-Benazzi affronteranno le tedesche Kohler-Sude. Ore 15 Gioria-Momoli se la vedranno con le belghe Gielen-Mouha. Ore 15 Tomatis-Lupo contro Skarlung-Spinnangr (Norvegia). Ore 18 (diretta La7d) Giombini-Rosso sotto rete con May Treanor-Walsh (Usa). Ore 19 (diretta La7d) i gemelli Ingrosso affrontano Ferramenta-Pedro (Brasile). Ore 20 Cicolari-Menegatti contro Fendrik-Hanson (Usa). Ore 21 Nicolai-Martino opposto agli svedesi Gunnarsson-Brinkborg. Leggi i commenti I commenti dei lettori 
ROMA - "E' andato tutto storto". Luca di Montezemolo, presidente della Ferrari, commenta così il deludente risultato delle rosse nel Gp del Canada (Massa 6°, Alonso ritirato). "Dopo le qualifiche pensavo che i nostri piloti avrebbero potuto fare molto bene. Pensavo si potesse anche vincere visto che nelle qualifiche eravamo ad un solo decimo dalla Red Bull di Vettel,...", dice in un'intervista a Sky Sport 24. RIMPIANTO PER ALONSO - Montezemolo ha soprattutto un rimpianto: "Quando si è verificato l'incidente tra Alonso e Button, credo che ognuno aveva il 50% di possibilità di vincere. Ebbene, Alonso è uscito e Button ha vinto la corsa... E poi se non ci fosse stata la pioggia saremmo stati ancor più competitivi", sottolinea. UNA MONOPOSTO NATA MALE - Il risultato convince il presidente a rimboccare ancora di più le maniche. "Domani sarò a Maranello, bisogna continuare a spingere. In Canada c'era una Ferrari molto competitiva, credo che lo sarà anche a Valencia. Ma sono fiducioso perché stiamo lavorando nella direzione giusta per migliorare una monoposto di che non è nata bene". I PROBLEMI DELLA F1 - L'incidente capitato a Massa, costretto a sostituire il muso danneggiato nel sorpasso di un doppiato, fa scivolare di nuovo il discorso sul problema dell'attuale F1. "C'è sempre questo problema di monoposto lente e piloti inesperti. Questo argomento mi comincia a stufare". Montezemolo si fa ancora più scuro quando pensa alla futura introduzione del motori 4 cilindri a partire dal 2013. "Noi non facciamo motociclette, facciamo macchine. Così si snatura la Formula 1. La Formula 1 non è solo aerodinamica: facciamo automobili, non satelliti o aeroplani. La F 1 deve essere una combinazione di fattori: meccanica, freni, motore e abilità del pilota. Oggi conta troppo l'aerodinamica. E poi non mi piacciono scelte premature relative a tecnologie ecologiche", spiega. FELICE PER SCHUMI - L'ultima battuta il presidente la riserva per Michael Schumacher giunto 4° con la  con la Mercedes Gp: "Trovo incredibile che in un anno e mezzo non sia riuscito a salire sul podio. Mi ha fatto piacere vederlo lì e gli faccio tanti auguri. Non dimentico tutto quello che ci ha dato". Leggi i commenti I commenti dei lettori 
La luce, ecco. Vince sempre lei, alla fine, quando saluta. Le montagne si fanno belle verso l'ora di pranzo, quando guardano il sole beffarde. Quei due alberi, davanti al cimitero, sempre con lo stesso vestito scuro, si sentono eleganti quando il vento del pomeriggio li accarezza. La luce no. L'unica, a non essere cambiata da nulla. L'unica, che cambiando può stravolgere tutto ciò che tocca e muove. Chissà poi se aveva già deciso tutto dall'inizio della giornata. Anzi, magari è dall'inizio del mondo che sa già con precisione come uscire di scena ogni sera. Ed io, gru stanca e piena di ruggine, rimango sempre qui, sola in mezzo al campo, fuori da questa gara di bellezza. Troppo insignificante, incapace di nascondere la mia enormità, troppo utile perché mi vedano bella, troppo quotidiana per sorprendere. Ma ecco, ecco un po' di caldo che arriva, di traverso, anche sul mio ferro sporco, un pezzo di tramonto che mi viene a trovare. Ma quel viso, improvvisamente. Quegli occhi, lì, dalla finestra della casa bianca, stanno guardando dalla mia parte. Ne sono sicura. Non guardano i meravigliosi saltelli del sole nel cielo, e neanche quel punto, il più bello, dove il bianco delle nuvole si fa più denso e il giallo gli si appoggia, e lì sembra riposare. Guardano, sorridenti, me e i raggi sul mio grigio scheletro. Ma quell'attimo sta già passando perché il sole è quasi scomparso e io rimarrò qui, ad aspettare la mattina e gli operai, perché qualcuno si ricordi ancora di me. L'articolo nel sito della studentessa La scheda con tutti gli articoli della studentessa Leggi i commenti I commenti dei lettori 
Si ricomincia... Ogni ritorno è diverso dall'altro... Non è diverso di per sé, ma cambia chi è partito rispetto a chi è tornato: la persona che va e quella che torna non coincidono, magari si somigliano ma sono diversi. E' cambiata la profondità dello sguardo, il numero dei suoi passi, la velocità del suo respiro, l'odore della pelle e il numero dei battiti nel petto... Al ritorno il cuore ti può fracassare il corpo, va a finire che ti buca proprio al centro se non lo tieni a bada. E a me è successo proprio questo .... Ho chiuso gli occhi sulla Finlandia e li ho riaperti nell'aeroporto di Bari, ho custodito gelosamente tutto ciò che ho visto dietro le mie palpebre. Avevo paura che tutto volasse via senza chiedermi il permesso. Ma una esperienza non può volare via perché un'esperienza, perdutamente bella come questa, non può andare via senza lasciare traccia. Si rimane totalmente impregnati del posto in cui abbiamo vissuto, anche solo per una settimana: resta una traccia indelebile nel proprio animo. Assolutamente sconvolta dal profumo del bosco dietro casa, sconvolta dal raggio di sole che alle 03:00 puntuale del mattino entrava in camera mia e faceva di tutto per svegliarmi, sconvolta dalle centinaia di domande al giorno sulla mia città, sconvolta per il numero di occhi azzurri che ho visto, sconvolta dalla quantità di burro che i finlandesi usano per ammorbidire il pane, sconvolta dalla sauna settimanale del sabato alle 19:00, sconvolta dal vento pungente della sera, sconvolta dal numero di sorrisi che mi hanno rivolto. E' chiaro perché chi torna non è più chi parte? Ma chi resta? La mia più grande paura, al momento del ritorno, è stata di non essere all'altezza. Ho avuto paura di essermi persa qualcosa e di rimanere indietro. Il posto da cui partiamo ci aspetta? Beh, sono giunta ad una conclusione: è il posto da cui partiamo che rimane indietro. E' il suo senso di inadeguatezza che ci fa sentire soli, come dopo un abbraccio mancato. La crescita che uno si porta dietro è chiara, è evidente, è tangibile, è forte, fa male... fa diverso! E la diversità mette paura. Chi torna dunque è immensamente ricco, ma immensamente solo... L'articolo nel sito della studentessa La scheda con tutti gli articoli della studentessa Leggi i commenti I commenti dei lettori 
A volte mi piacerebbe essere un pittore o un poeta, così saprei descrivere con le immagini e le parole le sensazioni che provo quando mi soffermo a guardare fuori dalla mia finestra. Il paesaggio non è certo dei più belli, non ci sono montagne, né mare, né ruscelli o boschi, ma solo l'argine di un torrente che scorre proprio a pochi metri dalla mia casa. Durante le belle giornate, le persone del paese approfittano per fare una passeggiata su di esso, e godere del silenzio della natura. Nel periodo estivo si può sentire l'odore buono del fieno, il canto delle cicale e degli uccelli notturni. Affacciandomi alla finestra del mio balcone, posso anche vedere il "nostro" parchetto, dove noi ragazzi ci cimentiamo in partite interminabili a pallone. Durante l'inverno guardando fuori mi viene una grande malinconia, tutto è spoglio e silenzioso, ma se mi concentro un attimo, mi sembra ancora di udire le voci di noi ragazzi che giochiamo. Nel mio giardino posso vedere una meravigliosa pianta gigantesca, di cui non conosco il nome, che in autunno diventa di un bellissimo colore rosso fuoco, a poco a poco, perde le foglie e sul prato sottostante, rimane un bellissimo tappeto dai caldi colori. Ecco questo è quello che vedo guardando fuori dalla mia finestra, e tutto ciò mi provoca sensazioni strane: a volte allegria, a volte malinconia, a volte un senso di pace e serenità, perché guardo fuori dalla finestra della mia casa e vedo il mio piccolo mondo. L'articolo nel sito dello studente La scheda con tutti gli articoli dello studente Leggi i commenti I commenti dei lettori 

Siamo alle svolte decisive. Il Campionato di Repubblica Scuola entra nei momenti cruciali della competizione. Ecco gli studenti che sono riusciti a strappare le ultime vittorie di tappa. Sono Chiara Brancaccio, Federica Bogazzi, Sara Karim, Andrea Tassi, Federica Cristiani e Martina Novelli. Sono loro che andranno a rimpolpare le file dei candidati alla vittoria finale. Chiara Brancaccio , del liceo classico Alessandro Volta di Como, ha scritto un testo ricco di un'originale forza espressiva. Nato dallo spunto di una mostra con dipinti di pittori che ritraggono finestre e paesaggi, inizia così: "La luce, ecco. Vince sempre lei, alla fine, quando saluta. Le montagne si fanno belle verso l'ora di pranzo, quando guardano il sole beffarde. Quei due alberi, davanti al cimitero, sempre con lo stesso vestito scuro, si sentono eleganti quando il vento del pomeriggio li accarezza. La luce no. L'unica, a non essere cambiata da nulla. L'unica, che cambiando può stravolgere tutto ciò che tocca e muove". Federica Bogazzi arriva dal Liceo Classico Repetti di Massa Carrara. L'articolo è stato scritto poco dopo l'uccisione di Bin Laden: "Quando si ha poco più di sei anni è difficile comprendere un'edizione straordinaria del telegiornale, che interrompe il tuo programma preferito. Mia madre era ammutolita, piangeva. Qualcosa di grave doveva essere successo, ma perché ci riguardava tanto? New York mi sembrava inespugnabile e ora piangeva i suoi morti ai piedi dei suoi due colossi feriti. La freccia di Al Qaeda aveva colpito non solo la città simbolo degli Stati Uniti, ma anche le nostre sicurezze". Dell'uccisione del leader di Al Qaeda ha voluto parlare anche Sara Karim dell'Istituto comprensivo Luigi Battaglia di Fusignano in provincia di Ravenna. Ecco come inizia Sara: "Come mussulmana non mi sento di dire che Bin Laden faceva parte della mia comunità, visto ciò che è successo nel 2001 con il disastro delle Torri Gemelle di N. Y., perché non è bello sentirsi chiamare 'terrorista', oppure vedere una strage che ha ucciso moltissima gente di ogni religione compiuta in nome di un'ideologia nata da un gruppo di persone arabe che hanno compiuto questo gesto in onore di Dio, di Allah". Poi c'è Andrea Tassi della Scuola media Cesare Battisti di Soragna in provincia di Parma. Così lo studente descrive quel che vede oltre la soglia della propria finestra: "Nel periodo estivo si può sentire l'odore buono del fieno, il canto delle cicale e degli uccelli notturni. Posso anche vedere il 'nostrò parchetto, dove noi ragazzi ci cimentiamo in partite interminabili a pallone. Durante l'inverno guardando fuori mi viene una grande malinconia, tutto è spoglio e silenzioso, ma se mi concentro un attimo, mi sembra ancora di udire le voci di noi ragazzi che giochiamo". Per il premio giornalistico giovani Matita Rossa e Blu , organizzato dalla Fondazione Italo Falcomatà e dalla nostra testata, il premio è andato a Martina Novelli del liceo Spallanzani di Tivoli. Ai ragazzi era stato chiesto di scrivere un articolo sul tema 'A 150 anni dall'Unità d'Italia che significa sentirsi italiani oggi?'. Questo l'incipit di Martina: "Il grande cantautore Giorgio Gaber cantava: 'Io non mi sento italiano, ma per fortuna o purtroppo lo sono'. La risposta giusta qual è? Per fortuna, perché l'Italia è il Bel Paese, la culla del Rinascimento. Purtroppo, perché in Italia ogni anno centinaia di lavoratori muoiono sul posto di lavoro. Per fortuna, perché l'Italia è la patria di uomini coraggiosi come Falcone e Borsellino. Purtroppo, perché nonostante il sacrificio di molte persone non si è ancora riusciti a debellare le mafie. La lista dei pro e dei contro è lunga: chi la spunterà? Questa domanda non deve continuare ad aleggiare sulle nostre teste. Bisogna prendere in mano il proprio destino, decidere, prendere una posizione, schierarsi". Federica Cristiani ha invece vinto il concorso ideato da Intercultura insieme alla nostra testata. La studentessa del liceo classico Trani ha trascorso una settimana scolastica in Finlandia. Queste alcune parole dell'articolo che ha scritto al suo ritorno: "Assolutamente sconvolta dal profumo del bosco dietro casa, sconvolta dal raggio di sole che alle 03:00 puntuale del mattino entrava in camera mia e faceva di tutto per svegliarmi, sconvolta dalle centinaia di domande al giorno sulla mia città, sconvolta per il numero di occhi azzurri che ho visto, sconvolta dalla quantità di burro che i finlandesi usano per ammorbidire il pane, sconvolta dalla sauna settimanale del sabato alle 19:00, sconvolta dal vento pungente della sera, sconvolta dal numero di sorrisi che mi hanno rivolto". Ora manca davvero poco ai verdetti finali della terza edizione del Campionato nazionale di Repubblica Scuola. Nei prossimi giorni la giuria sceglierà i nomi degli studenti che si aggiudicheranno i premi generali per le categorie medie e superiori. I ragazzi che riusciranno a classificarsi nelle tre prime posizioni di ciascuna categoria riceveranno il premio all'inizio della prossima edizione quando potranno anche visitare la redazione del nostro giornale. Leggi i commenti I commenti dei lettori 
Come mussulmana non mi sento di dire che Bin Laden faceva parte della mia comunità, visto ciò che è successo nel 2001 con il disastro delle Torri Gemelle di N. Y., perché non è bello sentirsi chiamare "terrorista", oppure vedere una strage che ha ucciso moltissima gente di ogni religione compiuta in nome di un'ideologia nata da un gruppo di persone arabe che hanno compiuto questo gesto in onore di Dio, di Allah. Per me non ha alcun senso uccidere e suicidarsi in nome di Dio (Allah) perché non sta scritto da nessuna parte ed anche perché quella che ha dovuto subire tutte le discriminazioni sono stata anch'io. Quando su Facebook trovo pagine intitolate, "Bruciamo il Corano", mi ritrovo un vuoto nello stomaco e più ci ripenso più ci sto male e ho solo voglia di piangere. Ma piangere non risolve niente. Un giorno ho preso tutto il coraggio che avevo e sbirciando una di queste pagine ho trovato che la maggior parte delle discriminazioni nei confronti di noi arabi sono per colpa di Al Qaeda e dell'attentato dell'11 settembre 2001 quando io avevo solo 4 anni e non ricordo i fatti ma le conseguenze nel tempo me le ricordo molto bene, e le ho anche subite. Ho visto al Tg che molti esultavano alla notizia della morte di Bin Laden. Ma anche per colpa sua io ho subito discriminazioni, io sono stata messa nella categoria degli "arabi tutti terroristi", ed allora perché quel giorno non ho esultato anch'io? C'è chi dice che "giustizia è stata fatta"; io capisco, però secondo me non è giustizia uccidere una persona per ciò che ha fatto. Bin Laden ha provocato migliaia di morti con l'attentato, ma non c'è niente da festeggiare quando muore una persona. Ecco perché io non ho esultato. Io non mi sento contenta quando qualcuno muore, fosse anche il mio peggior nemico, e non ho mai festeggiato per la morte di nessuno, soprattutto se la persona in questione ha moglie e figli. Queste che sto scrivendo possono essere considerate come parole al vento ma ciò è quanto la mia religione mi ha insegnato, che non ha nulla a che fare con il terrorismo. Per concludere, vorrei prendere a pretesto la storia della morte di Bin Laden per sottolineare che se una persona ha fatto del male non vuol dire che lo abbiano fatto tutti perché, per fortuna, noi non siamo tutti uguali. L'articolo nel sito della studentessa La scheda con tutti gli articoli della studentessa Leggi i commenti I commenti dei lettori 
Quando si ha poco più di sei anni è difficile comprendere un'edizione straordinaria del telegiornale, che interrompe il tuo programma preferito ... Mia madre era ammutolita, piangeva. Qualcosa di grave doveva essere successo, ma perché ci riguardava tanto? New York mi sembrava inespugnabile e ora piangeva i suoi morti ai piedi dei suoi due colossi feriti. La freccia di Al Qaeda aveva colpito non solo la città simbolo degli Stati Uniti, ma anche le nostre sicurezze. Da quel giorno Osama Bin Laden ha tenuto sotto scacco il mondo occidentale, piegando l'umanità ad un terrorismo in grado di colpire ovunque e in qualsiasi momento. Quando, alcuni anni dopo, a Madrid, lungo i binari della ferrovia devastata vidi madri cercare i propri figli, dilaniati dalle esplosioni, iniziai a temere di avere anch'io un futuro incerto. Il terrorismo aveva vinto. Ne ero certa mentre nel 2005 a Londra scoppiavano a raffica le bombe sui mezzi di trasporto. "Sì" ho pensato "questa è la forza dei vigliacchi: colpire a tradimento i deboli". Un bambino non può sognare la vendetta, ma ora provo sollievo nel pensare che con la morte di Bin Laden si sia chiusa una spirale di morte. Tuttavia riecheggia sempre nell'aria l'eco dell'abbattimento delle Twin Towers e la frase: "Vi abbiamo colpito al cuore". L'articolo nel sito della studentessa La scheda con tutti gli articoli della studentessa Leggi i commenti I commenti dei lettori 
Il grande cantautore Giorgio Gaber cantava: "Io non mi sento italiano, ma per fortuna o purtroppo lo sono". La risposta giusta qual è? Per fortuna, perché l'Italia è il Bel Paese, la culla del Rinascimento. Purtroppo, perché in Italia ogni anno centinaia di lavoratori muoiono sul posto di lavoro. Per fortuna, perché l'Italia è la patria di uomini coraggiosi come Falcone e Borsellino. Purtroppo, perché nonostante il sacrificio di molte persone non si è ancora riusciti a debellare le mafie. La lista dei pro e dei contro è lunga: chi la spunterà? Questa domanda non deve continuare ad aleggiare sulle nostre teste. Bisogna prendere in mano il proprio destino, decidere, prendere una posizione, schierarsi. L'amor di patria, se non portato alle forme più estreme, è un nobile sentimento. Il conflitto interiore che da sempre anima l'uomo sulla sua identità, può essere risolto accettandosi per ciò che si è. Un primo modo per farlo è essere fieri della propria nazionalità, delle proprie origini, delle proprie radici culturali. E' proprio la cultura il mastice che deve tenere unita la nostra nazione. La letteratura insegna che l'Italia può essere qualcos'altro oltre al "bunga-bunga", alle raccomandazioni e alle spintarelle, la storia insegna che la libertà che abbiamo duramente guadagnato dopo vent'anni di dittatura dobbiamo onorarla, sfruttarla per non commettere nuovamente gli stessi errori. Col sangue gli italiani hanno ottenuto quel testo meraviglioso che è la nostra Costituzione, garante della pari dignità di tutti i cittadini e testo unificatore di un paese troppo sottovalutato. Perché buttare tutto alle ortiche? Perché stare passivamente a lamentarsi e a maledire il Fato che ci ha fatti nascere qui? Ricordare senza agire non porta a nulla. Un ruolo chiave hanno sicuramente i giovani, che stanno dimostrando molta più maturità di quanta i libri di Moccia vogliano far credere. Manifestazioni, dibattiti, incontri: la gioventù italiana vuole un riscatto. I ragazzi di tutta l'Italia, uniti, possono uscire da questa palude in cui siamo precipitati dimenticando tutti coloro che per questo Stivale hanno dato la vita. "Italia" non è solo un'espressione geografica, i giovani ne sono consapevoli. Se la cultura è il collante di una nazione, i giovani sono coloro che devono utilizzare questa colla per assemblare di nuovo il paese, renderlo più pulito, più giusto, più vero, togliergli la veste a lutto e fargli indossare un abito da sera: stabilire se sia una fortuna o no nascere qui. L'articolo nel sito della studentessa La scheda con tutti gli articoli della studentessa Leggi i commenti I commenti dei lettori 
