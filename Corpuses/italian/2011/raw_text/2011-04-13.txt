PERUGIA - Il Festival del Giornalismo molla gli ormeggi e regala le sue prime storie. C'è quella di Malcom Beith, per sette anni direttore di Neewsweek e per altrettanti alle costole dei narcotrafficanti del continente americano. Il suo libro inchiesta "L'ultimo narco", ha portato alla ribalta internazionale la crescita del crimine messicano, i suoi immancabili legami con la politica, i molti uomini di fiducia collocati nei posti più prestigiosi e delicati del governo locale. C'è Anabel Hernandez, che non condivide una sola riga di quanto scritto da Beith, convinta che il boss Chapo Guzman sia un cocainomane incapace di leggere e scrivere più che un abile stratega del narcotraffico, ma che, al pari del collega, non risparmia particolari nel raccontare cosa sia diventata la malavita messicana in questi anni, padrona del mercato della coca nel mondo, "mediatrice tra i produttori colombiani e le piazze internazionali, e solita flirtare con la piccola mafia italiana nei quartieri bene di New York". GUARDA IL PROGRAMMA DEL FESTIVAL Alla Hernandez, autrice di numerosi bestseller e molto popolare in Messico, le minacce sono arrivate direttamente dal ministro della Seguridad, che per l'appunto le ha assicurato una sfilza di guai se non si fosse decisa a rivelare le sue fonti d'informazione. In assenza di risposta, un gruppo di militari in borghese è andato a festeggiare il compleanno della sua nipotina di tre anni, piantandole un mitra alla nuca, un'intimidazione che non ha fermato la Hernandez. Quando chiedi se dopo l'incontro con Saviano è nato qualche progetto, le s'infiamma il volto. "Forse che sì", si limita a dire. C'è poi la storia di Oleg Kashin, che molti hanno visto ripreso da una telecamera di servizio, massacrato a calci e pugni davanti al cancello di casa propria, una lezioncina innocua nella Russia dell'amico Putin, dove negli ultimi anni ne sono morti venti di cronisti, Politkovskajaa compresa. Sembra ancora portarne i segni, sul volto e nella psiche. La sua testimonianza farà il paio con quella della connazionale Oxana Chelysheva, costretta ad andarsene dal suo Paese per salvare la pelle, dopo aver visto uccisi quattro collaboratori della sua agenzia. Infine ci sono i nostri, i cronisti di Calabria, che zitti zitti (tranne loro) hanno raccattato venti minacce di morte nell'ultimo anno. Il libro di Roberto Rossi e Roberta Manni, "Avamposto", parla di come si esercita la professione tra Cosenza e Reggio. Di come essere sequestrati da un pericoloso malvivente libero di circolare solo per aver fotografato una scritta su un muro. 
NEW YORK - Riduzione del deficit di circa 4.000 miliardi di dollari in 12 anni e aumento delle tasse per i più ricchi. Questi i punti centrali del piano presentato oggi a Washington dal presidente degli Stati Uniti Barack Obama per rispondere all'opposizione repubblicana che punta a riduzioni di spesa leggermente superiori ma che secondo  la Casa Bianca non prevedono investimenti per il futuro. "Non c'è nulla di serio in un piano che mira a ridurre il deficit attraverso mille miliardi di dollari per i milionari e i miliardari", ha detto il capo della Casa Bianca parlando delle misure messe a punto dai repubblicani. "Non ho bisogno di nuove riduzione delle tasse, e neppure Warren Buffett", uno degli uomini più ricchi degli Stati Uniti, ne ha bisogno, ha poi chiosato. Obama ha presentato il suo ambizioso progetto alla George Washington University. E ha fissato l'obiettivo di un deficit pari al 2,5% del prodotto interno lordo (Pil) nel 2015 e sotto il 2% entro il 2020. "Oggi - ha tra l'altro detto Obama - propongo un approccio più equilibrato (di quello auspicato dall'opposizione repubblicana) per giungere a una riduzione di 4.000 miliardi del deficit in 12 anni". Per realizzarlo, Obama propone tra l'altro risparmi nel settore della Difesa e della previdenza, oltre a una semplificazione del sistema fiscale con detrazioni limitate per i pù ricchi, pari al 2% del totale. I tagli proposti da Obama per ridurre il deficit sono leggermente inferiori a quelli proposti dall'opposizione repubblicana, che parla di 4.400 miliardi in dieci anni. Ci sono tuttavia grosse differenze tra le due proposte, dato che il piano dei repubblicani, messo a punto da Paul Ryan, il deputato del Wisconsin presidente della commissione bilancio della Camera dei Rappresentanti, non prevede nuovi introiti ma solo una riduzione drastica delle spese, non volendo un aumento delle tasse. Nel suo intervento Obama ha sostenuto che il piano dei repubblicani significa "una riduzione del 70% (degli investimenti) nell'energia pulita, del 25% nell'istruzione, del 30% nei trasporti" ed è una visione che "spiega perché le nostre strade sono in cattivo stato, i nostri ponti crollano e perché non siamo in grado di ripararli". Pur volendo fare qualche grosso risparmio nel settore, il presidente si impegna a non rendere più difficile l'accesso al programma previdenziale Medicare per gli anziani, contrariamente ai repubblicani che vogliono introdurre un sistema di 'voucher' per accedervi entro certi limiti. Per ridurre il deficit di 4mila miliardi in 12 anni, Obama pensa a risparmi di spesa (2mila miliardi), diminuendo gli interessi sul debito di 1.000 miliardi, e riformando il fisco con tagli anche in questo caso di circa 1.000 miliardi. Nel frattempo, sono confermati i segnali di miglioramento negli Stati Uniti: secondo il Beige Book pubblicato oggi dalla Fed, l'economia ha continuato a migliorare a febbraio e a marzo, e il mercato del lavoro inizia a riprendersi. 
GELSENKIRCHEN - Chiuse doverosamente nel cassetto le profezie di rimonta tra lo speranzoso ed il grottesco, fatte anche da addetti ai lavori con un certo sale in zucca, sinceramente dalla trasferta tedesca dell'Inter era lecito attendersi di più. Il 2-5 dell'andata non poteva essere recuperato, ma qualcosa in più di una nuova sconfitta (2-1), la classica partita d'orgoglio, almeno quella se l'aspettavano tutti. L'atmosfera magica invocata da Leonardo resta nelle sue parole, in campo l'Inter non la fa vedere mai: niente  grinta, peraltro difficilmente producibile se non assistita da una condizione atletica accettabile. Bene lo Schalke, senza paura. L'atteggiamento sbarazzino della gara d'andata  lascia il posto ad una tattica più prudente, ne scaturisce la foto della partita: i centrali Metzelder e Howedes, non proprio dei fenomeni di rapidità, che nascondono sistematicamente palla a Milito ed Eto'o. Tedeschi in semifinale con pieno merito, dove affronteranno il Manchester United. Dall'altra parte del tabellone, fantastico Real-Barcellona (date: 26/27 aprile, 3/4 maggio). LEO CI CREDE POCO - Probabilmente anche Leonardo è conscio dello stato della squadra. Memore della gara d'andata, dove almeno da quella parte qualche spazio lo aveva trovato, il tecnico punta su Nagatomo e sulle sue sgroppate a sinistra. Per il resto, lo schieramento non è da assalto all'arma bianca: c'è infatti una solida protezione davanti alla difesa, con Sneijder tra le linee a sostenere Milito ed Eto'o. Rangnick mostra comunque rispetto per l'Inter: lo dimostra l'inserimento dell'uomo mascherato Metzelder (recente frattura nasale), con l'avanzamento del ruvido Matip tra i mediani. Respinta quindi la tentazione di dare spazio all'acerbo Draxler. L'INESORABILE RAUL  - L'Inter imposta la gara su ritmi da amichevole agostana, producendo qualche cross interessante (a sinistra duello nipponico Nagatomo-Uchida), ma manovrando lentamente e verticalizzando poco. In pratica Neuer si deve esibire solo in un ottimo intervento, su botta dalla distanza di Stankovic, rischiando poi quando Maicon manca un controllo al suo cospetto. Schalke che 'apprezza' l'atteggiamento. La macchina brillante vista al Meazza lascia il posto ad un diesel affidabile. Tedeschi attenti in interdizione, con Baumjohann e Jurado propositivi sulle fasce e Raul ad infastidire la retroguardia, in particolare Lucio. Nonostante i tedeschi se ne freghino del calcio offensivo, alla prima verticalizzazione vera arriva il gol. Jurado per Raul, maglie nerazzurre che invece di stringersi fanno l'opposto, troppa grazia per il marpione spagnolo che non sbaglia. SECONDO TEMPO SENZA STORIA  - Nella ripresa lo Schalke prosegue nella partita difensiva perfetta, per nulla impaurito dall'ingresso di Pandev per Stankovic. Unica distrazione su un corner di Sneijder: palla prolungata da Lucio di testa e zampata ravvicinata di Thiago Motta. Mettendo però sul piatto della bilancia il resto del secondo tempo, la vittoria dello Schalke è meritata. Papadopoulos fallisce due comodi colpi di testa, Howedes si vede annullare un gol per fuorigioco (se c'è è millimetrico), poi su invito in profondità di Raul ed interisti già in doccia sigilla la sua serata perfetta. Per i campioni d'Europa è l'addio più mesto. Schalke 04-Inter 2-1 (1-0) Schalke 04: Neuer 6.5, Uchida 6, Metzelder 6.5, Howedes 7, Sarpei 6.5, Baumjohann 6.5 (28' st Draxler sv), Matip 6.5, Papadopoulos 6.5, Jurado 6.5 (41' st Schimitz sv), Raul 7, Edu 6 (32' st Charisteas sv). (33 Schober, 5 Plestan, 8 Hao, 16 Karimi). All.: Rangnick 7. Inter: Julio Cesar 6, Maicon 5.5, Ranocchia 5, Lucio 5.5, Nagatomo 6, T. Motta 6, Stankovic 6 (1' st Pandev 5), Zanetti 5, Sneijder 5 (35' st Coutinho sv), Eto'o 5.5, Milito 5. (12 Castellazzi, 2 Cordoba,  23 Materazzi, 19 Cambiasso, 14 Kharja). All.: Leonardo 5 Arbitro: Skomina (Slovenia) 6. Reti: nel pt 45' Raul, nel st 13' Thiago Motta, 36' Howedes Recupero: 0 e 2'. Angoli: 10-6 per lo Schalke. Ammoniti : Raul, Lucio, T. Motta, Papadopoulos per gioco scorretto falloso. Spettatori: 40 mila Leggi i commenti I commenti dei lettori 
TORINO - Dopo tre vittorie consecutive, la Juventus a ripreso a marciare in campionato, anche se il quarto posto è ancora lontano. Non così tanto però visto che la Lazio ha sei punti di vantaggio a sei giornate dalla fine del campionato. CHIELLINI RIPRENDE A CORRERE - La Juventus ci crede anche perché sta recuperando tutti i suoi uomini in vista della volata finale. Buffon e Del Piero sono arruolabili per la sfida di domenica a Firenze e De Ceglie potrebbe molto presto tornare a disposizione di mister Delneri. Anche Giorgio Chiellini spera di unirsi al gruppo in tempo per le ultime partite. Dopo l'infortunio patito a fine marzo in Ucraina, con la Nazionale, il difensore sta continuando a seguire il suo programma. Programma che da ieri non è limitato alla palestra, ma anche al campo. Lo ha dichiarato lo stesso azzurro attraverso un breve messaggio lanciato sulle sue pagine ufficiali su Facebook e Twitter: "Buongiorno, da ieri ho ripreso a correre, il recupero procede secondo i tempi e spero di tornare in campo il prima possibile. Un abbraccio!". Poche, ma importanti parole che faranno piacere anche al tecnico. DEL PIERO AL LAVORO - Come detto, anche Alessandro Del Piero è tornato ad allenarsi con il gruppo. Il capitano bianconero, rende noto la società tornese dal proprio sito, ha svolto regolarmente il lavoro mattutino. Il numero 10 è reduce dal problema muscolare che gli ha impedito di scendere in campo contro Roma e Genoa. Leggi i commenti I commenti dei lettori 
ROMA - "314 sì, 296 no, la Camera approva". Con la formula di rito il presidente di Montecitorio Gianfranco Fini chiude la maratona in Aula sul processo breve . Una giornata senza gravi incidenti e con l'opposizione che avendo esaurito il tempo a disposizione poco ha potuto fare nella sua battaglia per far cadere la maggioranza in qualche votazione. L'ultima "trappola" è stata la richiesta di voto segreto su un un emendamento presentato da Di Pietro ma la maggioranza ha retto (anzi ha conquistato sei voti dello schieramento avversario) anche, e soprattutto, grazie alla presenza compatta e assidua dei ministri e dei sottosegretari. E allora, mentre all'esterno della Camera i familiari delle vittime delle tante tragedie che hanno funestato il Paese facevano sentire le loro voci, alle opposizioni non è rimasto altro che scegliere di far emergere il proprio dissenso in altri modi: i deputati del Pd hanno votato tenendo in mano una copia della Costituzione, la stessa dalla quale ieri avevano letto uno per uno gli articoli, mentre quelli dell'Idv hanno innalzato dei cartelli con, fra l'altro, le scritte "Rogo Thyssen, nessuna giustizia"; "Crac Parmalat, nessuna giustizia"; "Santa Rita, nessuna giustizia" riferendosi ai processi che, dopo l'applicazione della legge, avranno una prescrizione breve prevista dall'articolo tre della legge che ora passa al Senato. LE IMMAGINI LA SCHEDA Ovvia la soddisfazione del presidente del Consiglio: se la legge passa in Senato, si vedrà prescritto il processo Mills. "Finalmente una legge che ci mette al passo con l'Europa" è stato il commento di Berlusconi ai deputati che lo hanno chiamato dopo il voto. Il Cavaliere, in verità, dopo la preoccupazioni è sembrato sollevato dalla tenuta della maggioranza bloccata a 314 voti ma che nel suo ottimismo il presidente del Consiglio continua a vedere proiettata verso quota 330. "Noi siamo compatti, loro no", il commento soddisfatto del Cavaliere. "Una macchina da guerra", ha chiosato il capogruppo del Pdl Fabrizio Cicchitto. Al quale ha fatto subito coro Umberto Bossi contestato al grido di "venduto" venduto" fuori dal Palazzo. "I numeri ci sono - ha detto il Senatur - il governo va avanti. Non sono 330 ma sempre meglio di niente". Quanto alle accuse di aver fatto un'amnistia, il leader leghista è sbrigativo: "Sono tutti trucchetti, giochi di prestigio della sinistra. Hanno fatto una battaglia alla morte, non sapevano più cosa dire e hanno tirato fuori la storia dell'amnistia...". Però a chi gli chiedeva se la Lega aveva votato con piacere questa legge il ministro ha risposto: "Abbiamo votato...". Dall'opposizione invece parole di fuoco. "Oggi il governo nella coscienza degli italiani ha compiuto un passo verso l'abisso", ha detto Pier Luigi Bersani, soddisfatto però per la battaglia condotta. "Ora - ha aggiunto - sta a noi far comprendere la vergogna di questo provvedimento, l'assoluto disprezzo del governo verso i problemi veri del paese mentre ha messo il massimo impegno sul processo di Berlusconi. Per me questo rimarrà un marchio indelebile della Legislatura". Anche il finiano Italo Bocchino va all'attacco: "E' stato triste vedere la Camera dei deputati bloccata alla presenza di tutti i membri del governo al solo fine di far prescrivere il processo Mills prima della più che probabile condanna di Berlusconi in primo grado". E Antonio Di Pietro sarcastico: "Ai tempi miei c'erano due tipi di imputati: chi andava ad Hammamet per sfuggire ai giudici e chi veniva in procura. Berlusconi ha inventato il terzo tipo, quello che va in Parlamento e si fa le leggi per non farsi processare". E anche i magistrati e avvocati fanno sentire il loro dissenso. "Valuteremo eventuali forme di protesta, ma soprattutto faremo sentire la nostra voce illustrando le ricadute che queste norme avranno sul sistema", ha detto il presidente dell'Anm Luca Palamara. Mentre l'Unione delle camere penali in una nota parla di una normativa "illogica ed erronea prima ancora che evidentemente ispirata da ragioni che non tutelano il bene comune". Leggi i commenti I commenti dei lettori 
PADOVA - L'Under 21 di Ciro Ferrara non perde un colpo: al 5° appuntamento della nuova gestione l'Italia ottiene una vittoria convincente a Padova battendo per 2-0 la Russia con una doppietta nel finale di Saponara e Gabbiadini. E' il quarto successo dopo quelli conseguiti con Turchia, Inghilterra e Svezia e l'ottimo pari in rimonta e in trasferta con la Germania. La mano dell'ex tecnico della Juventus comincia a sentirsi. PALOSCHI E MACHEDA SPRECANO - L'Italia sfiora il gol già al 19' con Paloschi che a tu per tu con il portiere russo, spara alto dal limite. Al 34' lo imita Marrone vicinissimo al gol con un potente tiro da fuori. Gli azzurrini crescono ulteriormente nella ripresa con l'ingresso di Saponara, Soriano e Gabbiadini. Un'occasione nitida per parte in avvio: al 46' Kokorin dal limite impegna Pinsoglio poi, al 52', Misuraca tira a lato di un soffio da 20 mt. Al 58' Macheda arpiona la palla al limite dell'area e scarica un destro a fil di palo, fuori d'un niente. UNO-DUE DI SAPONARA E GABBIADINI - Alla mezzora gli azzurri di nuovo vicini al vantaggio con Saponara: gran tiro da fuori che esce di poco. Il gol azzurro arriva all'84': sull'ennesimo cross dalla trequarti l'attaccante in forza all'Empoli stoppa e tira un pallone dalla traiettoria velenosa che carambola sul palo alla sinistra del portiere russo e finisce in rete. Al 92' arriva il raddoppio di Gabbiadini. La mezzala del Cittadella aggancia un pallone in contropiede, va via in velocità e batte il portiere russo in uscita. FERRARA INCONTENTABILE - Soddisfatto alla fine del test Ferrara che però non si accontenta: "È stata la gara più difficile da quando ho in mano l'Under 21", ha detto. "I ragazzi nel finale delle gare riescono a dare sempre il meglio. Però dobbiamo migliorare, oggi abbiamo fatto un po' più di fatica". ITALIA-RUSSIA 2-0 (0-0) Italia (4-4-2): Pinsoglio; Santon (1' st Donati), Caldirola, Mori, Crescenzi, D'Alessandro  (21' st Saponara), Marrone (1' st Soriano), Romizi, (34' st Faraoni), Misuraca, Paloschi (1' st Gabbiadini), Macheda (24' st Forestieri). (A disposizione: Colombi, Capuano, Faraoni, Rossi, Fabbrini). Ct. Ferrara. Russia (4-4-2): Zabolotnyi ; Dmitriev , Zhestokov , Kulesha, Cheminava ; Abdulfattakh  (45' st Golban), Kulesha, Goshokov (41' st Fedotov), Poloz (19' st Sobolev); Kokorin, Gatagov. (A disposizione: Zaitchev). Ct. Pisarev. Arbitro : Turpin (Francia) Reti : nel st 39' Saponara, 47' Gabbiadini. Leggi i commenti I commenti dei lettori 
ROMA - Gara tre dei quarti di finale dei playoff di volley comincia subito con una sorpresa: Macerata spreca il primo match point e viene sconfitta in casa al tie break 2-3 (21-25, 17-25, 28-26, 26-24, 9-15) dalla Sisley Treviso. I veneti riaprono, così, i giochi in attesa del match di lunedì prossimo al PalaVerde. Successo, sempre al quinto set, per Monza 3-2 (25-16, 17-25, 22-25, 25-22, 15-12) davanti al proprio pubblico contro Casa Modena e sabato quarto impegno in Emilia. Grande equilibrio nelle due partite giocate stasera, finite entrambe con pochi punti di scarto e tanto agonismo sotto rete. Rinasce Treviso che espugna il PalaFontescodella grazie a una prova di carattere e qualità, un'altra squadra rispetto a quella vista finora nel corso dei playoff. Dopo aver raggiunto un vantaggio consistente, però, la Sisley spreca tutto e Macerata ringrazia le due bocche da fuoco di Omrcen e Savani artefici della parziale rimonta grazie al servizio. Comunque i ragazzi di coach Piazza sono stati impeccabili a muro, oltre che in battuta, e nel quinto set dominano e continuano a sperare. L'allenatore Roberto Piazza: "Nel terzo e quarto set abbiamo commesso troppi errori gratuiti e contro una squadra come la Lube questo non è permesso. Grande, invece, il tie break in cui siamo partiti bene e con la battuta e il muro ci siamo imposti". Il quinto set premia pure Monza che grazie a un super Gavotto, migliore in campo, torna in vantaggio nei riguardi di Casa Modena e spera di chiudere i giochi nel fine settimana e centrare una semifinale importante. Il mancino schiacciatore dei brianzoli ammette: "Con Modena sono sempre partite strane, non sai mai quello che può succedere. Per sperare di ottenere un risultato positivo sabato dobbiamo continuare a giocare così. A Modena non abbiamo niente da perdere. Dobbiamo andare a giocare senza pressione addosso, spesso quest'anno saperci sotto esame ci ha giocato un brutto scherzo. Nei momenti di difficoltà Monza ha fatto vedere di saper giocare di squadra e tirarsi fuori grazie alla forza del gruppo". Domani tocca a Trento e Cuneo, in vantaggio due a zero, sfruttare gara tre per raggiungere la semifinale. Intanto stamattina a Torino è stato effettuato l'intervento al ginocchio sinistro di Simone Parodi, dopo l'infortunio subito lo scorso 3 aprile durante l'ultima partita della regular season contro l'Itas Diatec Trentino. L'intervento è perfettamente riuscito. Il programma di gara 3. Giovedì ore 20.30 Itas Diatec Trentino-San Giustino (2-0), Bre Banca Cuneo-Marmi Lanza Verona (2-0, diretta RaiSport 1). Gara 4: Sabato 16 ore 16 Casa Modena-Acqua Paradiso Monza (1-2, diretta RaiSport 2). Lunedì 18 ore 20.30 Sisley Treviso-Lube Macerata (1-2). LUBE BANCA MARCHE-SISLEY 2-3 (21-25, 17-25, 28-26, 26-24, 9-15) LUBE BANCA MARCHE MACERATA : Lampariello, Savani 22, Paparoni (L), Vermiglio 4, Marchiani, Conte 2, Stankovic 8, Martino 7, Van Walle 2, Omrcen 12, Podrascanin 7. Non entrati Vadeleux, Cacchiarelli. All. Berruto. SISLEY TREVISO : Elgarten, Fei 28, Horstink 16, Kovar 5, Papi, Farina (L), Boninfante 2, Bontje 11, Maruotti 5, Vanin (L), Bjelica 7. Non entrati Szabo, De Togni. All. Piazza. ARBITRI : Saltalippi, Santi. NOTE - Spettatori 2000, incasso 8400, durata set: 24', 25', 33', 30', 14'; tot: 126'. ACQUA PARADISO-CASA MODENA 3-2 (25-16, 17-25, 22-25, 25-22, 15-12) ACQUA PARADISO MONZA : Rauwerdink 1, Krumins, Forni 8, Molteni 8, Buti 7, Rooney 20, Travica 8, Gavotto 27, Shumov, Exiga (L). Non entrati Cetrullo, Pesenti, Zito. All. Monti. CASA MODENA : Manià (L), Fabroni, Kooistra 15, Mossa De Rezende 4, Dennis 21, Berezhko, Kooy 16, Casadei, Creus Larry 11, Casoli 8, Piscopo. Non entrati Ciabattini, Diaz. All. Bagnoli. ARBITRI : Sampaolo, Pasquali. NOTE - Spettatori 2500, incasso 3400, durata set: 24', 23', 28', 30', 17'; tot: 122'. Leggi i commenti I commenti dei lettori 
Inutile nasconderlo: quando la Bmw, ogni sei anni più o meno, lancia la sua nuova M5, non sono solo Mercedes, Audi e i tanti costruttori di berline ipervitaminizzate a tremare: anche Porsche, Ferrari, Lamborghini e Maserati hanno di che preoccuparsi perché l'"emmecinque" è sempre stata un punto di riferimento assoluto per tutto il mondo delle supercar. Un mix inimitabile di equilibrio dinamico e piacere di guida che dopo pochi metri ha sempre fatto dimenticare al pilota che alle sue spalle c'è un maxi divano, un abitacolo spazioso e un bagagliaio da grande viaggio. Una macchina insomma che anche in pista poteva regalare grandi soddisfazioni di guida e che, nonostante le sue dimensioni, spesso si è dimostrata molto più veloce di tante super sportive a due posti. Ora poi che Porsche con la Panamera, Aston Martin con la Rapide e perfino Ferrari con la FF hanno "sconfinato" nel terreno delle vetture spaziose (chi più chi meno...) il confronto con la nuova M5 - che ora debutta in veste di prototipo e che sarà in vendita a fine anno - si fa più interessante. E già perché quello che si cela sotto la nuova Bmw è qualcosa di potenzialmente devastante per la concorrenza: un 8 cilindri a V biturbo (al posto del precedente 10 cilindri a V) di 4400 cc da 600 cavalli, un cambio a doppia frizione con 7 marce e un differenziale attivo in grado di trasferire in modo intelligente la potenza alle due ruote motrici posteriori. Il tutto tenuto a bada da una scocca in alluminio e dalla migliore elettronica disponibile sul pianeta terra, comprese quindi le possibili variazioni di assetto, sospensioni, motore, frenata. Presto parlare di prestazioni, siamo di fronte ad un prototipo, ma le prime indiscrezioni parlano di uno 0-100 inferiore ai 4 secondi e di record sul giro già stampati sui cronometri di molte piste. Ma quello che renderà ancora più interessante la nuova "emmecinque" è il nuovo rapporto qualità/prezzo. A parte i consumi che scenderanno del 25% (saranno sempre micidiali ma almeno i clienti non avranno la stessa autonomia di un'auto elettrica), quello che potrebbe spiazzare la concorrenza è il listino: se Bmw infatti applicasse (cosa molto probabile) la sua strategia commerciale già vista sulla Serie 7, Serie 5 e Serie 6 Cabrio, quella di far costare i nuovi modelli meno di quelli vecchi, allora l'M5 potrebbe entrare nella gamma ad un prezzo di poco superiore ai 90 mila euro. Quanto basta - di fatto - per mettere fuori mercato tutte le possibili concorrenti: di questi tempi, anche i ricconi stanno attenti a queste cose... 
LONDRA - La Spagna ora può fermarsi. Il Real Madrid, dopo il 4-0 rifilato al Bernabeu nella sfida d'andata, si ripete al White Hart Lane battendo il Tottenham nella gara di ritorno dei quarti di finale di Champions per 1-0 grazie a un gol di Ronaldo nella ripresa. E per i prossimi 21 giorni sarà "solo" Barcellona-Real Madrid. Si incomincia tra tre giorni con la Liga (forse il meno importante degli scontri diretti visti gli 8 punti di distacco che separano i blancos dai blaugrana), si continua il 20 aprile a Valencia con la finale di Copa del Rey, per concludere con la doppia semifinale di Champions del 27 aprile e 3 maggio. Una semifinale conquistata otto anni dopo l'ultima volta quando, battendo un'altra inglese, il Manchester United, andò a contendere un posto in finale alla Juventus. Amara sconfitta per il Tottenham che perde in casa una partita europea dopo tre anni di imbattibilità e conferma il proprio score negativo con le spagnole. SUPER-BALE NON BASTA - Ma veniamo alla partita. Pronti via e subito emozioni al White Hart Lane con un sinistro rasoterra di Ozil, servito in area, disinnescato dalla parata di Gomes. Poi sale in cattedra Bale e il Tottenham cambia volto, soprattutto a sinistra dove il giovanissimo terzino gallese si trasforma in un vero e proprio spauracchio per la difesa di Mourinho, in particolare per Sergio Ramos a cui va l'arduo compito di fermarlo. Il 22enne di Cardiff, mai bloccato (se non con le cattive) dallo spagnolo, serve più volte palloni invitanti in area per i compagni di squadra, ma è Rizzoli a far parlare di sé non intervenendo in diverse situazioni dubbie. L'occasione più ghiotta capita sul destro di Pavlyuchenko poco prima della mezzora. Il russo, servito al centro dell'area da Lennon, spara alto sul secondo anello graziando Casillas. Poco dopo è Huddlestone a non approfittare di uno svarione di Sergio Ramos. Il gigante di Nottingham a due passi dalla porta calcia sull'esterno della rete. Nel finale si mette in mostra Gomes con un bell'intervento su un colpo di testa di Sergio Ramos su azione d'angolo. RONALDO BUCA GOMES - L'estremo brasiliano, però, nella ripresa ne combina una delle sue. Destro violento ma centrale di Ronaldo dai 30 metri, il portiere prova la presa in due tempi, ma tocca male la palla che si infila in rete. Lo svantaggio non scoraggia gli inglesi che vanno vicini al pareggio ancora con Pavlyuchenko. Questa volta il russo ci prova di testa, ma la palla esce nuovamente sopra la traversa. Pochi minuti più tardi è il neo entrato Defoe a impegnare Casillas dai 20 metri, il campione del mondo si rifugia in angolo. La sfida tra due si ripete alla mezzora, quando il numero uno iberico per ben due volte nega la gioia del gol all'inglese. Poco prima altra incertezza di Gomes su tiro di Kakà e altro brivido per i tifosi londinesi. Nel finale ci prova Marcelo a sorprendere con un pallonetto lo stranito Gomes: alto di pochissimo. Al triplice fischio finale di Rizzoli partono gli applausi per i vinti e i vincitori. Ai primi per la tenacia e la caparbietà con cui sono arrivati ai quarti di finale, ai secondi per aver mostrato ancora una volta la propria forza, in attesa che si giochi il super-clasico. MOU: "MI DISPIACE PER L'INTER" -  "Oggi ho festeggiato le 500 panchine e ora ne voglio altre 500: voglio continuare perché mi piace questo sport e l'adrenalina che ti dà. Inoltre sono il primo allenatore a centrare le semifinali di Champions con quattro squadre diverse e un giorno potrei diventare il primo a vincere la coppa con tre squadre diverse: sarebbe bello farlo con il Real". Così Josè Mourinho dopo la partita: "Contro il Barcellona avremo qualche diffidato e squalificato? Purtroppo in queste situazioni le squadre fanno in modo di prendere dei gialli per avere delle situazioni più confortevoli: lo abbiamo fatto noi contro l'Ajax e hanno squalificato me e i giocatori, lo ha fatto il Barcellona e non hanno squalificato né Guardiola né i giocatori, si vede che loro lo possono fare". Infine un pensiero per l'Inter. "Quella di oggi era una missione impossibile: non si può vincere sempre, ma comunque tiferò per loro in campionato e in coppa Italia, perché sono interista come gli interisti che lo sono da una vita". L'ultima annotazione è per l'arbitro Rizzoli:"Ha fatto molto bene oggi", ha detto Mou. TOTTENHAM-REAL MADRID 0-1 (0-0) Tottenham (4-4-1-1): Gomes; Corluka, Gallas, Dawson (cap), Assou-Ekotto; Lennon (Defoe 61), Huddlestone (Sandro 71), Modric (Kranjcar 83), Bale; Van der Vaart; Pavlyuchenko. Allenatore: Harry Redknapp Real Madrid : Casillas (cap); Sergio Ramos (Granero 57), Ricardo Carvalho, Albiol, Arbeloa; Xabi Alonso (Benzema 75), Khedira; Cristiano Ronaldo (Kaka 65), Özil,  Marcelo; Adebayor. Allenatore: José Mourinho Arbitro : Rizzoli Marcatore : Cristiano Ronaldo al 50' Note : Spettatori: 36000; Ammoniti: Carvalho, Granero; Recuperi 1' e 3'. Leggi i commenti I commenti dei lettori 
