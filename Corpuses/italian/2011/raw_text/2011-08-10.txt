ROMA - Non c'è solo la Nazionale di Prandelli nel mercoledì calcistico. Diverse le squadre di serie A impegnate in amichevole. Test per affinare la preparazione per chi aspetta l'avvio del campionato e per chi, come l'Udinese, dovrà affrontare già la settimana prossima i play off di Champions League (a Londra con l'Arsenal). Goleade per tutte le formazioni, l'unica a non aver vinto è l'Atalanta, reduce dalla penalizzazione per la vicenda scommessa. ATALANTA - L'Atalanta, priva di Doni e Manfredini alle prese con i problemi con la giustizia sportiva, ha pareggiato 1-1 in un match amichevole giocato a Terno d'Isola contro il Monza. I nerazzurri, a segno dopo appena 2' grazie a Tiribocchi, sono stati raggiunti al 26' della ripresa grazie alla rete di Ferrario. UDINESE - Dodici reti per l'Udinese nel test a Tolmezzo, contro il Tamai, formazione che milita in serie D. Protagonisti del match Abdi e Denis, il primo in gol 5 volte, il secondo 4. Nel primo tempo la squadra di Guidolin chiude sul 5-0 con le doppiette di Abdi e Denis e la rete di Surraco. Unica nota stonata l'infortunio di Floro Flores, costretto a lasciare il campo dopo 18 minuti. Le sue condizioni, però, non destano particolari preoccupazioni secondo quanto dichiarato da Guidolin a fine partita. Nella ripresa sempre Abdi (tripletta) e Denis (doppietta) sugli scudi, di Bottacchio e Sissoko gli altri due gol. Nel finale gloria per i due portieri: Koprivec respinge il rigore di Spetic e Zanette quello calciato da Badu. BOLOGNA - Il Bologna ha sconfitto a Sestola in amichevole 4-2 (3-0) il Bihor Oradea, squadra romena di seconda divisione. Reti di Acquafresca (doppietta), Di Vaio e Coda. Più della gara a tenere banco è stato però il caso Ramirez, che ha saltato la partita ufficialmente per una contrattura al polpaccio sinistro accusata in mattinata. La mezzapunta continua il braccio di ferro con la società e alla finestra si mormora ancora l'interesse di Napoli e Fiorentina. Il direttore generale rossoblù Marco Zanzi ha spiegato di aver avuto ieri un "colloquio franco" di tre ore e mezza con l'agente del giocatore e di non aver ricevuto nessun tipo di offerta: "Ci è stato riportato solo un interessamento dei viola, ma non di un'entità adeguata". LECCE - Una doppietta di David Di Michele ha spianato la strada al Lecce nel 6-1 che ha inflitto al Città di Marino (serie D) nel terzo match amichevole della stagione svoltosi nel ritiro di Fanano. Di Francesco non ha potuto contare su Mesbah, Tomovic e Falcone, impegnati con le rispettive nazionali. E' stato Corvia ad aprire le marcature, Jeda ha raddoppiato, la doppietta di Di Michele ha chiuso il match, quindi Grossmuller e un'autorete hanno portato a sei le marcature dei salentini. FIORENTINA - La Fiorentina ha battuto per 4-0 la Fortis Juventus in un test amichevole disputato questo pomeriggio a Borgo San Lorenzo. Per la squadra di Mihajlovic sono andati in gol Lazzari al 7', Gilardino al 27' e al 31' e Cerci al 49'. Mihajlovic ha mandato in campo nel primo tempo Boruc; De Silvestri, Gamberini, Natali, Pasqual; Munari, Salifu, Lazzari; Marchionni, Cerci, Gilardino. Nella ripresa Neto; Romulo, Kroldrup, Felipe, Pasqual; Romizi, Salifu, Gulan; Cerci, Marchionni, Babacar. SIENA - Vittoria per 3-0 in amichevole per il Siena impegnato a Perugia contro i grifoni neopromossi nella seconda divisione della Lega Pro. La squadra di Sannino è andata in gol nel primo tempo grazie a Brienza (23') e Mannini (41') e nella ripresa con Destro (33'). Il tecnico bianconero non è però soddisfatto: "Possiamo fare meglio, voglio una squadra più compatta - ha detto Sannino - . La squadra deve sapere cosa vuole e ancora mi sembra che non sempre lo sappia, è giusto lavorare ora su certi passaggi perché le partite ufficiali sono vicine. Dobbiamo ancora lavorare molto". CATANIA - Vittoria per 5-3 del Catania sul campo del Milazzo. La squadra di Montella passa in vantaggio al 2' con Catellani, poi raddoppia al al 10' Bellusci sugli sviluppi di un calcio d'angolo. La terza rete arriva due minuti piu' tardi con Gomez con un colpo di testa su cross di Catellani. Al 38' arriva la quarta rete con Barrientos dopo uno scambio con Ledesma. Nella ripresa si fa sotto il Milazzo che accorcia le distanze con Spillabotte al 5' e con Bucolo, che approfitta di una dormita della retroguardia rossazzurra, all'11. Il Catania subisce anche il terzo gol, al 21', su calcio di rigore trasformato da Bucolo. Al 42' ci pensa Keko girando in porta un cross di Alvarez a fissare il risultato sul 5-3. Montella ha schierato dal primo minuto Andujar, all'esordio stagionale in rossazzurro; Potenza, Bellusci, Spolli, Marchese; Ledesma, Lodi, Moretti; Barrientos, Catellani, Gomez. Leggi i commenti I commenti dei lettori 
di ANDREA GIAMBARTOLOMEI Forse i rapinatori pensavano fosse facile, ma "non hanno fatto i conti con l'oste". Sono le parole che affiorano sulle labbra di Gabriele Conzano, 21 anni, figlio del gioielliere. Una strada quasi deserta, una via tranquilla. Due negozi a destra e una trattoria a sinistra, all'angolo con via Galliari, tutti chiusi per ferie. La gioielleria è l'unica attività ancora aperta sull'angolo. Forse un obiettivo mirato, ma i malviventi "se la sono cercata". Il ragazzo è corso qui appena ha saputo la notizia: "Il primo pensiero era rivolto a mio padre  -  racconta  -  Era sotto choc e non mi ha detto nulla dell'accaduto". Dopo essere stato vicino al genitore deve chiudere le serrande alla fine dei rilievi dei carabinieri nel negozio, aperto solo da pochi mesi. Taciturno, molto scosso, il giovane si lascia andare a pochi e misurati commenti: "Non so se ha mai subito altri tentativi di rapina", dice. Ad aiutarlo, accanto a lui, l'avvocato Maurizio Dicherio, amico di Pier Angelo Conzano. Alla scena però hanno assistito alcuni abitanti della zona, come un anziano che non vuole far sapere il suo nome: "Stavo bevendo una birra al bar, poi ho visto tutte queste auto dei carabinieri e sono andato a vedere. Ho visto i rapinatori scappare, mi è sembrato che gettassero qualcosa sotto una macchina e poi hanno continuato. Io ho iniziato a camminare in via Ormea e all'angolo con via san Pio V mi sono trovato davanti al rapinatore ferito  -  racconta  -  Era per terra, aveva una maschera di sangue sul volto. Si girava su se stesso, urlava. Il suo compare si è fermato, era spaventato, non sapeva che fare, così i carabinieri l'hanno preso e sbattuto sulla macchina". Anche alcuni inquilini dell'edificio di fronte all'oreficeria hanno visto la scena: "Sono uscita sul balcone perché ho sentito baccano ricorda una donna  -  Gridavano "apri, apri". Poi, quando li ho visti uscire e ho visto il sangue, sono entrata, ho chiamato il 112 e non sono più uscita". Molti sono stati attirati dalle sirene: "Non ho sentito gli spari  -  afferma Giovanni Capuano, gestore della piola Coco's  -  Qui dentro eravamo solo in tre, c'era un silenzio totale e pensavo di chiudere. Solo quando ho sentito le sirene mi sono affacciato e ho visto che avevano bloccato tutto l'incrocio". L'ex consigliere comunale Enzo Cugusi stava passando in bicicletta: "Pensavo fosse un incidente, poi mi sono avvicinato. Erano anni che non accadevano fatti di sangue nel quartiere  -  ricorda  -  Negli anni Novanta due pregiudicati erano stati uccisi in un bar in via San Pio V, mentre nel 1995 un gioielliere era stato ucciso in via Madama Cristina durante una rapina. Eccetto questi due fatti, in venti anni che abito qui non è mai successo nulla". Sostiene lo stesso concetto anche Capuano, che con la famiglia gestisce la trattoria dal 1973: "Era una zona tribolata, ma ne eravamo usciti. Una volta fatti così erano normali, anzi fino a dieci anni ancora fa ci stava. Era da tempo che non si sentivano storie così". 
GALKAYO (Sud Somalia). Ci siamo incontrati con Fadumo Abdulahi Osman uno degli sfollati appena arrivati vicino all'ufficio Cesvi di Galkayo, sud Somalia, con i suoi 2 bambini, uno legato sulla schiena e gli altri in grado di camminare. Stava elemosinando cibo come molte donne stanno facendo oggi per le strade di Galkayo. I bambini sono così deboli e disidratati, non hanno energia neanche per piangere. "Siamo venuti da Dusamareb a oltre 250 chilometri di distanza, abbiamo cercato i nostri parenti a Galkayo invano. Abbiamo camminato maggior parte del tragitto, di tanto in tanto cavalcavamo cammelli di pastori che ci hanno offerto latte e alimenti. Ho perso 2 dei miei figli. "Non sopravviveremo". Sono preoccupata non ho cibo o rifugio, abbiamo un disperato bisogno di cibo. Abbiamo lasciato la zona a causa della siccità e della fame, non avevamo nulla quindi siamo dovuti partire. Eppure in passato abbiamo avuto molti animali, capre, pecore e cammelli, tutti persi a causa della siccità. Mio marito è stato ucciso quando si è trasferito con gli animali in una zona ostile e c'era conflitto per la gestione dei pascoli e l'acqua. La maggior parte delle donne del nostro villaggio sono nella stessa situazione come me ... disperata, senza sapere che cosa fare. "Non sopravviveremo" mi dice supplicando con gli occhi infossati ed esausti, "Noi esistiamo. Allah ci vede. A Galkayo, i prezzi degli alimentari sono alti, anche i soldi che otteniamo non sono sufficienti per nutrire me e i miei figli. Stiamo quasi rinunciando anche a mendicare soldi o cibo per la strada, siamo in troppi, presto la gente si stancherà di noi" Il cibo ai bambini è l'emergenza. Cesvi sta realizzando interventi sanitari e nutrizionali, finanziati da ECHO - Servizio Aiuti Umanitari e la Protezione Civile della Commissione Europea, nella regione di Mudug a sud di Galkayo nel sud della Somalia. Questi interventi comprendono l'attuazione del programma nutrizionale ambulatoriale terapeutico, vaccinazioni, servizi di consulenza sanitaria, servizi ambulatoriali e assistenza al parto tra Wargalo, Docol, Bandiradley e comunità Galinsoor. Il programma nutrizionale tratta e gestisce bambini gravemente malnutriti nelle quattro sedi. Il piano iniziale era quello di avere tre siti mobili e tre siti statici. Tuttavia, con l'attuale crisi crescente Cesvi ha aumentato la propria attività per includere fino a quattro siti statici e 18 siti di sensibilizzazione in modo da accedere alla maggior parte dei bambini che hanno bisogno di servizi di nutrizione. Per le donazioni . Sms al 45500 . Altre informazioni sul sito di AGIRE * Murithi Gatumo è il capo-progetto del CESVI in Somalia. 
DOPO cinquanta giorni di silenzio, una nave militare italiana, l’Andrea Doria, punta sulla “Savina Caylyn”, per capire se i marinai italiani sono ancora vivi. Qualcosa si muove. Una buona notizia anche per i marittimi della “Rosalia D’Amato” (sotto sequestro dal 21 aprile). Dopo la pubblicazione sul sito di Repubblica delle foto choc dei marinai (ostaggio dei pirati dalla scorso 8 febbraio) della “Caylyn” e della telefonata tra Nicola Verrecchia, figlio di Antonio, il direttore di macchina della motocisterna e un funzionario del ministero degli Esteri che parla di «una situazione costante» e che lamenta di non avere risposte dalla Difesa, arriva la svolta. Alle 16.22 di ieri pomeriggio il ministro della Difesa Ignazio La Russa esce allo scoperto: «Il governo italiano sta monitorando costantemente la situazione dei marinai della Savina Caylyn». Intanto l’Andrea Doria si avvicina alle coste somale. «Ci si sta adoperando per cercare di risolvere la vicenda — sottolinea il ministro — Stiamo monitorando la situazione costantemente e abbiamo chiesto ad una nave italiana di spostarsi più vicino alle coste della Somalia in modo da raccogliere il massimo delle informazioni possibili sulla situazione dei marinai». Nessuna trattativa però con i pirati da parte dei militari. «Non spetta a noi farlo — aggiunge il ministro — e dunque non ci intromettiamo. Il nostro compito è quello di intervenire in caso di pericolo di vita o se ci fossero le possibilità per un’azione». «Siamo sempre pronti a farlo» conclude La Russa sottolineando però che in entrambi i casi si tratta di un «intervento molto pericoloso». In Italia i parenti finalmente sperano. «Forse è davvero la volta buona. Forse qualcosa si è smosso. È chiaro che abbiamo tutti paura, ma non avere notizie per questi due mesi è stato terribile», commenta la notizia Nicola Verrecchia, che vive a Civitavecchia. E a Procida sono in attesa due famiglie, quella di Giuseppe Lubrano Lavadera, comandante della nave e Crescenzo Guardascione, secondo ufficiale. «È sicuramente un fatto positivo che una nave della marina militare italiana si stia avvicinando alle coste della Somalia per monitorare la situazione, notizia questa che mi era stata già anticipata dalla Farnesina», afferma Nunzia Lubrano Lavadera, moglie del comandante. E all’ipotesi di un intervento militare dell’Andrea Doria, la signora Lubrano ribatte spaventata: «Non sia mai». «L’arrivo davanti alle coste somale è sicuramente un fatto positivo — interviene il sindaco di Procida, Vincenzo Capezzuto — l’auspicio è che la nave della Marina militare sia in zona solo per monitorare la situazione perché pensare di mettere in atto un attacco per liberare i nostri marittimi non è auspicabile. La situazione è molto complessa; non sappiamo quanti dei nostri marinai sono a bordo e quanti siano quelli a terra». A Procida si teme e si attende anche per altri due marittimi, quelli a bordo della “Rosalia D’Amato”: Vincenzo Ambrosino, allievo di macchina e Gennaro Odoaldo, primo ufficiale di coperta. Nella nota della Farnesina si sottolinea appunto che la fregata Doria monitorerà entrambi i mercantili sotto sequestro. 
ROMA - L'atteso calo delle carte non c'è stato. Non una parola da parte del governo alle parti sociali sulle possibili misure da mettere in campo la prossima settimana. Di sicuro è che ce ne saranno di nuove, rispetto alla scora manovra perchè il ministro dell'Economia Giulio Tremonti ha confermato che la manovra è da "ristrutturare". E dunque non solo da anticipare. Certo anche che il governo sta valutando tutte le possibilità e tutte le ipotesi. Lo ha detto a sindacati e imprenditori il sottosegretario alla presidenza del Consiglio Gianni Letta, lasciando intendere che al di là delle varie levate di scudi contro un'ipotesi anzichè un'altra, tutto lo spettro resta aperto, dalle pensioni alla patrimoniale, dalla stretta ai costi della politica alla riforma dell'assistenza. Sul peso delle nuove misure non trapela nessuna cifra ufficiale ma se il deficit dovrà scendere il prossimo anno dal 3,8% del 2011 fino all'1,5-1,7%, dal 2,7% attualmente previsto, e dovrà azzerarsi al 2013 quando invece era previsto un deficit al 2,2%, la manovra potrebbe valere solo per questa correzione 30-35 miliardi di euro. Il governo si è preso qualche giorno di tempo, dal 16 al 18 agosto, per il varo del decreto nel consiglio dei ministri. Ma già da qualche giorno i tecnici al Tesoro sono al lavoro per mettere a punto le misure. Si lavora innanzitutto all'anticipazione di alcune misure che di fatto erano state decise ma che in un clima dei mercati differente erano state diluite nel tempo: il riferimento è per le norme sulle pensioni ma anche per la riforma fiscale e assistenziale che potrebbe vedere un'accelerazione di alcuni pezzi già la prossima settimana. Non escluse però neanche misure nuove come una patrimoniale, anche se il premier Silvio Berlusconi continuerebbe a dirsi contrario. Ma ecco il ventaglio delle ipotesi tuttora allo studio mentre in questi giorni sarà scandagliata, voce per voce, tutta la spesa pubblica. PENSIONI. Si va dal blocco delle pensioni di anzianità all'anticipo, già dal prossimo anno, del progressivo aumento dell'età pensionabile per le donne e della riforma che aggancia l'età pensionabile alle speranze di vita. E ancora: possibile aumento della contribuzione per i collaboratori. ASSISTENZA . La stretta è già prevista nella cosiddetta delega. L'obiettivo è evitare sovrapposizioni e legare maggiormente le prestazioni al reddito. Questo vale per esempio per l'indennità di accompagnamento oggi non legata al reddito. Stretta in vista soprattutto sulle invalidità. RENDITE. L'innalzamento dell'aliquota dal 12,5% al 20%, esclusi i titoli di Stato, è già nella delega fiscale ma non è da escludere che il provvedimento possa rientrare nel decreto e che entri dunque in vigore immediatamente. PATRIMONIALE . Oggi ad escludere l'introduzione di una tassa sulle grandi ricchezze è stata la Lega ma a questo punto resterebbe allo studio anche questa ipotesi. CASA. Qui le ipotesi sono tante: dall'anticipazione della nuova Imu, ad un ritorno dell'Ici sulla prima casa, fino ad un aumento dell'aliquota per la nuova cedolare secca sugli affitti. COSTI POLITICA . Un giro di vite più consistente di quello già previsto in manovra è atteso anche perchè, altrimenti, sarebbe difficile far digerire provvedimenti pesanti alle parti sociali. 
Ammazzato a fucilate in una pineta dopo una lite per un posto al mercato. Così è morto un ambulante marocchino, ucciso si sospetta da un 52enne di Monteroni. L'uomo, Sergio Rizzo, è stato arrestato a tarda sera con l'accusa di omicidio dai carabinieri che hanno trovato il corpo della vittima: Farissi Abderr Eha, 39 anni, cittadino marocchino con regolare permesso di soggiorno che viveva con la sua compagna a Matino, nel leccese. Era riverso per terra, privo di vita e con una ferita d'arma da fuoco al petto, in una pinetina adiacente alla zona mercatale di Gallipoli, dove lavorava come venditore ambulante. Fin dal primo momento la pista seguita dagli inquirenti è stata quella dello screzio degenerato in vendetta proprio nell'ambito dell'attività lavorativa. A fare la macabra scoperta sarebbero stati, nel tardo pomeriggio, alcuni ragazzini che stavano giocando nella zona. Abderr Eha, originario di Casablanca, in passato aveva avuto qualche problema con la giustizia per reati connessi allo spaccio di droga, ma ormai l'uomo pare avesse voltato definitivamente pagina. I carabinieri che indagano sull'omicidio, diretti dal pm della Procura della Repubblica di Lecce Giuseppe Capoccia, hanno accertato che negli ultimi tempi Abderr Eha aveva avuto qualche screzio per questioni di posto nell'area mercatale di Gallipoli. L'uomo non si sarebbe reso conto della pericolosità del soggetto con cui era entrato in rotta, o forse non immaginava che screzi e piccoli litigi potessero scatenare una reazione così violenta. Di certo Abder Eha non si sentiva in pericolo, tanto che oggi aveva regolarmente aperto la sua bancarella. 
ROMA - Il prezzo della benzina deve calare immediatamente. Lo dicono da giorni le associazioni dei consumatori, con il Codacons che stima in 100 milioni la stangata di Ferragosto per il mancato adeguamento dei distributori al crollo delle quotazioni del petrolio. E lo dice anche il ministro dello Sviluppo economico, Paolo Romani, che definisce "inaccettabile" il ritardo delle compagnie nell'aggiustare i prezzi al ribasso. Il greggio, infatti, ha visto crollare le quotazioni internazionali che ieri sono scese sotto la soglia degli 80 dollari al barile, per poi risalire leggermente. La benzina avrebbe dovuto seguire diminuendo, secondo la stima di Federconsumatori e Adusbef, di almeno 14 centesimi. Un taglio di questo tipo avrebbe compensato oltre metà degli aumenti dell'ultimo anno, che secondo le ultime stime della Coldiretti Lombardia, ammontano a circa 20 centesimi al litro e pesano tra i 210 e i 230 euro l'anno ad automobilista. Questo salasso ha spinto il Codacons a chiedere a oltre cento Procure il sequestro dei depositi dei grossisti e delle pompe di benzina per supposto aggiotaggio. Alle accuse dei consumatori è seguito il monito del ministro: "E' necessario un ulteriore e immediato sforzo da parte di tutta la filiera - afferma Paolo Romani - prime fra tutte le compagnie, a cui è richiesto di recepire e adeguare con la massima tempestività le variazioni monitorate sui mercati a monte della filiera, onorando l'impegno più volte preso". L'invito viene accolto dall'Unione petrolifera, che rivendica negli ultimi giorni "ripetute riduzioni dei prezzi interni, probabilmente non ancora percepite dai consumatori". La presa di posizione di Romani non basta, invece, alle associazioni, con il Codacons che invita il Governo a "fare qualcosa", per esempio tagliando le accise che pesano per il 60% sul prezzo dei carburante. Un altro suggerimento riguarda la patrimoniale, da inserire nella manovra correttiva, ma solo a carico delle compagnie petrolifere. 
WASHINGTON - Dopo tre giorni di caccia all'uomo, le forze alleate in Afghanistan hanno ucciso gran parte del commando di talebani responsabili dell'uccisione di 38 militari - tra cui 30 soldati e un interprete Usa, e sette afghani - lo scorso lunedì, quando hanno abbattuto un elicottero in quello che è stato l'attacco più sanguinoso contro le truppe Isaf stanziate nel Paese. Almeno 22 dei soldati Usa facevano parte del commando di Navy Seals che, lo scorso maggio, aveva ucciso Osama Bin Laden. E ieri, al ritorno delle salme in patria, il presidente americano Barack Obama è tornato ad accogliere i feretri dei militari uccisi in Afghanistan. Non succedeva dal 2009. Obama è arrivato in Delaware, presso la base di Dover, insieme ad altri esponenti dell'amministrazione per una cerimonia che si è svolta a porte chiuse. Sull'abbattimento dell'elicottero è in corso un'inchiesta ai massimi livelli che è stata affidata dal Comando centrale militare Usa (Centcom) al generale Jeffrey Colt, vicecomandante della 101/a Divisione aereotrasportata. Secondo fonti militari anonime afghane, il velivolo sarebbe caduti in una trappola dei talebani che avrebbero fatto pervenire alla Coalizione internazionale notizie di intelligence false. Nel raid contro i talebani sono stati uccisi il leader talebano mullah Mohibullah e il miliziano che ha lanciato il razzo RPG che ha provocato la catastrofe. Il mullah Mohibullah, assicura l'Isaf, era un esponente di collegamento di una cellula comandata da Din Mohammad, leader talebano ucciso tempo fa durante una missione speciale. Sotto il suo comando operavano nella Valle di Tangi almeno 12 insorti, fra cui alcuni potenziali kamikaze. Al termine di una "caccia all'uomo in grande stile - dice il comunicato dell'Isaf - le Forze speciali hanno localizzato il Mullah Mohibullah e lo sparatore mentre cercavano di lasciare il paese per sfuggire alla loro cattura". A questo punto, è stato chiesto l'intervento di un appoggio aereo che ha scritto la pagina finale dell'operazione, colpendo "una zona boscosa nel distretto di Chak" e causando "la morte dei due ricercati e di numerosi altri talebani". 
