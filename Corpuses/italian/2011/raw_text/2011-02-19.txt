CASTELLAMMARE DI STABIA - Luigi Tommasino era stato assassinato da 4 mesi e già il clan D'Alessandro bussava alla porta di Palazzo Farnese. Incurante dello choc determinato dal delitto in tutta Italia, la cosca camorristica di Scanzano premeva sul Comune per un affare che le stava molto a cuore: la sosta abusiva. La chiusura da parte dell’amministrazione della “colonia dei ferrovieri”, un’area demaniale utilizzata come parcheggio non autorizzato dalla malavita organizzata, aveva spinto Salvatore Belviso, oggi imputato per l’omicidio Tommasino e ritenuto in quel momento il “reggente” dell’organizzazione, a muoversi per ottenere la riapertura dello spazio. Così, in quel mese di giugno del 2009 che aveva visto la camorra stabiese scatenare un’offensiva sul territorio per mettere le mani sull’affare della sosta, le intercettazioni disposte per far luce sull’omicidio Tommasino registrarono l’attivismo del clan e dei suoi emissari. Il dato costituisce uno dei retroscena dell’inchiesta, condotta dal commissariato di Castellammare diretto dal vice questore Andrea Curtale e coordinata dai pm Pierpaolo Filippelli e Claudio Siragusa con il procuratore aggiunto Rosario Cantelmo, che ha portato ieri al fermo di 12 persone. L’indagine viene commentata con soddisfazione dal sindaco Luigi Bobbio che parla di «scenario fatto di perversi intrecci fra colletti bianchi, politica locale, mandanti e cointeressati di una vicenda che, sono certo, gli investigatori stanno facendo di tutto per chiarire in maniera totale e definitiva». Tre consiglieri comunali dell’epoca, tutti non indagati, furono contattati da persone di fiducia di Belviso allo scopo di sbloccare la situazione e individuare anche il funzionario che aveva materialmente dato il via all’operazione di chiusura della “colonia dei ferrovieri”. Qualche giorno più tardi, il 19 giugno, uno dei consiglieri contattati assicurò a Belviso che almeno nel fine settimana successivo lo spazio sarebbe stato riaperto mentre un altro si informò della situazione presso l’allora sindaco Salvatore Vozza. Sentito come teste in Procura, Vozza ha confermato il contenuto della telefonata, peraltro intercettata, nella quale spiegava di non essere stato preventivamente avvisato dagli uffici comunali della chiusura dell’area. L’ex sindaco ha anche ricordato di essere stato avvicinato proprio quel giorno da un giovane in moto che gli aveva chiesto per quale ragione fosse stata chiusa al traffico la “colonia dei ferrovieri”. L’offensiva dei D’Alessandro per controllare la sosta abusiva avrebbe segnato la sua fase più cruenta il 29 giugno di quell’anno, con l’omicidio del parcheggiatore Antonio Scotognella. Racconta uno dei pentiti dell’inchiesta, Michele Spera, che l’intenzione della cosca era proprio quella di «prendere il controllo di tutti i parcheggi». Così maturò la scelta di eliminare Scotognella, che lavorava come posteggiatore in un’area di Pozzano che, è sempre Spera a sostenerlo, Belviso considerava «un’unica cosa» con la “colonia dei ferrovieri”. Un altro pentito, Vincenzo Polito, conferma la volontò di Belviso di «acquisire il controllo di tutti i parcheggi di Pozzano, dove si trovano i lidi di Castellammare di Stabia». E Raffaele Polito, il collaboratore di giustizia già condannato a 10 anni per l’omicidio Tommasino, si spinge ancora oltre: «Salvatore Belviso mi disse che voleva mandare via tutti i parcheggiatori. Dovevano andarsene con le buone o con le cattive. In quest’ultimo caso, ammazzandoli». 

VARESE - Anticipo della quarta di ritorno del massimo campionato di basket che vedeva di fronte due nobili decadute, Varese e Treviso, che si giocavano punti che neppure tanto tempo fa sarebbero serviti per la zona scudetto o almeno playoff, e invece nel basket di questo campionato valgono per la zona calda. Punti che al termine di 40' equilibrati solo nel primo quarto, o almeno fino all'intervallo lungo, s'è presa Varese per 74-68. Il quintetto di Carlo Recalcati, dopo un primo quarto abbastanza combattuto che ha visto gli ospiti sul +2 al 10' (21-23), è andato al riposo capovolgendo il risultato con quattro lunghezze di vantaggio (39-35) per poi allungare fino al +10 al 30' (64-54) e quindi controllare nell'ultima frazione il tentativo di rientrare degli uomini di Repesa. Top scorer della serata è stato il varesino Slay con 25, mentre nelle fila biancoverdi il massimo realizzatore è stato Smith con 20. Il classifica, con questo successo il Cimberio si porta a quota 16 punti; mentre Benetton resta fermo a 14. CIMBERIO VARESE-BENETTON TREVISO 74-68 (21-23, 39-35, 64-54) Cimberio: Goss 4, Rannikko 6, Righetti 3, Galanda, Ryan 8, Kangur 13, Fajardo 8, Stipcevic 7, Slay 25. N.e. Bernardi, Mian, Demartini. All. Carlo Recalcati. Benetton : Smith 20, Markovic 2, Skinner, Bulleri, Motiejunas 12, Gentile 11, Peric 7, Wojciechovski, Brunner 16. N.e. D. Repesa, Cazzolato, Gaspardo. All. Jasmin Repesa. Arbitri: facchini, Sardella e Caiazza. Note - Tiri liberi: Cimberio 11/11, Benetton 9/11. Nessuno uscito per 5 falli. Tiri da tre punti: Cimberio 7/26, Benetton 5/21. Rimbalzi: Cimberio 26, Benetton 40. Spettatori: 3.661 paganti, incasso di 48.409 euro. Leggi i commenti I commenti dei lettori 
Dire il fatidico “sì” e sposarsi in chiesa, ma poi lasciarsi il giorno stesso delle nozze, a poche ore dal matrimonio: nel 2010 è successo a ben due coppie che hanno chiesto e ottenuto l’annullamento. I due matrimoni lampo sono stati citati ieri durante l’inaugurazione dell’anno giudiziario del tribunale ecclesiastico del Piemonte, alla presenza dell’arcivescovo di Torino Cesare Nosiglia. Il nuovo anno è l’occasione per fare il punto sulle attività del tribunale. "Le nuove cause di nullità di matrimonio nel 2010 sono state 127, in leggera ripresa (+7 per cento) rispetto all’anno prima — ha spiegato don Ettore Signorile, vicario giudiziale — Il quadro generale negli anni è di calo delle cause, anche nelle altre regioni: dipende in parte dalla secolarizzazione e dal calo dei matrimoni". Negli ultimi quindici anni si sono dimezzati i matrimoni di rito cattolico nella diocesi di Torino, passati dai 7.478 del 1993 ai 3.627 del 2009. "I casi di nullità conclusi dal tribunale nel 2010 sono stati 158, di cui 125 in modo affermativo", ha detto il vicario. Tra le motivazioni quasi si equivalgono i "difetti del consenso e quello delle simulazioni, cioè quando si contrae il matrimonio rifiutando requisiti essenziali".  Ad esempio, se si esclude l’indissolubilità o la volontà di avere figli. "Nel 2010 due matrimoni si sono conclusi il giorno delle nozze. Sono in crescita anche i motivi legati a problemi di natura psicologica: ci sono state unioni in presenza di gravi patologie psichiatriche, che andavano segnalate prima della celebrazione. In generale nel 2010 è emerso un mondo di gravissime sofferenze: raptus, tentativi di suicidio, dipendenze dall’alcool, dalle droghe, dal gioco d’azzardo. Ci sono anche le nuove dipendenze, come quella da internet". Secondo il vicario c’è una correlazione tra luogo delle nozze e nullità: "Molti scelgono il posto per sposarsi per ragioni mondane, senza essere inseriti nel cammino di una comunità". Chi chiede l’annullamento? Il 35,8 per cento dei richiedenti del 2010 fa l’impiegato, il 15,7 l’operaio e il 12,8 il libero professionista. Il 78.9 per cento delle coppie non ha figli. Signorile ha parlato anche della lunghezza dei processi: "Abbiamo riorganizzato il lavoro e accelerato i tempi, con buoni risultati. Per la prima volta dopo 20 anni abbiamo ridotto le pendenze sotto le 200 unità". Di necessità di tempi certi ha parlato anche l’arcivescovo Nosiglia. "Chi è in queste situazioni difficili ha bisogno di rapidità. Ricordiamo che dietro questi processi ci sono persone concrete, con le loro sofferenze". L’arcivescovo, che del tribunale è moderatore, ha ricordato l’importanza della vicinanza della Chiesa. "Dobbiamo aiutare le famiglie in crisi, prevenire è meglio che curare. Certo, a volte ci sono casi che non si possono risolvere. Però alle famiglie dico: non esasperate le difficoltà, provate a farvi aiutare. Nella nostra società a volte le scelte sono fatte un po’ superficialmente". Sia Nosiglia che Signorile hanno sottolineato l’importanza di prepararsi alle nozze. "Si dice che il buon vino si fa prima in vigna e poi in cantina, e cosi è per il matrimonio", ha detto il vicario giudiziale. 
