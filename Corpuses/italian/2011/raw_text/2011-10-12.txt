LONDRA - Niente scorta per Roberto Saviano. E' la decisione presa da Scotland Yard negli scorsi giorni. Così l'autore di Gomorra non ha potuto presenziare alla cerimonia di assegnazione del "premio del coraggio" attribuito ogni anno dall'associazione Pen agli scrittori "perseguitati per aver espresso le sue idee". A rivelarlo - riporta l' Evening Standard - è stato il direttore dell'associazione Jonathan Heawood. Secondo Heawood, infatti, Scotland Yard avrebbe deciso che Saviano non ha bisogno di protezione. "In un periodo in cui ci accapigliamo per definire come dovrebbe comportarsi una stampa libera - ha detto il direttore di Pen - dovremmo sostenere chi ci ricorda a cosa serva una libera stampa". In sintesi: il messaggio lanciato da Scotland Yard è "negativo", soprattutto in un momento in cui "c'è bisogno di giornalisti coraggiosi". Il premio - 1000 sterline - è stato quindi ritirato dalla giornalista dell' Espresso Annalisa Piras. Il Pen/Pinter Prize è stato istituito nel 2009 dalla Pen in memoria di Harold Pinter e viene consegnato ogni anno a uno scrittore del Regno Unito e viene condiviso da un altro autore nella sua versione "premio del coraggio". Il riconoscimento quest'anno è andato al drammaturgo Sir David Hare. Che ha commentato: "Roberto Saviano ha sfidato la mafia napoletana prima con il suo romanzo e poi con il film da cui è stato tratto. Lo ha fatto correndo un grosso rischio per la sua sicurezza personale. La mia speranza è che questo riconoscimento possa, per quanto possibile, rendere la sua vita più facile". Saviano ha però inviato un messaggio. "La mia riconoscenza - ha detto - va a chi ha reso possibile che le mie parole divenissero pericolose per certi poteri che hanno bisogno di silenzio e ombra. A chi le ha assimilate, testimoniando che sono diventate di tutti. Questo premio va ai miei lettori. Devo a loro se stasera state leggendo queste mie parole, se ho portato quello che mi sta a cuore fuori dalle pagine e dentro i media e se l'ho fatto senza troppi timori. Perchè quando senti che tanti hanno il bisogno di vedere, di sapere e di cambiare e non solo di essere intrattenuti o consolati, allora vale la pena continuare a scrivere". Scotland Yard si è rifiutata di commentare perchè si tratta di questioni che ruotano intorno alla sicurezza. 
SI MATERIALIZZA quello che gli utenti internet e gli operatori telefonici temevano: nella nuova bozza della legge di Stabilità , il governo toglie 770 milioni di euro alla banda larga. Secondo la precedente versione del testo, infatti, doveva andare alle telecomunicazioni il 50 per cento del surplus dell'asta frequenze 4G (finita a 3,9 milioni di euro, contro una base di 2,4 miliardi). La nuova bozza invece destina questi soldi al fondo per l'ammortamento dei titoli di Stato e all'istruzione. In particolare, nella bozza si legge che "eventuali maggiori entrate accertate rispetto alla stima di cui al presente comma sono riassegnate per il 50% al fondo per l'ammortamento dei titoli di Stato e per il 50% ad incremento della dotazione del fondo di cui all'articolo 7-quinquies, comma 1, del decreto-legge 10 febbraio 2009, n.5, convertito, con modificazioni, dalla legge 9 aprile 2009, n.33''. Il ministero dello Sviluppo economico avrebbe avuto il compito di gestire quei 770 milioni e aveva già alcune idee a riguardo, ma contrastanti rispetto ai desideri di alcuni operatori e dell'Autorità garante delle comunicazioni (Agcom). Il ministro Paolo Romani continuava ad accarezzare l'idea, infatti, di destinare quei soldi al proprio piano nazionale a banda larghissima (fibra ottica nelle case), il quale però aveva già ricevuto la bocciatura di Telecom Italia e Fastweb. Senza il loro supporto (di Telecom, in particolare, proprietaria dell'attuale rete) era impensabile realizzare il progetto Romani, che appunto doveva basarsi su una nascitura società pubblico-privata ("Fiberco") frutto della collaborazione di tutti i principali operatori. Un altro colpo al piano Romani è venuto nei giorni scorsi: la milanese Metroweb intende esportare in altre città l'esperienza di Milano, portando fibra nelle case. A cominciare da Bergamo, Brescia, Genova e Piacenza, facendo accordi con le utilities locali. L'idea è di creare una società per la fibra per ogni città (due all'anno), ottenendo i soldi dalle banche e da Cassa depositi e prestiti (fondi pubblici), il cui presidente Franco Bassanini già si è detto interessato all'iniziativa. Bassanini aveva dato l'ok in precedenza al piano Romani: anche per questo motivo il progetto Metroweb sembra adesso eclissarlo. Telecom Italia non parteciperebbe all'investimento ma collaborerebbe alla sperimentazione in quelle città. Il problema è che il piano Metroweb non sarà su scala nazionale, ma andrà solo nelle città dove c'è mercato, a partire dai distretti industriali. Si allontana così il sogno di dare internet super veloce a tutta o quasi la popolazione italiana nei prossimi dieci anni. Le incertezze del piano Romani hanno contribuito a convincere Giulio Tremonti, ministro dell'Economia, a negare quei 770 milioni al settore. Sarà così se la bozza sarà confermata, ma al momento è l'ipotesi più probabile, secondo gli addetti ai lavori. Eppure quei soldi sarebbero serviti e non solo per il piano Romani. "Ci sarebbero utilissimi per eliminare il digital divide entro il 2013", dire a Repubblica. it Domenico Tudini, presidente di Infratel, la società che per incarico del ministero e con fondi pubblici sta portando banda larga nelle zone non ancora raggiunte dagli operatori. "Abbiamo coperto finora 2 milioni di italiani. I fondi rimasti non ci bastano a eliminare il digital divide", aggiunge. Solo per coprire con banda larga di tipo base (fino a 20 Megabit) i distretti industriali servono altri 149 milioni di euro, secondo uno studio di Confindustria. Telecom Italia, Fastweb e Corrado Calabrò, presidente di Agcom avevano dichiarato che i 770 milioni dovevano andare contro il digital divide. Calabrò proponeva anche di investire in programmi statali per l'alfabetizzazione informatica e in contributi alle famiglie che si abbonavano alla banda larga. "Per il bene dell'innovazione in Italia, è necessario che quei soldi vadano alle tlc. Che a differenza delle televisioni hanno pagato, e tanto, le nuove frequenze", rincara Maurizio Dècina, ordinario di reti e comunicazioni al Politecnico di Milano. 
CATANIA - Settimana importante per Catania: i Mondiali di scherma, in corso al Palaghiaccio, e sabato alle 18 l'arrivo al Massimino dell'Inter di Ranieri. C'è grande attesa in Sicilia per i nerazzurri: anche la prevendita sta andando a gonfie vele. A Torre del Grifo, quartier generale degli etnei, è Nicola Legrottaglie a fare il punto della situazione per i rossoazzurri di Montella. L'esperto difensore ha le idee chiare sulla partita di sabato: "L'Inter sulla carta dovrebbe vincere sempre, ma così non è. Tutto dipende da noi, dalla mentalità con la quale affronteremo la partita. Ho giocato in alcune formazioni del calibro di quella nerazzurra, ma non mi sento superiore ai compagni, il passato non conta. Posso mettere a disposizione la mia esperienza, niente di più". Legrottaglie non è ancora in condizionali ottimali a causa di una fascite plantare, ma dopo avere debuttato in campionato con un gol a Novara, potrebbe essere confermato tra i titolari, complice l'emergenza in difesa (Potenza e Alvarez sono infortunati, Bellusci affaticato). "Non ho risolto i miei problemi fisici - conferma il centrale della squadra di Montella - l'infiammazione c'è ancora, sto cercando di capirne le cause insieme con lo staff medico. Non sono al 100%, ma non cerco alibi. Voglio giocare. Sono fiducioso, so di non essere solo. Dio è con me e questo mi conforta". Battuta in casa dal Napoli prima della sosta, l'Inter si presenta al Massimino con il chiaro intento di voltare pagina. Ma Legrottaglie non si fa intimorire: "Pensare di difendersi a oltranza contro un avversario di questo livello è sbagliato. Se ti chiudi, prima o poi un gol lo prendi - avverte l'ex juventino - bisogna tenere la difesa alta, a 30-40 metri dalla porta, certi attaccanti più li tieni lontani dalla tua area, meglio è". Leggi i commenti I commenti dei lettori 

ROMA - Opposizione compatta sulla linea dell'Aventino. Pd, Idv e Terzo Polo hanno deciso di restare fuori dall'aula domani, alla Camera, durante il discorso con cui il premier Berlusconi chiederà la fiducia. "Per non essere complici di una situazione intollerabile", è la motivazione. Venerdì, invece, saranno presenti per votare la sfiducia. "Mancassero davvero i voti dei frondisti... dobbiamo esserci", spiegano. La decisione è stata presa dopo un vertice dei capigruppo di tutta l'opposizione a Montecitorio. In precedenza la soluzione era stata sottoposta al vaglio dei singoli gruppi. "I gruppi parlamentari di opposizione ritengono che questa situazione non sia più né decorosa, né tollerabile per l'Italia", si legge in un comunicato congiunto. "Il governo è incapace di dare risposte alle questioni economiche e istituzionali che sono aperte, dalla presentazione di provvedimenti urgenti per l'economia alla nomina del governatore della Banca d'Italia". E ancora: "La bocciatura del rendiconto dello Stato configura una inedita situazione che nella storia della Repubblica si era risolta solo con le dimissioni dei presidenti del Consiglio". Tuttavia, hanno aggiunto, "il rispetto per le istituzioni repubblicane e per il Parlamento ci impone di votare la sfiducia al governo rispondendo alla chiama di venerdì mattina'. C'era chi avrebbe voluto fare di più. Arrivando ad abbandonare i lavori parlamentari. Soluzione scartata - sembra - soprattutto per le perplessità dell'Udc a cui si è unita la moral suasion del presidente Gianfranco Fini per "senso di responsabilità istituzionale". Ma non è detto che l'ipotesi non torni in pista nei prossimi giorni. Saranno comunque vuoti 295 banchi di Montecitorio quando il premier Silvio Berlusconi parlerà in Aula per dimostrare che la maggioranza c'è. Per evitare l'effetto aula semideserta, i deputati del Pdl sono intenzionati a sedersi nei banchi dell'opposizione. L'invito è arrivato direttamente dal premier che non vuole parlare in un'aula per metà vuota. Il leader della Lega, Umberto Bossi, sceglie invece il sarcasmo: "L'importante è che non vengano nemmeno a votare, così è risolto il problema". Leggi i commenti I commenti dei lettori 
PALERMO - Il pm della Dda di Palermo Carlo Marzella ha chiesto l'applicazione per 5 anni della misura della sorveglianza speciale con l'obbligo di soggiorno per l'ex deputato di FI Giovanni Mercadante, condannato a 10 anni per mafia in primo grado e assolto in appello. Sull'ex parlamentare regionale pende il processo in Cassazione che ancora non è stato ancora fissato. La richiesta, possibile perché le misure di prevenzione hanno un corso indipendente dall'esito del processo penale, quindi non sono condizionate dall'eventuale sentenza di assoluzione, si basa sul giudizio di pericolosità sociale espresso dalla Procura nei confronti di Mercadante."Il quadro emerso nel corso del processo - scrive il pm nella richiesta citando la sentenza d'appello - è inquietante: Giovanni Marcadante è uno di quei soggetti che, fungendo da elemento di cerniera tra la società civile e l'organizzazione mafiosa hanno consentito a Cosa nostra di sopravvivere per decenni all'azione di contrasto svolta dagli organi dello Stato". Secondo il pm, che cita una serie di elementi da cui si dedurrebbe l'esistenza degli indizi di appartenenza dell'ex parlamentare a Cosa nostra, "l'associazione mafiosa ha potuto fare costante affidamento sulle qualità mediche e sui poteri politici di Mercadante, rivolgendosi a lui per risolvere positivamente problematiche legate alle condizioni di salute degli affiliati o dei loro parenti e per condividere con lui le strategie politiche a livello regionale e comunale". Sull'istanza deciderà la sezione misure di prevenzione del tribunale di Palermo. 
NAPOLI - "Quando arrivai a Napoli mi posi un obiettivo: dare un'anima alla squadra. Mi sembra ci sia riuscito". Intervenuto alla presentazione del libro "Napoli 8 e 1/2" di Enrico Variale, Walter Mazzarri ha speso parole d'elogio per i suoi giocatori: "Sono ragazzi che non mollano mai, come me. Assieme ci sentiamo di incarnare lo spirito della nostra gente". ASSOMIGLIAMO AL NAPOLI DI VINICIO - Il tecnico toscano si è anche avventurato in un paragone con il passato: "Questo Napoli, secondo me assomiglia a quello di Vinicio". Poi, a chi gli ha chiesto chi avrebbe inserito, eccetto Maradona, tra i tanti campioni che hanno militato in azzurro Mazzarri non ha avuto dubbi: "Il mio voto per le caratteristiche tecniche va ad Antonio Careca". CON LA JUVE RIVALITA' STORICA - Infine un inevitabile battuta sulla lotta scudetto che, al momento, vede proprio il Napoli tra le favorite, assieme alla Juventus. "E' ancora presto", ha detto. "Negli ultimi anni la lotta al titolo è stata circoscritta a Inter e Milan. Ora le cose stanno cambiando, sicuramente ci siamo anche noi e la Juve e questo non fa che rendere il campionato più interessante. Certo è che il duello con la Juve aggiunge un pizzico di sale visto che la rivalità tra noi e i bianconeri è storica che affonda le radici in una sorta di voglia di rivalsa sociale visto che il club torinese ha sempre rappresentato il Nord e il potere", ha concluso. Leggi i commenti I commenti dei lettori 
DOHA - L'Itas Diatec Trentino supera il Sesi San Paolo 3-1 (18-25, 25-23, 25-23, 25-21) e chiude al primo posto il girone di qualificazione del mondiale per club in corso a Doha, in Qatar. Si completa così il quadro delle semifinali di giovedì che prevede alle ore 14 Jastrzebski-Sesi San Paolo e alle 18 Itas Diatec Trentino-Zenit Kazan, una vera e propria finale anticipata. Colpa dei risultati sorprendenti dell'altra pool che hanno visto finire la squadra polacca allenata da Lorenzo Bernardi e con in campo l'opposto azzurro Lasko concludere davanti ai vice campioni d'Europa russi guidati in campo dal palleggiatore Valerio Vermiglio. Nel match con i brasiliani poco spettacolo, tanti errori da una parte e dall'altra e occhi puntati sulle semifinali - con lo spauracchio Kazan - dove ci si gioca l'accesso alla partita che vale il titolo mondiale. Alla fine fra Trento e Sesi San Paolo vince chi sbaglia meno e in campo i due allenatori ruotano tutti gli uomini a disposizione. Coach Stoytchev vara per l'occasione un sestetto nuovo di zecca con Zigadlo e Sokolov in diagonale, Della Lunga in banda insieme a Juantorena (11 punti top scorer) e Brinkman e Djuric coppia centrale. L'obiettivo è quello di far riposare quattro elementi cosiddetti titolari. Il Sesi San Polo, invece, parte con il sestetto migliore e poi man mano toglie tutti i pezzi pregiati. Nel primo set l'inedito sestetto di partenza studiato dal tecnico bulgaro non brilla. Anzi soffre in ogni fondamentale la formazione brasiliana che sfrutta al meglio il momento positivo. A fare la differenza cominciano Rodigrao e Sandro, per poi far salire in cattedra Murilo. Il giocatore spiana la strada a un facile successo del San Paolo e diventa fondamentale in chiusura di parziale. Nelle ultime battute del set l'opposto Sokolov prova a riavvicinare i campioni del mondo uscenti, ma è un parziale nato male e finito peggio 25-18 per il Sesi San Paolo. La seconda fase è senza dubbio più equilibrata, però non mancano gli errori da una parte e dall'altra. Questa volta Trento è più concentrata e non vuole fare scappare i campioni sudamericani. A prendere in mano la situazione Juantorena e cresce a muro il neo acquisto Djuric, un segnale confortante per la semifinale e il prosieguo della stagione. Inevitabile un finale abbastanza falloso giocato punto a punto che questa volta premia Trento 25-23 e si torna in parità. Il più preciso in attacco è Juantorena, mentre cala tanto Sokolov. Terzo set strano e altalenante. Per un lungo periodo Trento gioca meglio e tiene in mano le redine del parziale. Intanto il coach brasiliano Giovani mette mano alla panchina e attuta un pesante turn over. Da parte dell'Itas Diatec si rivede il capitano Kaziyski che va addirittura a sostituire Juantorena (cresciuto al servizio) e al centro Birarelli, buon ingresso. Imprecisioni e valori di valutazione da parte della squadra italiana permettono al Sesi San Paolo di rientrare nel match. Ma Trento vince il set con un banale errore in ricezione del libero Sergio su una battuta float (25-23). A livello di errori va ancora peggio nel quarto set. Le due squadre, ormai sicure di giocarsi domani la semifinale evitano di spingere e gli allenatori ruotano gli uomini a disposizione. Il Sesi San Paolo lascia fuori quattro titolari (Murilo, Wallace, Leo Mineiro e Sandro). Ne risente lo spettacolo che cala vistosamente. Si arriva stancamente alla parte conclusiva con Trento che si aggiudica set e match 25-21 con un punto di Brinkman. La squadra italiana colleziona, così, la tredicesima vittoria di fila nelle sue partecipazioni al Mondiale per club. Leggi i commenti I commenti dei lettori 
Caro  Direttore, il recente libro di Oddo  e Mincuzzi sul delitto di Gianmario Roveraro, recensito  su Repubblica.it, ha come effetto quello di  trasformare una vittima innocente in un personaggio sospetto. Ciò non fa che  aumentare il dolore della famiglia, degli amici e di tutti coloro che hanno  conosciuto la rettitudine e la generosità di Gianmario Roveraro. Oltre a generare dolore, il libro si regge su un  equivoco di fondo che fraintende il carattere secolare del comportamento dei fedeli  della Prelatura dell'Opus Dei. Come è ben noto, le attività professionali delle persone  della Prelatura sono identiche a quelle di un qualsiasi altro cittadino  cattolico, cioè condotte con responsabilità personale. D’altra  parte, le iniziative sociali ed educative promosse dai fedeli dell’Opera assieme  a molte altre persone (scuole, ospedali, centri educativi, ecc.) non sono beni  ecclesiastici della Prelatura ma enti civili senza fini di lucro, gestiti da  persone con nome e cognome, con bilanci trasparenti e sottoposti alle leggi  vigenti. In queste iniziative i promotori affidano le attività di formazione  cristiana alla Prelatura dell'Opus Dei. Voler vedere altro  dietro a tutto questo - con il dovuto rispetto per la libertà di espressione -  appartiene ormai a un genere letterario del complotto che suscita interesse ma che di certo non rende  giustizia alla verità, all'istituzione e a una persona come Gianmario Roveraro  che gode del rispetto e dell'ammirazione di molti. Dott. Bruno Mastroianni Direttore Ufficio Informazioni della Prelatura dell'Opus Dei in  Italia 
