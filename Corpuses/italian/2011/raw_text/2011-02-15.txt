LA MONGOLFIERA panoramica troverà casa al Balon, nel piazzale tra l’Arsenale della Pace e l’ingresso al Cortile del Maglio. Un ritorno alle origini per la zona tra Porta Palazzo e la Dora: ancora oggi nel simbolo del mercato delle pulci nostrano è rappresentato un grande pallone aerostatico. L’assessore allo Sport, Giuseppe Sbriglio, ha riportato la questione nell’ultima riunione della giunta per capire se ci sono spazi per non perdere l’occasione. Il collega al Commercio, Alessandro Altamura, non si è mai innamorato dell’idea di un pallone turistico, preferendo di gran lunga il progetto della ruota panoramica, che si realizzerà al Parco del Valentino. L’ipotetica collocazione del pallone nel piazzale del Sermig convince però il sindaco Sergio Chiamparino, a patto che siano coinvolti anche i gestori dei mercatini della zona. Si tratta di un progetto che potrebbe diventare realtà nel corso dei festeggiamenti di Italia 150. "La Regione ci ha già finanziato con 700 mila euro — spiega Stefano Bernardi dell’associazione Enzo B. — la zona dell’Arsenale ha una coerenza da un punto di vista storico ed è accettabile per una valorizzazione turistica". La struttura è semplice: un aerostato a elio ancorato a terra da una fune di acciaio e con una gondola che può trasportare a 150 metri una trentina di persone alla volta. Tempi? "Dai quattro ai cinque mesi". Nell’ultima riunione di giunta si è inoltre deciso di rimettere a nuovo i portici della zona aulica: via scritte, manifesti e ragnatele lungo via Po, via Pietro Micca, piazza Castello e piazza Vittorio. Un intervento extra, perché la manutenzione sarebbe a carico dei proprietari degli stabili, deciso dal Comune per rendere più gradevole il centro per gli eventi di Italia 150. Un restyling soft, 200 mila euro, dopo quello massiccio realizzato prima delle Olimpiadi: lavoro che ha messo a nuovo i dodici chilometri di portici cittadini. A distanza di cinque anni è necessaria una ritoccata. L’operazione di pulizia profonda è stata decisa dall’assessore al Decoro Urbano, Ilda Curti, dopo un’analisi della situazione. L’obiettivo è rimuovere i graffiti, i manifestini abusivi sui muri dei palazzi e sulle colonne, le ragnatele, che con l’umidità chiazzano di nero le volte. E si rimetteranno in sesto le colonne che, per la loro particolare posizione, hanno infiltrazioni d’acqua. I lavori sono stati affidati alla fondazione Contrada Torino: "Un maquillage necessario per garantire il massimo decoro al centro cittadino durante i nove mesi di eventi", sostiene Curti. 
Richieste di condanna per Alessandro Mannarini e Massimiliano Verdoscia, due dei 'tre moschettieri', come le cronache hanno ribattezzato il trio di cui faceva parte anche l'imprenditore barese Gianpaolo Tarantini, coinvolto nelle inchieste sulla gestione della sanità in Puglia. Si è quasi concluso il processo con rito abbreviato a carico degli imputati per i coca-party dell'estate 2008, in Sardegna, durante la quale Tarantini conobbe il premier Silvio Berlusconi. I pm della Procura di Bari Giuseppe Scelsi, Ciro Angelillis ed Eugenia Pontassuglia hanno chiesto 3 anni di reclusione per Mannarini e Verdoscia e 2 anni e otto mesi per il presunto pusher Stefano Iacovelli. Gli altri tre indagati per i quali era stato chiesto il giudizio immediato - Gianpaolo Tarantini e i due presunti pusher Nico De Palma (l'unico dei 6 a non essere mai stato arrestato per queste vicende) e Onofrio Spilotros - hanno chiesto il patteggiamento: Tarantini a 2 anni e 6 mesi, De Palma a 2 anni e 10 mesi, Spilotros e 1 anno e 8 mesi. Secondo l'accusa, Tarantini avrebbe acquistato da De Palma e ceduto, durante i coca party che organizzava nelle sue case di Giovinazzo e in Sardegna, dosi di cocaina ai suoi ospiti. Mannarini è accusato di aver preso una parte dello stupefacente e di averlo trasportato in Sardegna; Verdoscia di aver acquistato da Iacovelli cocaina e di averla distribuita a suoi amici durante alcune feste; Spilotros di aver venduto a Tarantini droga sintetica. Dopo la discussione dell'accusa e di alcuni difensori, la decisione è stata rinviata all'udienza dell'11 marzo. 
SANREMO - Se davvero l'obiettivo dovesse essere centrato, sarebbe un corto circuito niente male. Annozero che si collega con Sanremo per parlare con una ragazza uscita dal vivaio di Amici di Maria De Filippi . Ma in questo caso non siamo in zona Raiset, niente scambio di opportunità. Il fatto è che la ragazza in questione si chiama Emma Marrone, sa articolare dei concetti e domenica scorsa era in piazza (a Roma, nel caso specifico) fra le donne di "Se non ora, quando?". Due elementi che sorprendono, soprattutto in clima Sanremese, ovvero su una specie di pianeta Pandora dove le due cosiddette "primedonne", Elisabetta Canalis e Belen Rodriguez, alla domanda "voi sareste andate a manifestare?" hanno fissato il cronista che l'aveva formulata con uno sguardo simile a quello di Winnie The Pooh. Emma no. La ventiseienne salentina in piazza c'era e ha anche spiegato il perché. In collegamento con "L'arena", rubrica di Domenica In , cndotta da Massimo Giletti. "Io la televisione l'ho sfruttata per arrivare al mio obiettivo che è la musica - ha detto - e ci sto lavorando tanto. E canto con la gola, non con le tette. Non credo di essere un prodotto da vendere in tv, una merce, sono una persona che si impegna, come tante". E alla manifestazione c'è andata perché "a Sanremo non dovevo provare e avevo un giorno libero, credevo in quella manifestazione e ci ho voluto mettere la faccia oltre al pensiero". Adesso, Santoro chiama Emma. La cantante, che al Festival si esibisce (in gara) insieme ai Modà con il brano Arriverà , è stata intervistata da Annozero proprio nel corso della manifestazione. Le immagini dovrebbero andare in onda nella puntata di giovedì. In contemporanea quindi con la serata sanremese dedicata al 150esimo dell'Unità d'Italia. E Santoro, appunto, avrebbe proposto alla cantante un'intervista, nella stessa serata, in collegamento da Sanremo. Lei fa sapere che l'idea non le dispiace anche se sarà un po' difficle, vista la serata: ogni cantante dovrà esibirsi due volte, con la canzone in gara e con il brano storico dedicato al 150esimo. Nel caso di Emma (con i Modà) sarà Here's to you , ovvero La ballata di Sacco e Vanzetti . 
