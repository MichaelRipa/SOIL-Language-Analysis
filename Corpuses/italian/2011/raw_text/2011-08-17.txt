Due ragazzi, poco più che maggiorenni, ricoverati in gravi condizioni, almeno altri due feriti o contusi. È il bilancio di un terribile incidente stradale avvenuto poco dopo le 20 di ieri, al quartiere Madonnella di Bari. Due auto, che il violento impatto ha reso a malapena riconoscibili, si sono scontrate frontalmente in via Dalmazia angolo via Matteotti, a pochi passi dalla sede della Corte dei Conti. Un botto inquietante che ha attirato l'attenzione dei residenti e che avrebbe potuto provocare molte più vittime se non fosse avvenuto in un periodo feriale, quando la città è quasi disabitata. GUARDA LE IMMAGINI Secondo la prima ricostruzione dei vigili urbani, arrivati sul posto, uno dei giovani alla guida di una Peugeot 206 avrebbe imboccato contromano l'ultimo tratto di via Dalmazia e, pare, a forte velocità. Arrivato all'altezza di via Matteotti, avrebbe travolto e scaraventato contro la saracinesca del bar Etoile una Volkswagen Golf di colore nero, che in quel momento era parcheggiata e che è finita sul marciapiede dopo aver piegato e quasi divelto un palo della segnaletica stradale. Il giovane che era alla guida della Golf, a seguito dell'urto, è rimasto incastrato all'interno dell'auto, stretto contro il muro: per consentirne il soccorso da parte degli operatori del 118, è stato necessario richiedere l'intervento dei vigili del fuoco del distaccamento Carrassi. L'altro ragazzo, dopo essere uscito dalla Peugeot, ha perso i sensi al centro della strada. È lì che l'hanno trovato i sanitari del 118, impegnati anche a medicare altri componenti delle due vetture coinvolte. Al termine dell'intervento, i due giovani autisti sono stati ricoverati con un "codice giallo" (non in condizioni gravissime, dunque) al Policlinico di Bari mentre gli altri due sono stati portati agli ospedali San Paolo e Di Venere con "codice verde". I due guidatori, secondo i primi accertamenti clinici, avrebbero riportato traumi cranici e toracici. Danni fisici, in sostanza, per i quali potrebbero restare ricoverati per un bel po' ma che al momento non prevedono pericolo di vita. Pochi minuti dopo l'incidente, nella zona si è raccolta una piccola folla composta da amici delle vittime e semplici passanti, e per qualche minuto complice anche la tensione, si è sfiorata la rissa. Sul posto, oltre agli agenti della polizia municipale di Bari che hanno terminato i rilievi solo in tarda ora, anche i poliziotti della Sezione Volanti della Questura. Sarà ora compito degli investigatori ricostruire l'esatta dinamica del fatto e contestare eventuali responsabilità penali. Del fatto, in ogni caso, è stato avvertito il pm di turno presso il tribunale di Bari. 
Guerra aperta fra due presidenti che una volta erano amici: Diego Della Valle, patron della Fiorentina, attacca di nuovo Massimo Moratti, n.1 dell'Inter. Il motivo? Calciopoli 2006. Il club viola che ha pagato e quello nerazzurro che si è salvato grazie alla prescrizione (conservando anche lo scudetto assegnato da Guido Rossi per "scivolamento della classifica"). Della Valle aveva chiesto un tavolo della pace: hanno aderito solo la Juventus, ma a certe condizioni, e Giancarlo Abete. Gli altri presidenti, sfuggiti alle maglie della giustizia sportiva, non ne vogliono sapere. Ma Della Valle non si arrende. "Dopo la mia proposta del tavolo del chiarimento e della pacificazione, Moratti insiste nel fuggire dalle proprie responsabilità, continuando invece a nascondersi dietro battute offensive e inopportune, rilasciate agli angoli di una strada o al tavolo di un bar al mare". Della Valle picchia duro. Abete sperava in una pace fra Juve e Inter ma la Juve ha fatti ricorsi anche all'Uefa, mentre anche il club viola tiene aperto il confronto. Un clima avvelenato in vista del campionato ormai imminente, il 27 agosto con gli anticipi (sempre se i calciatori scenderanno in campo). La pacificazione si allontana. Insiste Della Valle: "Dal  mio punto di vista il suo (quello di Moratti appunto, nrd ) è un comportamento offensivo per chi è stato vittima di una situazione assurda, non chiara, e che dovrà essere (e mi auguro sarà) ben analizzata, senza preconcetti  per quanto riguarda quello che la Fiorentina ha dovuto subire. Il suo comportamento è altrettanto inopportuno in quanto Moratti stesso è stato considerato colpevole di un comportamento scorretto, sportivamente parlando, ed avrebbe dovuto essere giudicato per questo, se non fosse sopraggiunta una prescrizione arrivata con la precisione di un cronometro". Moratti ha già fatto sapere che lui non ha nulla da spiegare, e che per lui la vicenda scudetto 2006 è finita (ovviamente al titolo non rinuncia). Ma l'ex amico di un tempo lo tira in ballo in maniera pesante: "Questi sono i fatti che nessun atteggiamento sprezzante e supponente può cancellare, queste sono ombre, o più che ombre macigni che Moratti ha sopra la sua reputazione personale. Per chiarire anche la sua posizione, l'unico modo serio e civile da parte di Moratti può essere solo quello di accettare un confronto leale, nel quale potrà spiegare dal suo punto di vista cosa è successo prima e durante lo scandalo del calcio, qual è stato il suo ruolo, il suo comportamento personale, senza nascondersi dietro persone per bene che non ci sono più e tanto meno senza nascondersi dietro i propri tifosi, che in questa faccenda non c'entrano nulla e nulla hanno fatto di male. Pertanto gli rinnovo l'invito a sedersi al tavolo del chiarimento prima che inizi il campionato, in modo che si possa tentare di mandare allo stadio i tifosi, tutti i tifosi, con uno stato d'animo più sereno, cosa ancora più indispensabile in un momento così difficile e socialmente incerto. Per fare questo non servono battute estemporanee, ma serve solo senso del proprio ruolo e delle proprie responsabilità, rispetto delle persone e dei valori e un po' di coraggio". Silenzio, almeno per ora, da parte dell'Inter. Ma è probabile che Moratti voglia rispondere: le parole di Della Valle pesano come macigni. 
Con il suo blog ha spaventato un colosso farmaceutico francese, la multinazionale Boiron, e ha conquistato anche i riflettori della prestigiosa rivista scientifica British Medical Journal. Un ingegnere informatico milanese di 28 anni, Samuele Riva, ha messo in dubbio la reale efficacia dell'omeopatia. Con due articoli, apparsi il 13 e il 27 luglio, il giovane blogger se l'è presa in particolare con un prodotto commercializzato contro i sintomi dell'influenza: l'Oscillococcinum. La Boiron non ha gradito e, rivolgendosi all'Internet provider di Riva, ha minacciato un'azione legale. Il blogger, inizialmente, ha rimosso i riferimenti diretti all'azienda. Poi, con un nuovo post sul blog, ha replicato: "Nessuno può impedirmi di affermare che l'omeopatia non ha basi scientifiche". La disputa, attraverso la vetrina virtuale di Internet, è finita Oltremanica: sulle pagine del britannico British Medical Journal. Scatenando commenti critici nei confronti dell'azienda. Ora la Boiron fa una mezza marcia indietro: "Siamo stati dipinti come una grande multinazionale che ha intimidito un piccolo blogger", ha detto l'amministratore delegato della sezione italiana, "ma noi abbiamo più volte provato a contattare questo signore. Inutilmente". "Comunque - ha aggiunto - c'è stato un equivoco, forse favorito dal linguaggio del nostro avvocato. Noi non abbiamo tempo da perdere in tribunale". 
"NEI prossimi giorni sarà inevitabile assistere ad un aumento dei fenomeni allergici dovuti all'alga rossa ". Non ha dubbi Roberto Gagliano Candela. Secondo il tossicologo non esistono rimedi all'implacabile arrivo delle esalazioni nocive sul litorale barese. Professore cosa si rischia a respirare le tossine che arrivano dal mare? "La presenza di alga tossica può provocare fenomeni di allergia che possono essere cutanei se si è venuti a diretto contatto con l'alga o respiratori se invece si sono inalate anche poche particelle della stessa". Quale delle due manifestazioni può creare più disagi? "E' bene precisare che nella stragrande maggioranza dei casi si tratta di reazioni poco violente che passano con l'allontanamento dal litorale e l'assunzione di un comune antistaminico. Solo raramente il contatto con l'alga può causare febbre". Quando compaiono i segni dell'intossicazione? "In caso di contatto diretto con l'alga le reazioni cutanee possono manifestasi anche dopo alcune ore. Per le inalazioni, invece, i fenomeni di rinite allergica e malessere respiratorio sono immediati". La prolungata esposizione alle tossine può creare problemi più gravi? "Direi di no ma è consigliabile allontanarsi dalla costa dopo i primi segnali di fastidio. Questo vale soprattutto se in passato si è manifestata una marcata sensibilità all'alga". Ma si possono inalare tossine anche solo passeggiando sul lungomare? "Questo in linea di principio è senz'altro possibile. Anzi può avvenire con una certa frequenza in caso si vento forte e mare agitato". 
Alla cava dei dinosauri di Altamura si accede tramite un buco praticato nella recinzione. Il proprietario dell'area lo rammenda ogni settimana, ma la gente torna puntuale a violarlo per poter visitare quello che è considerato il sito archeologico più importante d'Europa. Chiuso al pubblico, purtroppo, a causa di lunghe controversie e della mancanza di investimenti. La cava in località Pontrelli è lì, ferma dal 1999, da quando il calcare ha fatto affiorare ventimila di impronte di dinosauri. "Siamo riusciti a sottoporre il terreno a una serie di vincoli - ricorda Donata Venturo direttrice del museo archeologico di Altamura - grazie all'intervento della Soprintendenza. Non si può costruire né ricavare materiale dalla cava". GUARDA LE IMMAGINI La situazione è in uno stallo estenuante, testimoniato da una lettera che le associazioni Sigea  -  Società italiana di geologia ambientale - Italia nostra e Archeoclub d'Italia hanno indirizzato alle autorità. "Il sito versa in uno stato di abbandono, le superfici a impronte sono esposte agli agenti atmosferici  -  denunciano i referenti Salvatore Valletta, Enza Rodio e Antonino Greco - tutto ciò accade perché la cava si trova al centro di un complesso intreccio di competenze e interessi, i cui attori sono il ministero per i Beni e le attività culturali, la Soprintendenza archeologica della Puglia, il Comune e i proprietari. L'unica cosa che avanza è il degrado". Già, perché si potrebbe procedere con l'esproprio, ma la resistenza del proprietario di cava Pontrelli sembra insormontabile. "Gli abbiamo anche proposto di gestire il centro visite, il bar, di avere un ricavo sui biglietti - dice Venturo - ma mira ad altro, a convertire quei suoli da agricoli in edificabili". La rilevanza delle impronte è sotto gli occhi di tutti: risalgono al Cretacico superiore, circa 70-80 milioni di anni fa, e raccontano di una Puglia dal clima tropicale, popolata da migliaia di specie - quelle finora studiate confermano la presenza di 200 animali di cinque gruppi differenti, sia erbivori che carnivori. Le potenzialità economiche sono notevoli, soprattutto perché la zona è vicina alle grotte di Lamalunga, dove è stato rinvenuto lo scheletro del famoso "Uomo di Altamura", e alla stazione ferroviaria. Per ora, però, vi si accede solo in maniera clandestina. Il terrore che il tempo e l'incuria abbiano la meglio è tanto, anche se la cava sembra difendersi da sola: lo strato di calcare è talmente solido che le piogge non fanno che migliorare la situazione, coprendo le orme con la breccia e proteggendole. A fine mese la questione sarà al centro di un incontro con Isabella Lapi (nella foto piccola in alto), direttore regionale per i Beni culturali e paesaggistici della Puglia: "Adora la cava - ammette Donata Venturo - continueremo a lottare insieme per restituirla al pubblico". 
WASHINGTON - Sognava di ripetere la strage di Columbine. Anzi, voleva uccidere più ragazzi. Un diciassettenne di Tampa, in Florida, è stato arrestato dalla polizia con l'accusa di aver pianificato una strage da mettere in atto il primo giorno di scuola, la prossima settimana. Il giovane, Jared Cano, era stato espulso dalla Freedom High School della contea di Hillsborough e, secondo la polizia, aveva deciso di vendicarsi. A casa di Cano sono stati trovati un diario con la mappa delle aule e  vari materiali per fabbricare un ordigno: tubi di plastica, combustibile, timer, detonatori, e persino sferette di piombo per accrescere la potenza dell'esplosione. Sul suo profilo Facebook, Cano aveva postato una foto in cui brandiva un machete accanto alla scritta: "Le lezioni che non s'imparano attraverso il sangue sono presto dimenticate". A mettere gli investigatori sulle tracce dell'adolescente è stata una soffiata: Cano, nonostante la sua giovane età, aveva precedenti per furto e detenzione abusiva di armi. La più famosa strage in una scuola americana è quella avvenuta nell'aprile del 1999 in un liceo di Columbine, in Colorado: due studenti sterminarono a colpi di arma da fuoco dodici coetanei e un insegnante. La vicenda fu poi raccontata in un film di Michael Moore. 
MILANO - Sprint di Piazza Affari, che per un giorno conquista la maglia  rosa in Europa e chiude con un rialzo dell’1,27%, mancando di un soffio il  traguardo dei 16.000 punti dell’indice Ftse Mib (che pure aveva toccato durante  le contrattazioni) per terminare la giornata a quota 15.950,75. Parigi invece ha  guadagnato lo 0,73% mentre Londra (-0,49%) e Francoforte (-0,77%) hanno chiuso  in rosso nonostante il tentativo di recupero a metà giornata. Anche la Borsa  italiana, al pari degli altri listini europei, aveva aperto la seduta  innervosita dalle ipotesi di tassazione delle transazioni finanziarie, ma poi ha  ritrovato sprint e buonumore con i dati macro Usa e alcune trimestrali americane  delle società legate alla grande distribuzione. In particolare, i prezzi alla  produzione negli Stati Uniti nel mese di luglio sono aumentati dello 0,2% e  dello 0,4% escludendo gli alimentari e il settore energetico salendo più di  quanto atteso dal mercato, che si aspettava un rialzo più limitato (+0,1% e  +0,25 core). Bene anche le richieste di mutui nell’ultima settimana (+4,1%). Notizie cui la stessa Wall Street aveva reagito positivamente, con un’apertura  al rialzo limata con il passare del tempo a causa delle nuove prospettive rese  di bilancio dalla Dell. Alla fine ha chiuso piatta, con un +0,01 del Dow Jones. Il colosso informatico ha rivisto al ribasso le stime di  vendita per il resto del 2011, nonostante i profitti riportati nel secondo  trimestre 2011 siano cresciuti oltre le stime degli analisti (890 milioni di  dollari, 48 centesimi per azione, rispetto ai 545 milioni, 28 centesimi per  azione, dello stesso periodo dello scorso anno). Il titolo è arrivato a perdere  fino all’8%, spingendo in rosso anche Stm a Piazza Affari, che ha chiuso in calo  dell’1,25%. Sul listino milanese da segnalare lo sprint di Pirelli (+4,98%) seguita da  Fiat industrial (+4,93%) reduce dallo scivolone della vigilia (menre non riesce  nel recupero Fia spa, ancora in rosso dell’1,01%). In forte rialzo anche Fonsai  (+4,72%) insieme alla controllata Milano assicurazioni, seguita dal Banco  popoalre (+3,17%) e da Telecom, che guadagna il 3,03%. Sul versante opposto  Finmeccanica (-2,64%) appesantita dal taglio del giudizio "Sell" da parte di  Citi, con un prezzo obiettivo di 4 euro. 
Adu un anno dalla scomparsa delle 2 studentesse romane travolte e uccise da una roccia staccatasi dalla costa, un nuovo crollo ha interessato Ventotene. Il presidente della Regione Lazio, Renata Polverini, ha dichiarato lo stato di calamità naturale e si è recata sull'isola per accertare con i tecnici lo stato di dissesto idrogeologico col fine di risolvere la situazione. La tragedia è stata evitata poiché l'area, interessata da interventi per la messa in sicurezza, era interdetta a turisti e bagnanti. La Regione e il ministero dell'ambiente hanno siglato un protocollo d'intesa per il piano di intervento straordinario. Sono in programma interventi per 120 mln di euro destinati, partendo da Ponza e Ventotene, a rendere più vivibili e sicuri territori della costa laziale. Vincenzo Santoro, commissario straordinario per il dissesto, megli ultimi 6 mesi ha messo in atto tutte le procedure necessarie per mettere in sicurezza l'area. Da metà settembre partiranno le gare per gli interventi sulle isole per un importo di 6 milioni di euro. 
