ROMA - Dal 12 settembre tutti i tifosi che non hanno potuto seguire l'Italia di rugby in Nuova Zelanda potranno respirare a pieni polmoni grazie alle pillole quotidiane di "Terzo Tempo" in collaborazione con Peroni , in onda su DeejayTv alle 13:40. Un modo oltre tutto diverso per vivere il viaggio ed il dietro le quinte dell'ambiente azzurro. LO CICERO PROTAGONISTA DELLA 1/A PUNTATA - La prima puntata di "Terzo Tempo" vedrà protagonisti due azzurri al loro primo Mondiale, Fabio Semenzato e Tommaso D'Apice, guidati dal più esperto Andrea Lo Cicero (alla sua quarta partecipazione) che tiene a spendere una parola per gli azzurri, sconfiti con onore all'esordio dall'Australia: "Questa Nazionale è un mix di gioventù ed esperienza. Merita di raccogliere i frutti del grande lavoro fatto in questi anni". Leggi i commenti I commenti dei lettori 
MIRABELLO - Gianfranco Fini torna a Mirabello un anno dopo lo strappo con il governo Berlusconi e il Pdl. E dal palco della festa di Futuro e libertà, il leader Fli parla al presente ma pensa al domani: "I fatti ci hanno dato ragione, rifarei tutto. Il berlusconismo è giunto al termine, nessuno sa quando calerà la tela, ma siamo già alla fine di un regno", dice il presidente della Camera, che ha anche chiarito che non lascerà la carica istituzionale. E aggiunge: "Per questo si deve creare un'alternativa ad un sistema bipolare che è primitivo, una specie di ordalia fra chi sta con Berlusconi e chi è contro". Sul governo, Fini è chiaro: "L'Italia ha bisogno di nuovo esecutivo e di un nuovo premier. Di un capo del governo che non dica 'resistere, resistere, resistere'  ma che 24 ore su 24 pensi a 'governare, governare governare'.  Il leader Fli aggiunge: "Non auspico alcun tipo di ribaltone. Il Pdl ha vinto le elezioni e il diritto di governare, ma deve capire che non può difendere l'indifendibile, non può asserragliarsi nel bunker in attesa che passi la nottata. Serve una svolta, con un nuovo assetto, e ci auguriamo che nella maggioranza ci siano coloro in grado di trovare il coraggio di esprimere pubblicamente quello che dicono in privato". IL VIDEO Berlusconi: "Infetta la politica". Fini si sofferma sul premier e dice: "C'è una questione morale che sta tornando pesantemente a infettare la politica". Il presidente della Camera aggiunge: "In Italia c'è una sola persona che ci crede infallibile e che dice che non sbaglia mai, ma gli italiani gli consegneranno lo sfratto". "Manovra degna di Fregoli". Sulla manovra economica e i  suoi cambiamenti prima dell'approvazione, Fini dice: "Non si può in un  mese cambiare volte l'abito della manovra, in una sorta di gioco del   Monopoli che alla fine ha riportato al punto di partenza".  "Con la sua quarta versione questa manovra economica è più degna di  Fregoli che di chi ha a cuore l'interesse generale". "Se si fosse dato vita a una seria campagna per liberalizzare, se si fosse dismesso l'enorme patrimonio demaniale che è più un costo che un beneficio, se si fosse privatizzato, cominciando perché no dalla Rai, si fossero messe all'asta le frequenze televisive, anche se la cosa dispiace a Mediaset e al presidente del Consiglio, avremmo trovato quel gruzzolo per ridurre l'Irap". "Ma da parte dell'attuale governo", ha detto, non poteva esserci una strategia per contrastare la crisi, perché si era detto che la crisi non c'era". "Crisi, c'era già un anno fa". "Nessuno può imputare a Berlusconi di essere la causa della crisi. Ma nessuno può dire che il Governo abbia fatto qualcosa per denunciarla e arginarla", dice Fini dal palco. "La situazione economica del Paese non era il Mulino Bianco descritto da Berlusconi: già un anno fa c'erano i segnali della crisi". Per il leader di Fli quella del Governo è stata "una sottovalutazione colpevole".  Il presidente della Camera si sofferma sulla questione dei costi della Politica: "Rinnovamento significa fare le riforme troppe volte auspicate. Fli e il Terzo Polo dovranno essere alla testa di quelle campagne parlamentari per abolire davvero le Province, e non cambiargli nome, e per dimezzare veramente il numero dei parlamentari". "Il nord non ha bisogno di camicie verdi". Il presidente della Camera ha criticato anche gli atteggiamenti della Lega Nord: "Mai era accaduto che la divergenza nord-sud diventasse una bandiera che non mortifica solo il sud, ma anche il nord che non ha bisogno di ampolle, Padania e camicie verdi", dice Fini. Atteggiamenti che, nell'ambito delle celebrazioni del 150/0 anniversario dell'Unità d'Italia, il leader di Fli definisce "volgari provocazioni in nome di inesistenti identità di carattere culturale". Coesione nazionale, secondo Fini, significa anche "cancellazione di ogni egoismo di tipo geografico". "Pensioni, se intoccabili futuro difficile". "Se le pensioni diventano un totem intoccabile sarà difficile offrire un futuro ai giovani", dice il presidente della Camera, che spiega: "un genitore è pronto a fare un sacrificio per il figlio, lavorare di più pur di avere più certezze perchè il contratto del figlio non sarà a termine vita natural durante. Noi l'abbiamo proposto ma la risposta è stata la solita alzata di spalle". "Via il Porcellum". "Non ci piace il ritorno al "Mattarellum", ma se per togliere di mezzo l'attuale legge elettorale l'unica via è firmare il referendum, allora non si abbia alcun timore, alcuna prudenza". Fini si scaglia così contro il "Porcellum", la legge elettorale firmata dal ministro Calderoli, che secondo Fini "ha aumentato il fossato tra la società civile e il palazzo". Terzo polo si candidi a guida del governo. Nel discorso  di Fini c'è spazio anche per il Terzo polo, che secondo il leader di  Fli dovrebbe essere "il riferimento per l'Italia maggioritaria,  profonda, laboriosa, che crede nei valori e nei comportamenti  conseguenti". "Il Terzo polo si candidi a guidare il paese o altrimenti  non farà breccia nel cuore del paese", dice, esortando Fli "ad  essere movimento più che partito, perchè il suo successo dipenderà non  tanto dall'organizzazione ma dalla sua capacità di smuovere idee nuove e  spiazzare gli avversari". "Fli deve essere alla testa di questo  movimento finalizzato a dare voce all'Italia che voce non ha", aggiunge  Fini, "un'Italia per certi versi anonima, che non riempie le piazze, ma  che chiede di costruire un Paese più pulito e decoroso, combattendo  l'illegalità diffusa ed evitando che tante storie più o meno squallide  finiscano con il rappresentare il biglietto da visita dell'Italia nel  mondo". E conclude: "Fermo restando il mio dovere di essere imparziale come presidente della Camera, non vi è alcun dubbio  che ci incontreremo sempre di più nelle piazze e ovunque si possa ridare  forza al popolo di centrodestra". Leggi i commenti I commenti dei lettori 
BERLINO -  Il diritto alla privacy, davanti alla legge e alle scelte dei pubblici poteri, vale di più della possibilità di comunicare e stringere reti di amicizia online, se i social networks non rispettano a dovere la protezione dei dati personali. Così la pensa la ministro per la Difesa dei consumatori e l'agricoltura tedesca, signora Ilse Aigner. La quale, in una circolare interna a tutti i ministeri federali, a tutti i governi dei 16 Stati (Bundeslaender) della Repubblica federale, a enti locali ed enti pubblici in generale, ha diffidato dall'inserire sui loro siti il link di Facebook. Insomma, quella specie di ostracismo pubblico al social network creato proprio da un giovane di origine tedesca, Mark Zuckerberg, ostracismo che all'inizio era stato deciso solo nel piccolo Stato settentrionale dello Schleswig-Holstein, adesso diventa scelta precisa a livello nazionale. La notizia è stata rivelata dal settimanale Der Spiegel online che evidentemente ha intercettato la circolare interna (violando, per inciso, la riservatezza dei documenti statali in nome del diritto all'informazione). E'opportuno, scrive la ministro Ilse Aigner (membro della Csu, cioè il partito cristianosociale, conservatore, bavarese, partito fratello regionale della Cdu della cancelliera Angela Merkel) che ministeri ed enti pubblici tolgano il link con Facebook dai loro siti, e se ancora non lo hanno inserito si guardino bene dal farlo. "Dopo un approfondito studio giuridico, sono giunta alla conclusione che è assolutamente opportuno che Facebook non sia utilizzabile su alcuno dei nostri siti governativi", scrive Frau Aigner. E chiede ai suoi colleghi e subalterni anche di evitare di creare siti o links di fan, i quali potrebbero essere strumentalizzati da aziende pubblicitarie o da altri terzi per appropriarsi dei dati personali di chi li è iscritto a Facebook e li utilizza navigando in rete. "Io stessa", continua la ministro, "sono uscita da Facebook un anno fa, a causa dei miei seri dubbi sul rispetto della privacy, per questo chiedo anche a tutti voi di dare l'esempio". Prossimamente, rivela la signora Aigner, "mi recherò negli Stati Uniti, e incontrerò i responsabili di Facebook, per chiedere loro di uniformarsi alle rigorose regole e leggi europee e tedesche di protezione dei dati personali". Il rigore alla tedesca ricordato come monito insomma non vale soltanto per i paesi come la Grecia o la stessa Italia i quali mettono in pericolo la stabilità dell'euro con il loro eccessivo debito pubblico. Il vertice tra la ministro e i responsabili di Facebook non si annuncia facile, ma Berlino non demorde. Le leggi sul Datenschutz (protezione dei dati personali e della privacy appunto) tedesche sono tra le più dure del mondo. La Germania sottolinea di avere buone ragioni per questa dura, severa scelta: il suo passato, con due dittature (il Terzo Reich e poi la Ddr) che fondarono il loro potere totalitario anche sulla sistematica violazione del diritto dei cittadini all'inviolabilità della loro sfera privata. Prima la Gestapo e il famigerato "Ufficio Centrale per la sicurezza del Reich", cioè la suprema autorità repressiva nazista, poi nella Ddr la temuta Stasi, la polizia segreta, accumularono milioni e milioni di dossier sui dati dei cittadini. 
MARINA DI PIETRASANTA (LU) - "Il mio nuovo programma si chiamerà 'Comizi d'amore" annuncia Michele Santoro alla festa de 'Il Fatto Quotidiano'. L'iniziativa sarà sostenuta da un'associazione che garantirà l'assenza totale di censura di nome "Servizio pubblico". "Se voi ci darete 10 euro - ha proseguito - 'Servizio pubblico', con l'aiuto di impenditori che sono qui, come Sandro Parenzo, Etabeta e con l'aiuto del Fatto che ha aperto la strada dell'indipendenza, manderà in onda il programma. Sarà una grande manifestazione televisiva, basterà mettersi davanti allo schermo. Se riusciremo a far vivere sul digitale e sui canali Sky che ospiteranno la trasmissione questo progetto e se milioni di persone saranno lì, allora noi ci saremo avvicinati alla possibilità di trasformare la televisione italiana". Il giornalista ha accennato anche del piano economico. "Faremo 25 puntate, non ho ancora deciso il giorno e l'orario, ma mi piacerebbe andare contro Vespa". Ogni puntata costa circa 250 mila euro, confermata la squadra di Annzero, a eccezione di Formigli, passato a La7. "Ci sono i nostri investimenti, ma serviranno le offerte degli associati, ma raccoglieremo anche pubblicità". Santoro ha ha anche ricostruito il mancato accordo con La7. "Ci lavorano amici come Lerner, che fanno le cose migliori della tv". Ha ironizzato sulla proposta economica: "Delle proposte talmente buone che, coi soldi che avremmo fatto fare loro, ci avrebbe anche pagato". Il punto di rottura sulle condizioni del contratto, una serie di obblighi e controlli, "che nessun giornalista serio può sottoscrivere". Il conduttore tv ha ricordato: "Alla notizia del mio passaggio a La7, il titolo Telecom è impazzito. "Ma loro volevano in anticipo le "scalette". Allora ridateci Masi, che perlomeno ci faceva ridere". "Dentro il recinto, con qualcuno che mi dice questo sì e questo no, non ci so stare. Ma è stata un'occasione persa per il mercato e il servizio pubblico", ha concluso. Leggi i commenti I commenti dei lettori 
AUCKLAND - I campioni del mondo in carica del Sudafrica hanno rischiato di brutto con un Galles dal cuore forte quanto le gambe, con una terza centro  -  Toby Faletau  -  dall'impressionante impatto fisico. Gli Springbocks la spuntano per un punticino (17-16) grazie ad una meta ad un quarto d'ora dal termine di Hougaard trasformata da Morné Steyn. L'altra marcatura è stata di François Steyn. La paura è passata ma i sudafricani dovranno presto cambiare marcia se intendono davvero confermarsi sul tetto del mondo. I gallesi  -  meta di Faletau, calci di Hook - recriminano per un match che avrebbero meritato di vincere, e adesso guardano con relativa preoccupazione ai restanti incontri del girone: sulla strada ci sono Samoa e Figi, due clienti difficili. Quanto al Sudafrica, se resterà al comando incontrerà nei quarti di finale a Wellington la vincente della sfida di Dunedin tra Italia ed Irlanda. E proprio l'Irlanda ha vinto (22-10) ma parzialmente deluso, superando non senza problemi gli Usa. A New Plymouth gli americani hanno lottato con determinazione sotto la pioggia, restando in partita per tutto il primo tempo e marcando una spettacolare meta all'intercetto nel finale di gara con Paul Emerick. Irlandesi a segno due volte al Taranaki Stadium con Tommy Bowe e una con Best, più il piedino di O'Gara. I britannici sono sembrati piuttosto imballati: con tre mete non hanno preso il punto di bonus, e questa è una buona notizia per gli azzurri, loro avversari diretti per l'accesso ai quarti. Ha impressionato a tratti la solidità difensiva degli Usa. Qualche ora prima del match l'intera squadra stelle a strisce aveva partecipato ad un rito religioso commemorativo dell'11 settembre in una chiesa presbiteriana. Dopo il primo turno, i Mondiali neozelandesi riprendono mercoledì con tre incontri: Tonga-Canada, Scozia-Georgia e Samoa-Namibia. Leggi i commenti I commenti dei lettori 
Ed è subito effetto-stadio. La Juve non poteva mancare all'appuntamento dopo un momento così importante e così bello per la sua storia. Vero che il Parma è stato pressoché inesistente, ma forse anche perché sentiva letteralmente il fiato sul collo dei tifosi bianconeri, mai così "vicini" ai propri idoli. La Juventus ha dimostrato una grande forza e lo ha fatto con i suoi campioni: Alessandro Del Piero e Andrea Pirlo. Qualsiasi squadra, anche la più forte del mondo, non può permettersi di lasciare lo spazio e il tempo per pensare all'ex milanista perché lui è in grado di servire 10 palle gol ai suoi compagni e di farli muovere in perfetta armonia. Finalmente i bianconeri hanno un giocatore in grado di gestire e giocare la palla nella propria metà campo, come non si vedeva dallo sciagurato anno del 2006, quando Patrick Vieira abbandonò la squadra, appena decaduta in serie B, per trasferirsi all'Inter. In campo si è visto un direttore d'orchestra tra i migliori del mondo e vestiva la casacca a strisce bianconere. Alessandro Del Piero ha 37 anni e lo spirito di un ragazzino. Sotto un caldo asfissiante, ha gestito il pallone e sfornato giocate di classe. E non poteva che essere così all'esordio nel suo 4° stadio vista la sua storia di uomo, di giocatore e di professionista. Con questa squadra Conte non può tirarsi indietro dal lottare per lo scudetto anche se Inter e Milan hanno ancora qualcosa in più. *** La Roma ha invece perso contro un Cagliari che non meritava la vittoria, ma se l'è presa con tanti ringraziamenti e saluti. I giallorossi non hanno giocato male, ma devono fare qualcosa di più, specialmente contro le squadre piccole che si chiudono. Gli uomini di Luis Enrique devono capire come arrivare sul fondo e mettere palloni invitanti per gli attaccanti e cambiare ritmo quando necessario. E' bello vedere gli schemi e la ricerca del successo attraverso il gioco, ma talvolta, per vincere, conta di più la giocata d'istinto che una tattica ben studiata. Luis Enrique ha chiesto tempo e la società vuole concederglielo, ma Roma non è Parma o Udine: nella capitale servono risultati. Il tempo c'è, ma non è molto. Per quanto riguarda il caso Totti è arrivato il momento di smettere di dire che è una storia montata dai giornalisti. Totti è un giocatore importante per la Roma, dentro e fuori dal campo, ma i tifosi dovrebbero dirlo ai dirigenti. Sono stati loro i primi a parlare di un possibile problema tra il capitano e il tecnico spagnolo. *** A Milano per mezz'ora si è visto un vero e proprio squadrone e non era il Milan. La Lazio ha dimostrato di avere grandi potenzialità perché ha giocato i primi 30 minuti in modo fantastico, poi ha evidenziato un grosso difetto di personalità. Quando si è avanti 2 a 0 non ci si può tirare indietro per paura di giocare la palla. I biancocelesti hanno tutte le carte in regola per fare un grande campionato, ma ci devono credere fino in fondo. *** Infine il Napoli. Ha confermato di essere carico in questo inizio di stagione e di esserci per la corsa allo scudetto. Quest'anno Mazzarri non può tirarsi indietro: deve dichiarare all'Italia che i partenopei lotteranno per la vittoria del campionato. Poi magari non lo vincono, ma di sicuro ci proveranno fino all'ultima giornata. 
INNSBRUCK - L'Italia supera 3-0 (25-23, 27-25, 25-21) la Finlandia e si qualifica alla fase successiva del campionato europeo in corso in Austria e Repubblica Ceca. Adesso per evitare una sorta di playoff, dove accedono le seconde e terze di ogni raggruppamento, e approdare direttamente ai quarti di finale il sestetto azzurro deve completare l'opera contro la Francia domani alle ore 19 (diretta RaiSport 1). Contro l'ex squadra del ct Mauro Berruto, allenata per ben cinque anni, l'Italia fatica più del previsto nei primi due set e gioca in maniera concreta nel terzo parziale. Nonostante le avvisaglie avute ieri sera contro il Belgio, la nazionale italiana ricade nello stesso errore: penosa la parte iniziale di primo set. Poi una buona rimonta e la capacità tecnica di raddrizzare il match senza sbavature consegnano un successo netto. Una vittoria nel segno di Mastrangelo (8 muri e 18 punti totali). Il sestetto azzurro si rifugia spesso nell'esperienza e bravura del centrale perfetto a muro e con percentuali da capogiro in attacco. Giusto che il palleggiatore Travica chiami spesso in causa, a dispetto delle 36 primavere, questo monumento della pallavolo italiana. Comunque il regista della nazionale comincia a prendere confidenza con il torneo e sfrutta meglio il centro soprattutto dopo l'ingresso di Birarelli (utile in battuta). Confermano le buone percentuali e l'affidabilità offensive pure capitan Savani e il russo della M. Roma Volley Zaytsev. La Finlandia, condotta sotto rete da Esko, palleggiatore di Modena, Sivula discreto attaccante e il centrale Oivanen, più pericoloso al servizio, si illude ma non riesce nell'impresa. Incredibile primo set azzurro. L'Italia comincia a giocare quando sembra ornai tutto nelle mani della Finlandia. Ancora un inizio pessimo, problemi in diversi fondamentali: battuta, attacco e muro. Un grattacapo che il ct azzurro non pensava di dover affrontare dopo la brutta partenza appena ventiquattore fa contro il Belgio. La truppa italiana regala ala Finlandia troppi punti con errori imprevedibili: sono ben dieci da parte le concessioni gratuite. L'opposto Lasko viene bloccato dal muro finnico, la situazione si complica: la cattiva ricezione non facilita il compito offensivo dell'Italia. La Finlandia mette sotto rete una grande intensità e Travica e compagni restano un po' sorpresi. Ma ecco la reazione: la rimonta nel finale con un filotto di cinque punti, un buon muro e il servizio che riprende a funzionare. Mastro e Zaytsev i più continui. Sorpasso e un sorprendente 25-23 conclusivo. Anche il secondo set è sofferto, l'Italia non riesce a vincerlo per distacco. Partenza alla grande con la conferma in sestetto della novità Birarelli, già proposto nella precedente frazione. Il giocatore ha voglia di riconquistare la fiducia del tecnico torinese. Il momento è buono, l'Italia macina pallavolo soprattutto a muro e costringe la Finlandia ad attacchi più complicati. Il regista Travica chiama in causa spesso Zaytsev il più continuo degli schiacciatori, anche con attacchi da seconda linea al centro. Poi con l'aiuto del servizio la Finlandia rientra in partita. A metà del parziale addirittura va avanti con un l'opposto Sivula particolarmente ispirato. In questo momento si gioca punto a punto con sorpassi e pareggi. A sorpresa c'è da soffrire, decisivo ancora una volta Mastrangelo: muro e primi tempi i suoi piatti preferiti. Al terzo set ball 27-25 per l'Italia con una bordata di capitan Savani. A fine set il centrale della Bre Banca chiude con undici punti e un ottanta per cento di precisione e lo schiacciatore della Lube Macerata viaggia con il 73 per cento in attacco. Il terzo parziale è abbastanza equilibrato. Questa volta, però, l'Italia gioca in maniera più attenta nella combinazione difesa-muro e lascia dietro gli avversari. Chiude Mastrangelo con una giocata in veloce 25-21. Nell'altra partita del girone a sorpresa il Belgio piega la Francia 3-1 (31-29, 34-36, 25-20, 26-24). A fare la differenza il palleggiatore fiammingo Depestele e l'ex giocatore della Lube Macerata l'opposto Van Walle autore di 22 punti. Dopo la prova di ieri contro l'Italia, si conferma ad alti livelli pure Verhees. Nella pool D la Slovacchia continua a sorprendere. Dopo aver battuto la Bulgaria, si ripete contro la Germania 3-1. La Russia, invece, è una macchina perfetta: altro successo questa volta contro il Portogallo 3-1. Vola ai quarti la Serbia che supera la Slovenia 3-0 e si assicura il passaggio del turno da prima della classe. Buone notizie per quanto riguarda la nazionale azzurra femminile impegnata nella preparazione dell'europeo di fine settembre. Le ragazze allenate dal ct Massimo Barbolini battono la Serbia 3-0 (26-24, 25-20, 25-17) e conquistano a Bassano del Grappa la Palladium cup. Le mattatrici della serata sono state Francesca Piccinini miglior marcatore con 14 punti e Simona Gioli, tornata nel ruolo di centrale, prolifica a muro con 10 punti. Leggi i commenti I commenti dei lettori 
ROMA - Brutto esordio per Luis Enrique, sconfitta amara e dura da digerire ma che non sembra abbia toccato le certezze dell'allenatore spagnolo. Nel futuro non vede esoneri, ma solo la possibilità di migliorare. "Non sono qui per vendere del fumo. Stiamo a inizio anno. Lavoreremo il doppio per poter dare una gioia ai nostri tifosi. Sono comunque soddisfatto della sintonia tra i giocatori e del sostegno della società. La squadra in dieci ha lottato fino alla fine nonostante il caldo e il pubblico gliene ha dato atto applaudendola" Dall'America anche Thomas DiBendetto ha potuto assistere al nuovo passo falso. Il presidente ha potuto vedere la partita collegato via satellite con l'Olimpico. Non certo uno spettacolo che avrà entusiasmato DiBenedetto. "Sono dispiaciuto per il risultato ma anche ottimista che il lavoro che stiamo facendo presto darà i suoi frutti". Ancora fiducia su Luis Enrique, dunque, ma sino a quando durerà? Non bastassero i risultati, arriva anche la conferma di De Rossi: "È un momento delicato". Quasi un eufemismo: tre gare ufficiali, due sconfitte, un (inutile) pareggio, solo due gol fatti e quattro subiti. Il naufragio sta nei numeri e, con l'Europa già sfumata, ogni occasione persa è un passo indietro nel progetto. Che, ad appena due mesi dall'inizio, mostra già i primi scricchiolii. "Ci è mancata la mentalità vincente e un bel po' di concretezza". La ricetta di Luis Enrique, secondo De Rossi, manca di ingredienti importanti. Gli stessi emersi nel corso dell'estate, preoccupanti per la ricorrenza con cui si manifestano. E gli applausi, con cui il pubblico dell'Olimpico ha salutato la squadra dopo il fischio finale, non possono nasconderli. La squadra gira a ritmi bassi, tiene molto palla (quasi il 59 per cento), ma senza creare preoccupazioni alla porta avversaria: solo otto conclusioni, riuscendo a impensierire davvero Agazzi soltanto in un paio di occasioni. Il modello Barcellona, fatto da una ragnatela di passaggi - più di cinquecento a fine gara - sembra impantanato nella dottrina teorica ma distante da risultati pratici e convincenti. E la squadra, regolarmente sbilanciata nella metà campo avversaria, è troppo esposta al gioco di rimessa. Luis Enrique, però, non fa passi indietro: "Non penso a cambiare, questa è la mia maniera di vedere il calcio in cui credo fermamente, sono queste convinzioni che mi hanno portato qui. Non chiedo cosa strane, ma sono convinto che tutto dipenda poi dal risultato. Abbiamo bisogno di concretizzare le occasioni e sbagliare meno". Con Borriello in panchina per quasi un'ora, ma soprattutto i nuovi Kjaer e Lamela in tribuna, anche la gestione di una rosa extralarge. Presto per parlare di acquisti bocciati dal tecnico, però. La parola più spesa dal tecnico è una, oggi: ottimismo. "Sono ottimista", ripete Luis Enrique, nonostante si dica "preoccupato e consapevole di aver iniziato molto male. Ma ho visto aspetti positivi, abbiamo lottato fino alla fine, sono solo tre partite e sono qui per cambiare questa situazione". Cambiamento, la parola più usata. Perché "non si può pensare di cambiare un modo di pensare il calcio in un mese, una settimana. Non so quanto servirà, ma spero già dalla prossima". Non una partita qualunque, però: Milano, l'Inter, un match da dentro o fuori per misurare le ambizioni della Roma. E se il pubblico dello stadio ha già dimostrato di essere pronto a concedere fiducia cieca, così come la società ("Sono contento dell'appoggio dei miei dirigenti, giura il tecnico"), qualcuno inizia a storcere il naso. E in città le voci su Delio Rossi prossimo allenatore si fanno sempre più fitte. Leggi i commenti I commenti dei lettori 
