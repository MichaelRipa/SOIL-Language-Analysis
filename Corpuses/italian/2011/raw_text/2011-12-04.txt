Pesanti dubbi sul lavoro della polizia scientifica, nel caso di via Poma, vengono avanzati dall'ex legale della famiglia Cesaroni, Lucio Molinaro, in un'intervista al Tg regionale della Rai. Le perplessità del legale si concentrano sulle tracce di Dna trovate sul reggiseno di Simonetta Cesaroni, uccisa il 7 agosto del 1990 a Roma. È una delle prove in base alle quali nel gennaio scorso è stato condannato a 24 anni in primo grado Raniero Busco, ex fidanzato della ragazza. "Il Collegio (la Corte del processo d'appello, che domani celebrerà la seconda udienza, ndr) probabilmente stabilirà un approfondimento sull'indumento per escludere nel modo più assoluto che, oltre alle tracce di Busco, non ve ne siano delle altre. Questo è stato fatto, ma in modo troppo superficiale", ha spiegato Molinaro. "E se ci fossero altre tracce e appartenessero a qualcun altro bisognerebbe davvero ricominciare daccapo". La Corte d'Assise d'Appello il 24 novembre dispose una maxiperizia sull'ora della morte della ragazza, sulla natura delle lesioni provocate dalle 29 coltellate inferte per ucciderla e sulle modalità di conservazione dei reperti utilizzati per le analisi genetiche. Risposte dovranno essere fornite anche sull'impronta del morso sul seno sinistro della vittima e sulle tracce di sangue trovate su una porta interna dell'appartamento dove fu assassinata la ragazza. Domani dovrebbe venire nominato il perito incaricato dei nuovi accertamenti. "Avevo sperato in un approfondimento maggiore. Quindi ero in una situazione imbarazzante sotto il profilo della soddisfazione personale. Anche se non posso dimenticare che l'occasione di questo processo l'ho fornita proprio io".  Ha detto ancora l'avvocato Molinaro, che in primo grado aveva chiesto la condanna di Busco. Molinaro ha rimesso nei mesi scorsi il mandato come rappresentante di parte civile della madre di Simonetta Cesaroni. 
Biella vince  all’ultimo secondo, il tiro della disperazione di Slay va sul ferro, mentre la  penetrazione di Jurak, mattatore della serata con 21 punti, porta Biella a una  vittoria che a due minuti dalla fine del  tempo regolamentare, ancora sotto di dieci punti, sembrava solo un miraggio. E invece l'Angelico, portandola a casa, sale al secondo posto in classifica, dietro la corazzata Siena, in coabitazione con la sola supermilionaria Milano. Incontro  stranissimo.  Cancellieri aveva chiesto una  partita senza troppi strappi, invece è stato l’esatto contrario, Biella ha avuto  il merito di riequilibrarla per ben due volte facendo soffrire le pene d’inferno  ai propri sostenitori. Come al solito il terzo quarto ha dispensato le solite  amnesie che potevano costare carissimo. Avellino ha smarrito sul più bello il  tiro che l’aveva premiata nel primo quarto con percentuali stratosferiche.  E ora verrebbe da dire che siamo a metà  dell’opera visto che i 24 punti sognati all’inizio per salvarsi per la metà sono  già stati incamerati. Le immagini della vittoria Cancellieri parte  con il solito quintetto, oramai un classico, mentre Vitucci inserisce Golemac,  Green, Johnson, Dean e Gaddefor, parte forte Avellino - 4 su 4 da tre - con super Dean,  ex avvelenato e autore di 14 punti solo nei primi minuti, Biella non riesce a  prendere le contromisure e si va con l’ennesima tripla di Slay sul 24 a 7. Sembra  un film già visto, dopo una vittoria pesante in trasferta il parquet di Biella  diventa terra nemica. Ma l'Angelico ha il merito di non smarrirsi:  pazientemente ricuce grazie anche alla forza della panchina il 27 a 14 su cui si  ferma la prima parte. Secondo quarto sulla falsariga del primo; ogni qualvolta   Biella cerca di recuperare ci pensa  Avellino a punire dal perimetro. A metà gara la media dice 8 su quindici da tre.  Cancellieri ha il merito di insistere su forze fresche dalla panchina: Jurak,  Chessa e anche Chrysikopoulos, decisamente più in palla il greco autore di un  fenomenale recupero con stoppata su Dean. Biella sbaglia di meno e recupera  punto su punto, tanto che si arriva al suono della sirena sul meno tre per  Biella. Sembra fatta per  Biella e ti aspetti un ritorno in campo più determinato, invece subentra la  sindrome da terzo quarto: i padroni di casa sbagliano tutto, passaggi, palle accompagnate,  doppi palleggi, tiri forzati, e segnano la miseria di 7 punti nell’intero terzo  quarto, Avellino però non sa approfittarne e chiude avanti "solo" di dodici. Negli  ultimi minuti la partita rimane sostanzialmente in equilibrio con Biella sempre  sotto di dieci per cinque minuti per poi infiammarsi negli ultimi possessi. A  2'43'' dalla sirena l'Angelico è ancora a meno nove, ma ci crede, comincia a tirare  da tre (Pullen e poi Chessa), quindi Coleman ruba  una palla fondamentale su una rimessa eseguita con sufficienza dagli irpini: ecco la svolta della partita, il finale punto a punto sancisce il 72 pari che rende necessario l’extratime. Avellino ci arriva scarica con Johnson e poi Dean out  per falli, il solo Golemac tiene su la squadra con i suoi liberi. Jurak e  Soragna costruiscono il vantaggio definitivo, mandando in solluchero i tifosi che  non vedono l’ora di cantare a squarciagola per il primato raggiunto. In sala stampa  Vitucci parla di Biella più cinica ed efficace nei momenti decisivi e lamenta la  mancanza a rimbalzo e a referto di Linton  Johnson. Un contentissimo Cancellieri si gode la partita schizofrenica ma dovrà  lavorare per evitare i cali di tensione e per modificare l’atteggiamento del  terzo quarto. Angelico  Pallacanestro Biella -  Sidigas Avellino   84 – 82 (14 –  27 ; 39 - 42; 46 – 58; 72 – 72  ) Angelico  Pallacanestro Biella G. Jurak 21, N. Minessi n.e., A. Coleman 13, M. Soragna 11, J.  Pullen 16, M. Laganà n.e. A. Miralles 6, E. Lombardi n.e  F. Rossi n.e., L. Chrysikopoulos 2, M. Chessa  8, T. Dragicevic 7; Sidigas  Avellino  . M. Green7, V. Gaddefors 11, M. Ferrara n.e., A. Alborea n.e., V.  Spinelli 7, D. Lauwers 3, M. Norcino n.e., J. Golemac 19, M. Soloperto 0, R.  Slay 15, L. Johnson 0, T. Dean 20. 
A giugno Casale e Venezia si sfidavano per la vittoria del campionato di Legadue; oggi la sfida si è rinnovata ma in palio ci sono "due lingotti" di Serie A. Al termine di una partita entusiasmante, al supplementare ha la meglio la Reyer che batte la Novipiù 87-84. Un vero peccato perché i rossoblu hanno smarrito la trama della partita, dopo aver strabiliato nel primo quarto macinando pallacanestro sull'onda delle due vittorie con Avellino e Montegranaro. Pronti-via e Janning è il più lesto di tutti ad uscire dai blocchi. Canestro da sotto e tripla chirurgica che fa schizzare subito la Novipiù davanti, preludio di un primo quarto giocato ad alto livello dai ragazzi di coach Crespi. E' la guardia del Minnesota l'assoluto protagonista di questa prima fase: bomba dalla distanza che porta i rossoblù sul +12. Ruggisce Szewczyk da lontano che dà avvio alla rimonta orogranata, ma il canestro di Gentile chiude un pesante primo quarto sul 23-17. Meini apre da tre il secondo quarto riducendo il gap che separa Venezia da Casale. La Reyer non ha fatto però i conti con Malaventura che sale in cattedra e con due missili da fuori impacchetta un +10 che ridà fiducia a tutti gli interpreti rossoblu.  Chiotti lotta sotto canestro contro Fantoni (prima da ex per il centro livornese), ma il finale tutto pepe di Venezia con l'esperienza di Young e il dinamismo di Bowers  riporta i ragazzi di coach Mazzon in parità prima della pausa lunga: 43-43. Temple si sblocca dalla lunetta ma commette presto il terzo fallo. Sono tre i falli anche per Chiotti e la Reyer dopo 4' può già andare ai tiri liberi per il bonus. Fantoni in questo frangente è il punto di riferimento degli orogranata. 51-47. Janning interrompe il parziale di 9-0 dando il là alla possibile rimonta. Un lampo di Gentile per Stevic sembra riportare la luce in casa rossoblù. Dalla lunetta il play di Maddaloni riacciuffa Venezia sul 56-56, ma la bomba di Meini sul fil di sirena blocca sul nascere facili entusiasmi mandando la Reyer al rush finale sul risultato di 61-56. Gli orogranata trovano in Rosselli l'uomo giusto nel momento giusto. E' ancora Janning, che supera presto i 20 punti personali, a togliere le castagne dal fuoco. Venezia inizia la volata davanti, la Junior però grida la sua voglia di riscossa con i siluri di Janning e Shakur. Il canestro di "Staf" Shakur a 150'' dalla sirena riporta Casale ad un insperato -2. La Reyer non segna più; Temple è sfortunatissimo nell'alley-hoop del possibile pareggio, poi Shakur chiude la rimonta dalla lunetta. Venezia ha fra le mani l'ultimo tiro ma sia Young che Bowers non trovano il colpo della vittoria: 70-70, è overtime. Clark tira due coltellate alla difesa rossoblu ma i quattro liberi di Janning e la tripla di Shakur tengono Casale ancora in partita. È Young il cuore e l'anima di Venezia e due sue iniziative coraggiose e baciate dagli dei della pallacanestro spezzano definitivamente l'equilibrio. Slay e Clark legittimano il vantaggio dalla lunetta. Pierich è l'ultimo ad arrendersi ma la partita è ormai segnata. Finisce 87-84, questa volta per Venezia. REYER VENEZIA-NOVIPIU'CASALE 87-84 (17-23; 43-43; 61-56; 70-70 ) d1ts REYER VENEZIA: Clark 13 (2/5, 2/5), Allegretti ne, Causin ne, Tomassini  ne, Slay 10 (3/5, 0/5), Szewckzy 11 (4/6, 1/2), Meini 6 (0/1, 2/2),  Young 13 (3/7, 1/1), fantoni 12 (4/6, 0/2), Bowers 14 (4/6, 0/2),  Rosselli 7 (1/1, 0/2), Bryan 1. All. Mazzon. CASALE NOVIPIU' CASALE: Malaventura 8 (1/3, 2/3), Gentile 8 (3/4),  Nnamaka 2 (1/1, 0/1), Pierich 3, (1/2 da 3), Martinoni, Chiotti 11(3/6  da 2), Temple 2 (0/2, 0/3), Stevic 2 (1/1 da 2), Ferrero ne, Shakur 21  (6/11, 2/7), Janning 27 (3/7, 5/8). All. Crespi. 
PARMA - Due legni colpiti ed un predominio territoriale costante. Al tecnico del Parma, Franco Colomba, il pareggio senza reti con il Palermo sta stretto: "E' un punto che accettiamo ma che ci va stretto, l'accetto ma abbiamo esercitato predominio costante", spiega ai microfoni Sky.  "La squadra stasera ha sbagliato poco, siamo contenti di aver fatto una prestazione completa, ci è mancata solo la ciliegina. La nebbia? Vedevo metà campo, del palo ho sentito il rumore. Dal campo vedevamo poco ma i giocatori tutto sommato credo vedessero, altrimenti si sarebbero fermati". Pellè non ha ancora trovato il gol, ed al momento della sostituzione è arrivato qualche fischio: "Ha fatto un partitone  spiega Colomba -. A un minuto dalla fine ho pensato 'Magari stavolta applaudono, visto che l'altra volta lo hanno fischiato ingiustamente'. In una giornata fortunata, magari qualche palla gli sarebbe andata dentro. E' ovvio che non sia un bomber di quelli a doppia cifra. E' un giocatore che può segnare di testa o con qualche colpo al volo, ma il lavoro che fa per la squadra è fondamentale per noi. Comunque, di partite giocate così ne vorrei fare altre venticinque" Il migliore del Parma è stato Sebastian Giovinco: "Sono due punti persi. L'importante è aver fatto una buona prestazione, meritavamo sicuramente la vittoria, ma sappiamo che il calcio è questo. Dobbiamo concretizzare di più, siamo andati vicino alla vittoria e purtroppo non ce l'abbiamo fatta". Ormai "Giovinco in nazionale" è diventato uno spot: "Sì, devo continuare così, sono contento di quello che sto facendo e cercherò di fare più gol possibile perché per me è molto importante". Leggi i commenti I commenti dei lettori 
ROMA - Tutte le componenti della società italiana devono partecipare al risanamento e al rilancio del Paese. E' un principio richiamato anche dal comunicato finale del Consiglio dei ministri che riassume tutte le decisioni prese. "Il consiglio dei ministri - si legge nel comunicato - si è riunito oggi alle ore 16,30 a palazzo Chigi, sotto la presidenza del presidente del Consiglio, Mario Monti. Segretario il sottosegretario di Stato alla Presidenza, Antonio Catricalà". "Il consiglio dei Ministri, appositamente convocato, ha approvato un decreto legge che contiene un pacchetto di misure urgenti per assicurare la stabilità finanziaria, la crescita e l'equità.L'intervento urgente si è reso necessario per affrontare una crisi finanziaria gravissima che ha investito in queste settimane l'area dell'euro e specificamente il debito sovrano, anche italiano". "Il Governo ha deliberato un complesso pacchetto di interventi che tuttavia, pur nell'emergenza, danno il via a una fase di riforma strutturale dell'economia italiana e determinano una prima fase di significativa riduzione dei costi della politica. Tutte le componenti della società italiana devono partecipare allo sforzo per la salvezza e il rilancio del Paese". "L'insieme degli interventi ammonta a circa 20 miliardi di euro strutturali per il triennio 2012- 2014 con una forte componente permanente di risparmi conseguiti. La correzione lorda è di oltre 30 miliardi in quanto sono previsti interventi di spesa a favore della crescita, del sistema produttivo e del lavoro per oltre 10 miliardi. All'interno del pacchetto è inclusa e consolidata in norme la correzione dei saldi pari a 4 miliardi previsti quale 'clausola di salvaguardia' nella manovra di agosto 2011". "I risparmi conseguiti in parte sono destinati a un considerevole pacchetto di interventi a favore della crescita, del sistema produttivo e del lavoro. Attraverso la deducibilità integrale dell'Irap-lavoro vengono favorite le imprese che assumono lavoratori e lavoratrici per un importo di 1,5 miliardi nel 2012, e 2 miliardi nel 2013 e nel 2014". "Vengono previsti con l'Irap interventi a favore di donne e giovani per un miliardo di euro per ciascuno degli anni del periodo considerato. Con l'introduzione del meccanismo denominato Ace di favore fiscale alla raccolta di capitale di rischio, in modo da favorire la patrimonializzazione delle imprese, si interviene con un'azione di 1 miliardo di euro nel 2012, 1,5 nel 2013 e 3 nel 2014". "Viene rifinanziato il trasferimento alle regioni per il trasporto pubblico locale; viene finanziato un programma per accelerare la utilizzo dei fondi strutturali europei, che altrimenti l'Italia rischia di perdere; viene rifinanziato il fondo di garanzia per le piccole e medie imprese con l'obiettivo di mettere a disposizione delle PMI garanzie per circa 20 miliardi di credito". "Vengono resi duraturi nel tempo tutti gli incentivi per le ristrutturazioni e per il risparmio energetico estendendoli alle aree colpite da calamità naturali. E' stato deciso il completamento della riforma della previdenza con l'estensione dal primo gennaio 2012 a tutti del metodo contributivo per il calcolo delle pensioni per le anzianità future. Viene istituito un sistema flessibile per l'età di pensionamento, che viene elevata a 62 anni per le donne con una fascia di uscita flessibile incentivata fino a 70 anni, per gli uomini la fascia di flessibilità è tra 66 e 70 anni". "Le regole per le lavoratrici del settore privato raggiungono l'equiparazione ai lavoratori nel 2018. Malgrado la situazione estremamente difficile, è stata garantita l'indicizzazione piena delle pensioni minime e parziale per quelle fino a due volte il minimo in circostanze estremamente difficili. Viene anticipata l'introduzione sperimentale dell'Imu. Tale intervento accresce il contributo che viene chiesto al patrimonio e alla ricchezza allo sforzo per superare la crisi". "A ciò si aggiunge l'intervento fiscale una tantum con una aliquota dell'1,5% a carico dei capitali rientrati in Italia con il cosiddetto 'scudo fiscale'. Si aggiungono altresì le imposte su taluni beni di lusso (auto di grossa cilindrata, barche, aerei). L'aumento dell'Iva è deliberato in 2 punti percentuali a decorrere dal primo settembre 2012, a copertura della clausola di salvaguardia e da attuare solo nel caso in cui sia necessario". "In tal modo si evita che scatti la riduzione automatica di tutte le deduzioni e detrazioni fiscali in particolare sulla famiglia. La ridefinizione delle agevolazioni andrà a finanziarie il Fondo per la Famiglia istituito dal decreto approvato oggi. Viene attuato un pacchetto antievasione che prevede il divieto di uso del contante per pagamenti superiori ai 1000 euro; i pagamenti telematici per la PA; una fiscalità di favore per le imprese individuali e artigiane che consenta l'emersione". "E' stato deliberato un insieme di liberalizzazioni per la vendita di farmaci, per i trasporti, e per gli orari degli eserciti commerciali; vengono potenziale le funzioni dell'Antitrust. Il Governo ha avviato un'azione di selezione e di riordino dei programmi di spesa con l'abolizione di una serie di enti ritenuti non più utili. In particolare, le Province vengono riportate alla funzione di organi di indirizzo e coordinamento. Vengono abolite le giunte, ridotti a 10 i consiglieri provinciali, e ridotte drasticamente le spese in funzioni già svolte da altri enti territoriali". "A seguito della nomina a Ministro senza portafoglio del prof. Filippo Patroni Griffi -si legge ancora nel comunicato del Cdm- il Presidente Monti ha comunicato al Consiglio la sua intenzione di conferirgli l'incarico per la pubblica amministrazione e la semplificazione. Il Consiglio ha condiviso l'iniziativa. Successivamente il Consiglio ha approvato, su proposta dei Ministri per gli affari europei, Enzo Moavero Milanesi, e del lavoro e delle politiche sociali, Enza Fornero, uno schema di decreto legislativo per l'attuazione della direttiva 2008/104, che disciplina la tutela dei lavoratori dipendenti dalle agenzie di lavoro interinale ("agenzie di somministrazione" secondo il decreto Biagi) per migliorare la qualità del lavoro svolto da questi impiegati presso imprese utilizzatrici". "Sul testo verranno acquisiti i pareri della Conferenza unificata e delle Commissioni parlamentari. Su proposta del Ministro dell'interno, Anna Maria Cancellieri, ed al fine di consentire il completamento delle operazioni di risanamento delle istituzioni locali in cui sono state riscontrate forme di condizionamento da parte della criminalità organizzata, è stato prorogato lo scioglimento dei Consigli comunali di San Giuseppe Vesuviano (Napoli) e Gricignano d'Aversa (Caserta)". "Sono stati anche prorogati stati d'emergenza già dichiarati nella città di Roma e nelle province di Sassari, Olbia e Tempio (strada statale SS-OL) per problemi legati al traffico ed alla mobilità, nonché nella Provincia de L'Aquila e nell'intera Regione Abruzzo per il terremoto del 6 aprile 2009. Tenuto conto dell'imminente scadenza di alcune leggi regionali, il Consiglio le ha esaminate ai sensi dell'art.127 della Costituzione. Il Consiglio è terminato alle ore 19,35. 
ROMA  - Il tentativo di pacificare il mondo del calcio, attuato dal presidente del Coni Gianni Petrucci, è ambizioso ma ricco di difficoltà. Ciò nonostante, il n.1 dello sport italiano è convinto che lo scandalo 'Calciopolì possa essere lasciato alle spalle: "Per me non è una missione impossibile - ha detto il presidente del Comitato Olimpico ai microfoni di Rai Sport - altrimenti non lo avrei fatto. Dopo le mie esternazioni il presidente Agnelli ha fatto una conferenza stampa costruttiva, ho parlato con Moratti e abbiamo deciso di incontrarci, sarà un incontro per riportare serenità nel mondo del calcio". "TAVOLO NON E' ASSEMBLEA DI LEGA" - Al tavolo, convocato per il 14 dicembre, non ci saranno solo Agnelli e Moratti, tra gli invitati figurano anche il presidente del Napoli De Laurentiis, l'ad del Milan Adriano Galliani, i fratelli Della Valle: "Ritengo - ha spiegato Petrucci - che siano persone che possono portare il loro contributo. Ce ne sono tante altre ma non posso fare un'assemblea di Lega anche perché per lo più le assemblee di Lega finiscono con un nulla di fatto. Non posso dimenticare che per un anno non si sono presentati in consiglio federale, che la prima giornata di campionato non si è giocata, che al contratto collettivo manchino i lodi arbitrali. Sono cose che non mi lasciano soddisfatto. Abbiamo delle idee che porteremo al tavolo. Il Coni conta qualcosa e lo sta dimostrando mantenendo sereno lo sport italiano". "ALLA LEGA SERVE NUOVO PRESIDENTE, VIGILIAMO" - Ci sono alcuni aspetti critici del mondo del calcio su cui Petrucci intende intervenire, come l'elezione del nuovo presidente della Lega di Serie A e il cosiddetto 'doping legale': "Ho un buon rapporto con Beretta ma la Lega deve avere un rappresentante a tutti gli effetti  -  dice il n.1 del Coni sulla situazione in via Rosellini - il Coni sovrintende questa situazione ma non posso dirmi soddisfatto. Il ricorso alla giustizia ordinaria? E' eccessivo, così non si può andare avanti. La Lega deve avere il culto dell'appartenenza, devono vedersi per fare le riforme, per proporre le riforme perché poi è la Figc che dovrà deliberare. Lega preponderante rispetto alla Federcalcio? La Figc ha il potere, il fatto che il presidente non gridi non vuol dire che non conta. La Lega è autonoma ma deve eleggere il presidente. Adesso così non va bene. E non si devono offendere perché il Coni sovrintende tutto lo sport, Lega compresa". "INCIDENTI NEGLI STADI? NOCERINO SBAGLIA" - Petrucci, infine, non si sbottona sulla questione del portabandiera azzurro a Londra 2012 e risponde al calciatore del Milan Antonio Nocerino, che ha detto che non porterebbe un bambino allo stadio: "Io li porterei, invece  -  dice il presidente del Coni  -  la tessera del tifoso ha azzerato gli incidenti degli stadi. Serve una nuova normativa per gli impianti e ha riguardo ho già incontrato il ministro Gnudi, con cui ho parlato anche di legge 91 e tutela dei marchi. L'alfiere per Londra? Mi consulterò con il segretario generale Pagnozzi. Ho delle idee, ci sono ancora squadre che si devono qualificare. Non so se sarà una donna, dobbiamo ancora decidere". Leggi i commenti I commenti dei lettori 
LAKE LOUISE - Tre gare vinte in tre giorni. Lindsey Vonn fa l'ein plein, e dopo aver vinto le due discese precedenti, si impone anche nel supergigante di Lake Louise.  La statunitense ha chiuso con il tempo di1.20.21, precedendo l'austriaca Anna Fenninger in 1.20.40 e la connazionale Julia Mancuso (1.20.92). Prima delle italiane, sesta, l'altoatesina Verena Schnarf in 1.21.41, mentre si è classificata 10/a Elena Fanchini in 1.21.71. Decisamente più indietro Daniela Merighetti, per colpa di due brutti errori, in 1.22.42 e Lucia Recchia in 1.22.80. Si è gareggiato in condizioni meteo e di neve perfette con 14 gradi sotto zero. La Coppa del mondo donne passa ora a Baever Creek dove si trova anche il circo bianco uomini. Mercoledì prossimo verrà recuperato il supergigante che era in programma in Val d'Isere, cancellato per mancanza di neve. GIGANTE UOMINI A HIRSCHER - In gara anche gli uomini, impegnati nello slalom gigante a Beaver Creek. La vittoria è andata all'austriaco Marcel Hirscher in 2'38"45, davanti allo statunitense Ted Ligety (2'38"61) ed al tedesco Fritz Dopfer in 2'39"07. Magli gli azzurri: Davide Simoncelli  13/0 in 2'40"17, 17/o Giovanni Borsotti in 2'40"78. Decisamente più indietro Manfred Moelgg in 2'41"74 e Max Blardone in 2'41"88. Classifica del SuperG di Lake Louise 1. Lindsey Vonn (USA)                 1:20.21 2. Anna Fenninger (AUT)               1:20.40 3. Julia Mancuso (USA)                1:20.92 4. Lara Gut (SUI)                     1:21.05 5. Maria Höfl-Riesch (GER)            1:21.10 6. Johanna Schnarf (ITA)              1:21.41 7. Jessica Lindell-Vikarby (SWE)      1:21.42 8. Elisabeth Goergl (AUT)             1:21.50 9. Andrea Fischbacher (AUT)           1:21.59 10. Elena Fanchini (ITA)               1:21.71 11. Martina Schild (SUI)               1:21.72 12. Tina Weirather (LIE)               1:21.81 13. Kajsa Kling (SWE)                  1:21.93 14. Carolina Ruiz castillo (ESP)       1:21.96 15. Marion Rolland (FRA)               1:22.00 16. Anja Paerson (SWE)                 1:22.08 17. Fabienne Suter (SUI)               1:22.12 18. Tina Maze (SLO)                    1:22.17 19. Dominique Gisin (SUI)              1:22.22 20. Regina Mader (AUT)                 1:22.29 Classifica dello slalom gigante maschile 1. Marcel Hirscher (Aut)    2:38.45 (1:18.74 + 1:19.71) 2. Ted Ligety (Usa)         2:38.61 (1:18.53 + 1:20.08) 3. Fritz Dopfer (Ger)       2:39.07 (1:19.12 + 1:19.95) 4. Kjetil Jansrud (Nor)     2:39.57 (1:19.24 + 1:20.33) 5. Marcus Sandell (Fin)     2:39.76 (1:19.83 + 1:19.93) 13. Davide Simoncelli (Ita)  2:40.17 (1:19.84 + 1:20.33) 17. Giovanni Borsotti (Ita)  2:40.78 (1:20.30 + 1:20.48) Leggi i commenti I commenti dei lettori 
