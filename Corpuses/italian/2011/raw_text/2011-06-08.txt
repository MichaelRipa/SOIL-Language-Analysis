ROMA - "Se c'è un miserabile fra noi siamo pronti a fargli anche la spesa, per dargli da mangiare: ma, attenzione, perché se ha fatto qualcosa di grave allora deve lasciare la tessera da arbitro...". Marcello Nicchi ci va già duro. Nel calcio scommesse sono stati tirato in ballo arbitri ed ex, sia da Cremona che da Napoli. A Cremona nelle intercettazioni si parla di Fiorenzo Treossi, ex arbitro e ora dirigente del Cesena. Che nega con decisione. In una telefonata si fa il nome anche di Roberto Bagalini, arbitro di serie B in merito alla partita Albinoleffe-Pescara (1-2). Si sostiene che Bagalini sia un frequentatore di discoteche e amico di un non ben precisato "direttore della città di Pescara"; e in proposito il Pescara Calcio ci ha smentito qualsiasi legame e conoscenza con lui. Bagalini è della sezione di Fermo, è stato promosso quest'anno alla Can-B guidata da Roberto Rosetti. La sua famiglia gestisce un ristorante a Porto San Giorgio, nelle Marche, frequentato da squadre che giocano ad Ascoli e Ancona. Non basta certo questo per incolparlo di qualcosa. Anzi Nicchi lo difende. "Basta con le chiacchiere e le diffamazioni, noi vogliamo i fatti: massimo rispetto della magistratura, gli arbitri anzi fanno i tifo per i pm.  Che facciano luce su tutto, in fretta. Noi siamo pronti a punire se qualcuno si macchierà di qualche reato. La mia classe arbitrale è trasparente e leale". Le voci che arrivano dalle Procure non hanno rovinato la festa per i Centanni dell'Aia (associazione italiana arbitri). Al salone d'onore del Coni, tanti protagonisti del presente e del passato. Notata l'assenza della Lega di serie A, della Lega Pro e del settore tecnico (diretto da Robi Baggio: ma non c'è quasi mai). La Lega Pro è polemica con Nicchi: "Non siamo andati apposta alla loro festa-ci spiega il presidente Mario Macalli- perché non sono stati invitati i presidenti dell'aia: Gussoni, Campanati, Salvatore Lombardo... Gente che ha fatto davvero la storia dell'arbitraggio in Italia. Perché non c'erano?". Pare, stando ad alcune voci, che l'Aia sarebbe stata in forte imbarazzo con la presenza di Tullio Lanese. Ma l'ex presidente di Messina ha scontato ormai la sua squalifica per Calciopoli e un suo intervento era presente anche sulla stessa rivista speciale per il Centenario. Bisogna essere capaci di guardare avanti, senza farsi spaventare dal passato. Nicchi, per la verità, questa capacità l'ha (sempre) avuta: perché allora questo incidente di percorso? Gli arbitri comunque non ci stanno ad essere tirati in ballo dal nuovo Calcioscommesse.  "Non vorrei che con Bagalini si facesse come con De Rossi...", spiega Nicchi. Nel mondo del calcio c'è il timore del mostro in prima pagina, a tutti i costi. "Io non ho sensazioni, voglio fatti" spiega Abete. Una critica al procuratore capo di Cremona. Presente al Coni anche Stefano Palazzi: domani il superprocuratore avrà le carte e sarà (per forza di cose) rapido. Entro fine luglio deve essere tutto finito, con le sentenze sportive. Che saranno durissime. Qualche club trema, ma le responsabilità non sono ancora chiare. C'era chi scommetteva e chi taroccava le partite: sono aspetti diversi, il secondo ovviamente molto più grave. La situazione comunque è preoccupante: non per niente interviene il governo e venerdì il ministro Roberto Maroni si incontrerà con Gianni Petrucci e Giancarlo Abete. Una task force vigilerà contro le truffe: il mondo del calcio da solo non ce la può fare. "Qui si parla di criminalità organizzata-spiega Petrucci-e io ho piena fiducia nel ministro Maroni". Domani intanto consiglio federale della Figc: dopo un anno tornano i tre rappresentanti della Lega di serie A (Beretta, Cellino e Lotito). Si discuterà di statuto, del contratto collettivo dei calciatori (firmato dall'Aic, non ancora dalla Lega maggiore) e di nuove norme, più dure contro chi scommette e chi non denuncia. Non si parlerà del secondo extracomunitario: in questo sfascio, sarebbe pazzesco litigare adesso per pochi stranieri in più. La Lega Pro si opporrà ad alcune modifiche statutarie, "come l'abolizione del diritto di veto", spiega Mario Macalli. "Non se ne parla nemmeno, ci sono altre priorità. Basta guardare i telegiornali....". Macalli si aspetta inoltre che il governo del calcio vari entro fine giugno la riforma dei campionati: la Lega Pro vuole arrivare a 60 club in tre stagioni. Altrimenti, sarebbe il fallimento totale. Leggi i commenti I commenti dei lettori 
Due novità in arrivo dal pianeta Citroen. La prima è una nuova tinta di carrozzeria per la DS3. Dopo aver indossato creazioni di Yves Saint-Laurent, Kenzo e della stilista inglese Orla Kiely, arriva adesso il nuovo marrone Hickory e la nuova decorazione adesiva del tetto creata dal vincitore italiano del concorso di design Citroen Créative Awards. Astratta e dorata, è denominata Flavio, dal nome del suo creatore. La seconda novità è invece una edizione limitata, sempre della DS3, battezzata "Matière Grise". Limitata a 750 esemplari, questa versione associa una carrozzeria grigio opaco a decorazioni cromate per il guscio dei retrovisori, le fasce laterali e i fanalini posteriori. Per il tetto sono disponibili 2 tinte, nero e bianco, abbinate a kit di decorazione e a cerchi in lega da 17'' diamantati, dello stesso colore. Nell'abitacolo pelle Mistral e un Pack Select Confort MyWay, che comprende la climatizzazione automatica, il sistema di navigazione MyWay e l'HiFi System. 

