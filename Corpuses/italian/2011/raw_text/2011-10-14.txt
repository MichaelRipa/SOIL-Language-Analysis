Settanta pagine: tante ne hanno usate alla Bmw per spiegare cosa c'è di nuovo nella nuova serie 3. Basta questo per capire che stavolta la parola "nuovo" non è stata usata a caso anche se - come al solito - le tedesche fanno di tutto per sembrare identiche ai modelli più grandi o più piccoli della gamma. Ma la nuova serie 3 non è solo identica alla serie 5 per motivi stilistici (a proposito, qui aiuta l'aumento della lunghezza, +93 mm, e del passo, +50 mm): elettronica e meccanica in molti casi sono simili. Ma c'è dell'altro: ora la serie 3 si fa davvero in tre: "Per la prima volta - spiegano alla Bmw - la nuova BMW Serie 3 viene offerta con le linee di equipaggiamenti "Sport Line", "Luxury Line" e "Modern Line". Ogni linea di equipaggiamenti accentua una sfaccettatura differente della BMW Serie 3, la nuova berlina sportiva. L'ambiente di lusso della nuova BMW Serie 3 viene sottolineato da un esclusivo mix di materiali pregiati e dalla più alta qualità di lavorazione. Per tradizione, la tecnica di propulsione e di assetto son delle core-competence del marchio, così che l'agilità e il dinamismo restano le caratteristiche principali che distinguono la nuova BMW Serie 3 berlina; nonostante l'aumento delle dimensioni, il peso si è alleggerito fino a 40 chilogrammi rispetto al modello precedente. Oltre alla tipica sportività del marchio, un contributo importante al divertimento di guida lo apporta il comfort nuovamente aumentato". I motori disponibili per ora sono 4, due diesel e due benzina, tutti abbinati a un cambio a 8 marce, ma anche alla funzione start/stop automatico, la Brake Energy Regeneration, l'indicatore del punto ottimale di cambiata e i gruppi secondari controllati in base al fabbisogno effettivo, incluso il compressore del climatizzatore separabile. Il pilota poi ora può scegliere tra le tarature COMFORT, SPORT, SPORT + e il modo ECO PRO, mentre un gamma arriva la versione 320d EfficientDynamics Edition dalla potenza di picco di 120 kW/163 CV che nel ciclo di prova UE marca un consumo medio di diesel di 4,1 l/100 km e un valore di CO2 di 109 g/km. 
ROMA - Nella capitale, più del 50 per cento dei bambini Rom frequenta la scuola in modo regolare: questi i dati del Comune. Di altro avviso è l' Associazione 21 luglio che denuncia come gli indicatori usati per arrivare a questa stima siano diversi da quelli che vengono normalmente usati per "tutti gli altri", cioè per i minori non Rom. Il motivo?  "È solo con un diverso indicatore che le autorità preposte possono concludere che i bambini Rom vanno a scuola". Il confine tra integrazione ed esclusione. E' un confine che si gioca anche tra i banchi di scuola e per questo l'Associazione 21 luglio ha scelto di monitorare per un anno il percorso scolastico di un gruppo di minori rom trasferiti dal campo Casilino 900 a via di Salone (dopo lo sgombero forzato). L'obiettivo: valutare le possibili situazioni di esclusione, segregazione e privazione dei diritti sanciti nella Convenzione sui diritti dell'Infanzia firmata a New York il 20 novembre 1989 e ratificata nell'ordinamento giuridico italiano dalla legge n. 176 del 27 maggio 1991. Le quattro fasce di frequenza. "Da alcuni anni - si legge nel report - il Comune di Roma elabora i dati della frequenza scolastica utilizzando, solo per i Rom, una tabella che prevede quattro fasce: frequenza regolare (70%-100%), frequenza media (40%-70%), frequenza scarsa (0,1%-40%), frequenza nulla (0%)." Perché dunque frequentano poco le lezioni? E' solo una questione di cultura? No. Per andare a scuola bisogna avere, oltre alla volontà, anche la possibilità di arrivarci fisicamente. E questo a Roma non sempre accade. Tutto dipende da un bus. Nel "villaggio attrezzato" di via di Salone, per i 55 minori che vi vivono, la possibilità di frequentare è legata ad un autobus che, ogni mattina, è costretto a fare "il giro del mondo" per accompagnare i ragazzi nei vari plessi scolastici. Con evidenti conseguenze per gli studenti stessi che sono costretti ad entrare in classe un'ora dopo e ad uscire un'ora prima di tutti gli altri. Il che, a fine anno, si traduce in almeno un mese di assenza. In pochi vano a scuola. Dei 55 minori Rom monitorati dalla "21 luglio", nessuno ha frequentato i giorni previsti dal calendario scolastico. Solo in undici hanno raggiunto il 75 % delle frequenze obbligatorie secondo legge.  In trentanove  hanno frequentato in modo insufficiente e cinque  hanno addirittura evaso l'obbligo scolastico. E' scritto nel report "Linea 40", dal nome del bus che porta i bambini dal campo attrezzato di Salone alle scuole dei municipi VI e VII, con  distanze che variano tra i 13 km della scuola Pirotta ai 16 km della scuola San Benedetto. Prenderli in tempo. "E'necessario prendere i ragazzi in anticipo - si legge nel report - per arrivare in tutte le scuole entro l'orario consentito, altrimenti il ritardo sarebbe segnalato come abbandono". Inoltre, ad ogni fermata, i tre operatori della cooperativa sociale Ermes, presenti sulla linea, dovrebbero non solo portare i minori  all'interno dei diversi plessi ma anche, laddove necessario,  interloquire con i docenti In un "diverso livello". Come arrivano in classe questi ragazzi? Certo non riposati e pronti ad imparare. Si addormentano in classe, non riescono a seguire le lezioni.  Vivono, si legge nel report, "un diverso livello di apprendimento, emarginazione e distanza sociale, a cui si aggiunge la segregazione abitativa e l'utilizzo di specifici indicatori della frequenza scolastica degli alunni rom". Dov'è il nodo. Il nodo sta, secondo l'Associazione 21 Luglio, nella "scarsa organizzazione e competenza da parte delle autorità locali nella proposta del bando per il progetto di scolarizzazione, nelle politiche abitative realizzate dall'amministrazione comunale per le comunità di Rom e sinti, nella scarsa conoscenza da parte del personale docente delle attività previste dal progetto di scolarizzazione, nella mancata realizzazione di periodiche azioni ispettive da parte del Dipartimento XI di Roma Capitale". La soluzione. "Interrompere subito - denuncia la 21 Luglio -  la politica del Piano Nomadi di Roma basata sulla realizzazione di spazi istituzionali di segregazione come i "villaggi attrezzati" e sugli sgomberi: sono tutti interventi che  impediscono l'accesso all'istruzione, la regolare frequenza e peggiorano la qualità del livello scolastico degli alunni Rom". 
TUNISI - L'abitazione di Nabil Karaoui, il presidente della televisione privata tunisina Nessma, è stata data alle fiamme da un centinaio di uomini che hanno dato l'assalto alla casa. L'attacco, reso noto dalla Tv tunisina, è stato motivato dai dimostranti per protestare contro la messa in onda del film Persepolis, contestato dal movimento religioso dei salafiti che ne chiedevano la censura. "L'emittente tv Nessma denuncia l'attacco alla casa del suo presidente da parte di un gruppo di un centinaio di uomini che hanno lanciato bombe molotov", ha detto la giornalista durante il telegiornale, precisando che la famiglia è stata tratta in salvo "in extremis". Secondo alcuni giornalisti della stessa emittente televisiva, alcuni dei manifestanti sono riusciti ad entrare nell'abitazione, che si trova nel quartiere della Soukra, spaccando la vetrata di una porta posteriore. La moglie e i figli di Karoui sono scappati pochi istanti prima dell'irruzione. I manifestanti avrebbero quindi saccheggiato la casa, appicandovi un incendio con il lancio di una molotov. Nell'attacco sarebbe state date alle fiamme anche alcune autovetture di proprietà di Karoui, il quale, alla Tap, ha detto che gli aggressori erano anche armati di coltelli e pugnali. Nabil Karoui, dal canto suo, ha denunciato la campagna di odio e incitazione alla violenza di cui è fatto oggetto. "Ogni tunisino può essere vittima di una tale aggressione", ha detto Karoui, sottolineando che quanto accaduto è la naturale conseguenza di una "campagna virulenta e accanita" che sarebbe "orchestrata da parti politiche e mediatiche". Karoui ha aggiunto che questa campagna, che ha come obiettivi lui e Nessma Tv, viene veicolata attraverso alcuni media e soprattutto su Facebook, con incitazioni all'omicidio e alla violenza. Oggi la polizia aveva disperso con gas lacrimogeni una nuova manifestazione contro la tv nella kasbah di Tunisi. Sabato scorso, circa trecento  integralisti islamici avevano assaltato l' emittente privata , rea di avere  trasmesso nei giorni scorsi il film d' animazione franco-iraniano, tratto dall'omonimo fumetto autobiografico di Marjane Satrapi.  "Persepolis" è la storia della Rivoluzione iraniana vista attraverso gli occhi  di una bambina, la quale sogna un Allah barbuto. Troppo per il partito  confessionale dei salafiti che hanno perciò tentato di irrompere e  dare fuoco alla sede della televisione di proprietà di Ben Ammar, finanziere  franco-tunisino e consigliere di Mediobanca. 
(latino aula, greco aulé). Sala per riunioni solenni e rituali, di carattere sacro, politico (di corte, o parlamentare), giudiziario, e anche didattico (scolastico e universitario). Nel linguaggio politico si contrappone spesso l'aula  -  uno spazio chiuso, dominato da autorità tradizionali e formalizzate - a immagini di vivacità, d'energia, di orizzonti aperti, di novità. L'aula parlamentare, in particolare  -  ovvero l'emiciclo della Camera o del Senato - è certamente il luogo  in cui si rappresenta solennemente la sovranità del popolo, ma può anche simboleggiare, nel linguaggio politico e giornalistico, un universo  avulso dalla realtà, il mondo stanco e distante del Palazzo. Una celebre utilizzazione del termine 'aula' in questa accezione è dovuta a Mussolini che il 16 novembre 1922, nel discorso in cui presentava al parlamento il suo governo, frutto della marcia su Roma,  definì la Camera un'aula sorda e grigia, lontana dalla storia e dalla vita, e giustamente travolta dall'entusiasmo della nuova Italia post-bellica, dalla rivoluzione fascista che avrebbe potuto farne un bivacco per i manipoli di squadristi e sprangarla. Questa brutale contrapposizione non è più ritornata in questa forma. Eppure, la progressiva decadenza dell'istituto parlamentare facilita l'associazione dell'aula e delle attività che vi si svolgono a qualcosa di simile a uno stanco rituale  che non trova riscontro nella società e nelle sue esigenze. Oggi, in particolare, si assiste a un curioso cortocircuito fra i possibili significati del termine: il controllo dell'aula (parlamentare), ovvero l'affermazione numerica della maggioranza attraverso le procedure del voto di fiducia, non ha la funzione di testimoniare  e confermare una reale capacità del governo di reggere il timone della politica nella fase di grave crisi che il Paese attraversa; ma serve a  consentire al leader della maggioranza di rimanere al potere, di durare in carica, e di evitare così il rischio che costituiscono per lui altre aule, quelle giudiziarie. Non solo, quindi,  aula contro il Paese, lontana dalla società -  e, in particolare, non certo benevola verso le aule scolastiche e universitarie (duramente colpite da tagli di finanziamenti e da riforme penalizzanti) - ma aula contro aula. Ovvero, aula utilizzata per tenere il più lontane possibile le aule di Giustizia. 
TUTTI IN FILA per l'iPhone 4S, l'ultimo prodotto nato sotto Steve Jobs e il primo ad andare in vendita dalla scomparsa del guru della Apple. Lunghe code da Sydney a Tokyo, da Berlino a Londra, dalla costa Est alla costa Ovest degli Stati Uniti, in quello che sembra un tributo dei fan Apple allo stesso Jobs. LA SCHEDA ECCO L'IPHONE 4S ADDIO A STEVE JOBS: LO SPECIALE Negli Stati Uniti la corsa all'oggetto del desiderio è partita da ieri sera: in molti si sono accampati davanti ai negozi Apple o a quelli dei vari operatori telefonici, per essere fra i primi a mettere mano sull'ultimo nato della Apple, che molti considerano un omaggio a Jobs con la 'S' che sta per Steve. In fila prima dell'apertura a Los Gatos, in California, anche Steve Wozniak ( foto / video ), colui che nel 1976 fondò Apple insieme a Jobs lavorando in un garage. E mentre l'iPhone 4S arriva sugli scaffali, le indiscrezioni già guardano avanti: secondo alcune voci, il prossimo prodotto Apple sarà l'iPad 3, che sarebbe già in produzione e potrebbe essere lanciato agli inizi del 2012, il prossimo marzo, mese che quest'anno ha visto l'esordio dell'iPad 2. Le code, anche se lunghe, appaiono meno caotiche delle precedenti occasioni, in parte per il boom dei pre-ordini e per la possibilità di acquistare l'iPhone anche presso vari operatori telefonici. Alcuni esperti però sottolineano che la folla si è ridotta perché l'oggetto non è del tutto nuovo e questo un po' delude: è più di un anno che Apple non lancia un iPhone completamente rivisto. Nonostante ciò si prevedono vendite da record: fra i 2 e i 4 milioni di esemplari nel week end (1,7 milioni le vendite nel primo fine settimana dell'iPhone 4 lo scorso anno), grazie anche - spiegano alcuni esperti di marketing - all'effetto della morte di Jobs: i prodotti sviluppati da figurate ammirate a livello mondiale come Jobs registrano balzi delle vendite dopo la loro morte. Un primo bilancio potrebbe arrivare martedì prossimo, quando Apple diffonderà i propri risultati trimestrali: il successo intanto sovraccarica la rete At&t, con difficoltà nell'attivazione dell'iPhone 4S, e spinge i titoli Apple, che salgono del 3,22% alla chiusura record di 422,00 dollari. "Ritengo di dover fare la fila, è un atto di lealtà e un omaggio a Jobs, al quale dico grazie", afferma Tony Medina, in fila dalle 11 di ieri sera a New York, sfidando il cattivo tempo. In coda anche i delusi del BlackBerry: diverse persone fra le centinaia in fila all'Apple Store sulla Quinta Strada vogliono acquistare il nuovo iPhone e dire addio al BlackBerry. "Non è bello avere un telefono e non essere in grado di usarlo", dice una ragazza in coda da diverse ore riferendosi ai disservizi degli ultimi giorni . "E' commovente, specialmente in questa occasione", afferma Maria Yasianetskaya, in coda all' Apple Store in Covent Garden a Londra: "E' come un ultimo omaggio che possiamo fare a Jobs". Duncan Hoare, 42 anni di Hampstead, si era accampato martedì scorso davanti al punto vendita londinese ed è stato il primo a entrare: la perdita di Jobs è stata "tragica", non solo per i fan Apple ma "per il mondo intero". "E' fantastico, una delle sensazioni più belle che io abbia provato", ha esclamato un adolescente di 15 anni, Tom Mosca, che ha bivaccato per 80 ore a Sydney per essere sicuro che l'iPhone non gli sfuggisse. "L'ho fatto in omaggio a Steve Jobs, la cui scomparsa mi ha reso molto triste". Stesse scene anche a Tokyo, davanti all'Apple Store di Ginza e ai negozi dei gestori di telefonia mobile Softbank e Kddi. "Non ho mai fatto una coda in vita mia per acquistare qualcosa - ha detto Ryosuke Ishinabe, 24 anni, rimasto per tre giorni e tre notti davanti all'Apple store - ma stavolta mi sono sentito in obbligo perché Jobs è morto e questo smartphone sarà la sua creazione postuma". Intanto, la Apple ha organizzato un memoriale in forma strettamente privata in ricordo di Steve Jobs, che si terrà domani all'università di Stanford. Fra gli invitati, oltre alle persone più vicine a Jobs, anche alcuni esponenti della grande industria. L'evento si aggiunge alla celebrazione che l'azienda sta organizzando per il 19 con tutti gli impiegati al campus di Cupertino. Argomenti Smartphone e Tablet 
MILANO - Banca d'Italia entra a piedi uniti nella partita Banca Popolare di Milano. Lo fa dettando le modifiche da applicare al nuovo statuto che prevede una governance duale e che dovrà essere approvato dall'assemblea di sabato 22 ottobre. Le modifiche sono numerose e di peso rilevante. Un ridimensionamento dei poteri del consiglio di sorveglianza di Bpm, un ruolo più forte per i soci di capitale e la necessità di verificare se i candidati al consiglio di sorveglianza hanno tutti i requisiti necessari ora che Bankitalia ha messo i suoi paletti. L'obiettivo dichiarato è quello di assicurare "la sana e prudente gestione della banca" grazie a "una netta separazione tra proprietà e gestione, una chiara ripartizione dei compiti tra gli organi aziendali e una maggior incisività del ruolo dei soci di capitale". Bankitalia infatti chiede innanzitutto l'incremento delle deleghe per l'intervento in assemblea da tre a cinque. E questa modifica potrà portare a un differente svolgimento dell'assemblea, in quanto l'approvazione dello statuto verrà fatta contando sulla vecchia regola delle tre deleghe mentre l'elezione del Consiglio di sorveglianza dovrebbe essere fatta con il nuovo statuto in vigore che prevede le cinque deleghe. Una votazione più allargata dunque che potrebbe comportare diverse maggioranze. Con altre prescrizioni Bankitalia induce una maggior separazione tra gestione e controllo: viene inserita "l'attribuzione del potere di ammissione ed esclusione dei soci al consiglio di gestione, nell'ambito delle linee generali stabilite dal consiglio di sorveglianza, la ripartizione della competenza in tema di politiche di remunerazione tra Assemblea e consiglio di sorveglianza, l'aumento del quorum qualificato per la nomina e la revoca del consiglio di gestione da parte del consiglio di sorveglianza". In pratica la lista di maggioranza, con l'elezione di undici nominativi, non potrà da sola eleggere il Consiglio di gestione anche dopo la terza votazione, in quanto sarà sempre necessario il voto favorevole di uno dei due esponenti del mercato e di un altro dei soci di minoranza. Inoltre i pareri del Cds saranno d'ora in poi qualificati come non vincolanti. Sarà invece necessaria una maggioranza qualificata e per decidere su certi temi sarà necessario che almeno un rappresentante delle minoranze, dei fondi o degli esterni, voti a favore. Un giro di vite ai requisiti di eleggibilità pone un punto di domanda sulle liste già depositate. Lo statuto deve prevedere, impone Bankitalia, "una più stringente definizione dei requisiti previsti per i componenti del Cds e l'omogeneità dei requisiti statutari richiesti per tutti i Consiglieri di Sorveglianza, inclusi quelli nominati per far fronte agli impegni con Fondazione C.R. Alessandria e Credit Industriel et Commercial" oltre "all'ampliamento a cinque anni della durata del periodo di esperienza professionale quale requisito previsto per i componenti del consiglio di gestione". Possibile che questo giro di vite tenga fuori Giorgio Benvenuto dalla lista degli Amici. Superato l'empasse sullo Statuto ora l'attenzione è puntata sull'indagine "carriere facili" e sulla documentazione che Bpm deve presentare su richiesta della Consob riguardo alle nomine avvenute negli ultimi 5 anni. Le risultanze, secondo fonti vicine all'istituto, dovrebbero essere sul tavolo del cda in agenda per martedi prossimo. 
ROMA - Altro che semplice Fiera degli espositori, questa edizione di Enada sarà ricordata come una grande occasione di confronto. Perché a poca distanza dalle hostess e dalle novità del mondo dei giochi piazzate in bella mostra, i protagonisti del gaming hanno colto l'occasione per parlare del futuro del settore. Probabilmente gli spunti più interessanti sono arrivati dalle discussioni nate intorno agli effetti della Legge di stabilità, della Manovra fiscale e dell'applicazione dell'Antiriciclaggio sulle aziende del settore giochi."Si tratta di una serie di buoni strumenti che però necessitano di alcuni interventi - secondo Romano Bondavalli, consulente preso come punto di riferimento da molte aziende -. A chi deve investire consiglio in questo particolare momento di analizzare per tempo le scelte aziendali, mentre le strategie vanno tradotte in numeri con grande umiltà". Ma è da Maurizio Ughi, ex presidente di Snai e una delle voci più rispettate in questo settore, che arriva l'appello più convincente. "Basta escludere Aams dal processo legislativo! -  ha spiegato - L'amministrazione è un mero istitutore di norme che nascono male, perché non sono frutto di confronto proficuo e costruttivo tra ente regolatore del gioco e associazioni di rappresentanza del settore". Anche da un veterano arriva quindi la critica ad una serie di normative sulle quale gli attori principali non hanno potuto dire la loro. Un parere che trova conferme nelle parole di Fabio Felici, direttore dell'agenzia di stampa specializzati sui giochi Agicos. "Durante l'ultimo convegno - ha spiegato - è risuonato un campanello d'allarme preoccupante in particolare per le piccole imprese. Purtroppo la Legge di stabilità comporta impegni e obblighi economici insostenibili. Personalmente concordo con quanto affermato da Ughi. Chi scrive le regole dovrebbe ascoltare in maniera più fattiva i Monopoli di Stato e in seconda battuta le associazioni del settore. Bisogna ricordare che le piccole e medie imprese rappresentano il cuore pulsante del mercato. Facce più rilassate e umori diversi hanno invece caratterizzato la festa di Filippo Candio. E' lui il mister X che ScommesseItalia ha tenuto nascosto sino alla fiera capitolina. Il campione sardo, il più vincente nella storia del nostro Texas Hold'em, è tornato  in Italia con una missione importante.  "Esiste un grande muro tra le necessità dei giocatori di poker e le strategie dei manager italiani. Il progetto di ScommesseItalia Candio's Room è quello di abbatterlo". In tanti hanno fatto la corte al talento sardo, che però si è mostrato convinto della scelta fatta. "Il nostro sogno è creare una nuova casa per tutti i player italiani. Io ho iniziato a 20 anni, con un budget di 50 euro, e da Cagliari sono arrivato a Las Vegas. Sono caduto e mi sono rialzato, ho scelto ScommesseItalia perché mi piacciono i progetti seri. La nostra è una sfida e vogliamo condividerla con tutti i player italiani". Leggi i commenti I commenti dei lettori 
ROMA - Pensate se doveste vivere nel deserto e non poteste mai mangiare cibi freschi, come latte, pesce o formaggio, perché non avete dove conservarli. Oppure non potervi curare perché i medicinali che vi servono devono stare in frigo, ma voi non ne avete uno. E' quello che capita al popolo Saharawi, da oltre 35 anni costretto a vivere nel deserto, in accampamenti che, da provvisori, sono diventati eterni, perché costretti a lasciare il loro Paese, il Sahara occidentale, invaso dal Marocco nel 1975. Vivere solo di aiuti internazionali. Hanno dovuto imparare a vivere potendo contare solo sugli aiuti internazionali e i pacchetti del World Food Programme (WFP). Da qualche mese però i Saharawi possono finalmente contare su dei frigoriferi, anzi dei container frigorifero, per conservare i cibi freschi, fatti arrivare nei campi vicino Tindouf (Algeria) grazie a un progetto promosso dal CISP assieme alla Regione Emilia Romagna e la Legacoop Emilia Romagna , di cui ora si è conclusa la prima fase e vengono presentati i risultati in occasione della Giornata Onu dell'Alimentazione. Il progetto. Gli attori coinvolti sono il CISP dell'Emilia Romagna, la Regione Emilia-Romagna, Legacoop Emilia-Romagna e le sue associate Conad, Coop Adriatica, Coop Estense, Coop Nord-Est, Nordiconad, Centrale Adriatica, con l'obiettivo di rafforzare le capacità della Mezza Luna Rossa Saharawi. "Si tratta di un progetto di cooperazione decentrata - spiega Giulia Olmi, responsabile CISP Emilia Romagna per i programmi sui Saharawi - partito un po' in sordina e con pochi fondi, ma che ha dato risultati concreti in tempi brevi. Abbiamo acquistato, trasportato, consegnato e installato tre contaneirs frigo. In questo modo i cibi che arriveranno con gli aiuti potranno essere conservati alla giusta temperatura". Anemia e malnutrizione. La popolazione Saharawi ha una percentuale molto alta di persone colpite da anemia, rachitismo e malnutrizione cronica, a causa dell'alimentazione che su cui hanno potuto contare finora. In particolare sono molto alte le percentuali di donne "con anemia e malnutrizione cronica sono molto alte - precisa Buhebeini Yahya, presidente della Mezza Luna Rossa Saharawi - pari al 65%, mentre tra i bambini sotto i 5 anni arrivano al 30%. Adesso, grazie alla possibilità di conservare cibi freschi, si aprono nuove opportunità di un'alimentazione migliore e cura per tutti". Tra le altre patologie frequenti nella popolazione Saharawi ci sono anche celiachia, diabete ed epatite, e anche per queste indubbiamente sarà più facile seguire una dieta migliore. La situazione. Dal 1975 l'Algeria accoglie una popolazione di 160.000 rifugiati Saharawi, parte della popolazione del Sahara Occidentale, ex colonia spagnola e unico paese africano che ancora deve esprimere la propria autodeterminazione, perché a tutt'oggi, in conflitto con la popolazione, che si riconosce nel Fronte di Liberazione Polisario, è occupato dal Marocco. 
DOHA (Qatar) - L'Itas Diatec Trentino è campione del mondo per la terza volta di fila, impresa mai riuscita nella storia. Nella finale a Doha, in Qatar, la squadra italiana supera 3-1 (29-31, 25-16, 25-11, 25-16) i polacchi dello Jastrzebski Weigel. La partita è durata praticamente, solo un set. Il film di stasera è da premio Oscar. Dopo il primo parziale Trento sembra aver perso non solo il punto ma qualche cosa a livello nervoso a favore della squadra allenata da Lorenzo Bernardi. Invece una regia perfetta permette la rinascita: il pareggio a passi da gigante, il sorpasso in scioltezza e il trionfo con estrema facilità fanno commuovere gli spettatori. PARZIALI MOLTO CHIARI - Basta leggere i parziali per capire il divario che c'è stato in campo. E così la favola della giovane società della trentino volley continua. A riscaldare i cuori di una valle a volte descritta come "chiusa" un sestetto di pallavolo sponsorizzato Itas Diatec. I tifosi, bandiera in mano, non fanno misteri e si riconoscono in questa squadra fino al punto di andare dall'altra parte del mondo, in Qatar, vestiti con la loro maglia rossa portafortuna. Ma Trento, oltre al pizzico di fortuna, tipico delle grandi, ha talento e classe da vendere. CIFRE RECORD - A Doha colleziona altre cifre record, altri numeri da trasferire negli annali: terza vittoria consecutiva in un mondiale per club mai successo prima, imbattuta da quindici partite di fila nelle tre edizioni, solo tre set lasciati per strada quest'anno. Il prezioso giocattolo, che ogni anno costa circa cinque milioni di euro, partecipa alla finale delle competizioni a cui prende parte da due anni a mezzo a questa parte (l'ultima eliminazione in Coppa Italia contro la Sisley Treviso nel 2009). Quindi stiamo parlando di dodici finali consecutive (quattordici in tutto), un dato che potrebbe bastare per testimoniare il ciclo di risultati aperto, e ancora non chiuso, di questo formidabile team. Dietro ai trionfi c'è passione, organizzazione e un gruppo di persone che lavora ogni giorno. FESTA PER GLI UOMINI CHIAVE - Una festa per tutti dal general manager Giuseppe Cormio, alla settima stagione da protagonista, alla società che non sbaglia un colpo: due anni fa scelse Stokr (21 punti top scorer) pescato a Perugia e oggi Djuric (13 punti) dalla Grecia. E ancora l'uomo della provvidenza Radostin Stoytchev allenatore amante dei libri e della lettura, pignolo all'eccesso che fa lavorare sodo la squadra e riesce a ottenere il meglio nei due punti che fanno la differenza, il capitano Matey Kaziyski (20 punti), 26 anni figlio d'arte, sguardo serio alla quinta stagione ai piedi delle Dolomiti. Sembra accarezzare proprio quelle montagne tanto salta Osmany Juantorena (15 punti) il cubano proveniente dal mare e ritrovato ad alta quota. Su tutti il presidente Diego Mosna, industriale del settore cartaceo proprio il gruppo Diatec, che porta il nome di questa provincia oltre i confini geografici, in cima la mondo. PRIMO SET - Spettacolo ed emozioni solo nel primo interminabile set. Nel sestetto polacco Bartman, Kubiak e Lasko (19 punti complessivi) sono furie che volano sopra la rete e mettono la squadra italiana in difficoltà. I minatori polacchi volano avanti e questa volta la squadra allenata da Stoytchev deve dimostrare carattere e tecnica per rimontare. Capitan Kaziyski e Juantorena, lanciano la volata per il finale punto a punto. Trento spreca quattro set point (troppi errori in battuta) e concede a Lasko, strepitoso, e soci di strappare il primo punto 31-29 con il punto decisivo di Kubiak. SECONDO SET - Qui finisce la partita dei polacchi e sale in cattedra Trento. Dopo i fuochi d'artificio della precedente fase, nel secondo set l'Itas si sblocca al servizio e gioca bene in fase di cambio palla. Questo permette ai gialloblù di dominare e andare in scioltezza. In attacco si riaccende la luce e il team italiano diventa pericoloso con tutti gli uomini a disposizione. Il regista Raphael può variare il gioco offensivo e lo Jastrzebski soffre la pressione tattica e mentale. E se cala Michal Lasko la squadra guidata in panchina da Bernardi perde parecchio della sua intensità (25-16). TERZO SET - La musica non cambia nemmeno nel terzo parziale perché l'Itas Diatec prende a pallate un'inerme avversario. Juantorena e soci spingono molto in battuta e costringono la ricezione polacca a diventare fallosa. Il match scivola via con l'agonismo trentino in primo piano e Stoytchev che alterna gli uomini in campo. Il parziale conclusivo (25-11) è duro da digerire per chi gioca a pallavolo da un po' di tempo. QUARTO SET - E per capire come andrà a finire il quarto set basta guardare la faccia incredula di "mister secolo" Lorenzo Bernardi, gli occhi spalancati di Lasko e l'espressione di resa del resto della squadra. Il punto finale (25-16) è realizzato dall'ultimo acquisto trentino il centrale Djuric. JASTRZEBSKI WEIGEL-TRENTINO DIATEC 1-3 (31-29, 16-25, 11-25, 16-25) KS JASTRZEBSKI W.: Lasko 19, Margarido 1, Nemer 1, Rusek (L), Bartman 11, Gawryszewski 1, Thornton, Kubiak 12, Holmes 6, Bontje 1, Bozko. Non entrati Malinowski. Allenatore: Bernardi. TRENTINO DIATEC TRENTO: Kaziyski 20, Birarelli 9, Juantorena 15, Zygdalo, Vieira De Oliveira 1, Brinkman, Sokolov, Tzourits 13, Colaci, Stokr 21, Bari (L), Della. All. Stoytchev. ARBITRI: Jovanovich-Mahmoud. NOTE: Spettatori 3000, durata set: 32', 22', 21', 23'; tot: 0'. Ks Jastrzebski W.: Battute errate 17, Ace 2. Trentino Diatec Trento: Battute errate 13, Ace 5. Leggi i commenti I commenti dei lettori 
