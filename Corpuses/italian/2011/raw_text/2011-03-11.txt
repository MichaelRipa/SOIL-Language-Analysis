La home page del suo sito internet si apre con una foto di Falcone e Borsellino. Accanto, la scritta «L’Italia impariamo ad amarla come loro». Ma ora un’indagine del pool anticamorra di Napoli disegna un’immagine completamente diversa dell’avvocato 37enne Giorgio Magliocca, ex An poi nel Pdl, dal 2002 sindaco di Pignataro Maggiore nel Casertano. Magliocca dal dicembre 2010 è anche consulente del sindaco di Roma Gianni Alemanno. Scrive il giudice Antonella Terzi: Magliocca è "asservito da anni ai desiderata del clan camorristico locale", ha potuto "vincere ripetute competizioni elettorali" grazie al sostegno "di un sodalizio criminale agguerritissimo, resosi protagonista di delitti efferati". Magliocca si trova ora in carcere con l'accusa di concorso esterno in associazione camorristica. Il suo nome figura al centro dell'inchiesta condotta dai pm Giovanni Conzo, Francesco Curcio e Liana Esposito con il procuratore aggiunto Federico Cafiero de Raho sulle ramificazioni del clan Ligato-Lubrano. Alemanno, alla notizia dell'arresto, ha subito sospeso il suo consulente dall'incarico. I vertici locali del Pdl, con in testa il vice coordinatore vicario Mario Landolfi (del quale Magliocca è stato consulente) hanno espresso "fiducia e solidarietà" all'indagato. Alemanno ha invece precisato che "gli addebiti mossi dalla magistratura non hanno nulla a che fare con la sua attività lavorativa presso Roma Capitale". Oltre ad approfondire la natura dei rapporti fra Magliocca e le famiglie Lubrano e Ligato, l'indagine affronta un'altra, delicatissima questione: la gestione dei beni sequestrati al clan, una villa-bunker che giace totalmente vandalizzata e un terreno agricolo di svariati ettari di superficie. Anche in virtù dei controlli ritenuti assai poco incisivi di Magliocca, la cosca avrebbe continuano a godere dei redditi provenienti da questi beni. Altre sei persone sono indagate e fra queste sono stati raggiunti da decreti di perquisizione i responsabili di due associazioni no-profit che avevano ricevuto in affidamento dal Comune di Pignataro Maggiore i terreni confiscati. Secondo la ricostruzione accusatoria, i proventi della coltivazione dei fondi non sarebbero stati investiti in progetti finalizzati a iniziative sociali. E in altre occasioni i terreni sarebbero rimasti nella disponibilità dei coloni dipendenti dei malavitosi che, pur avendo subito il sequestro, intascavano ancora le rendite. Agli atti sono allegate le dichiarazioni del pentito Giuseppe Pettrone e le denunce del consigliere comunale di minoranza Raimondo Cuccaro e del giornalista Vincenzo Palmesano. Secondo il gip, "è dimostrato che Magliocca chiese ripetutamente ai massimi esponenti del can camorristico di impegnarsi per garantirgli l'elezione a sindaco". Viene riferito l'episodio di due cene organizzate in un ristorante di Triflisco alla vigilia delle consultazioni del 2002 alle quali il futuro sindaco avrebbe chiesto sostegno elettorale a Lello Lubrano, ritenuto l'allora boss di Pignataro, poi ucciso in un agguato. Uno dei testimoni sentiti durante le indagini, l'autista di Lubrano, ha detto che il boss bloccò con sdegno il discorso quando Magliocca accennò a lavori pubblici e beni confiscati. "Ma che Raffaele Lubrano - obietta il giudice - la cui caratura di malavitoso non può essere in discussione, appoggiasse un candidato aspettandosi semplicemente un'attività amministrativa trasparente appare francamente inverosimile". Il pentito Pettrone riferisce invece che, dopo la morte di Lello Lubrano (genero del padrino di Marano Lorenzo Nuvoletta) Magliocca si sarebbe rivolto, alla vigilia delle successive elezioni, al cugino del vecchio capoclan, Pietro Ligato. "Chiese che tutti gli affiliati al gruppo Ligato e le loro famiglie votassero per lui", afferma il collaboratore di giustizia, offrendo in cambio di "sbloccare la pratica per costruire un capannone in un terreno della zona industriale". E ricostruisce, Pettrone, un altro episodio: "Una volta, sotto al Comune, Ligato gridò contro Magliocca che, come gli aveva assicurato i voti, così se li sarebbe ripresi se non avesse fatto quello che doveva fare: assicurare la delibera comunale che interessava a Ligato". Magliocca potrà replicare alle accuse nei successivi passaggi del procedimento. 

BRESCIA - Una fatica da matti per far finta di niente. Leonardo, tecnico interista, alla fine del rocambolesco 1-1 col quale s'è chiuso l'anticipo del venerdì della giornata di campionato cerca di conservare l'aplomb per il quale è diventato quasi un simbolo. Dice che niente è perduto, nonostante il pari di Brescia rischi di compromettere seriamente la rincorsa scudetto dell'Inter, che domenica pomeriggio potrebbe ritrovarsi a -7 dal Milan. Ma lui preferisce guardare il bicchiere mezzo pieno. "I pareggi non ci piacciono tanto ma non faccio drammi - dice a Sky Sport - Fin qui abbiamo fatto 11 vittorie, un pari e due sconfitte, il bilancio è ottimo. Sapevamo che c'era da lottare, delle difficoltà perché il Brescia sta facendo grandi risultati, è una squadra molto tosta molto compatta. Mancano ancora tante partite e tutto può ancora succedere". Il tecnico brasiliano sottolinea che "la continuità di risultati è difficile da avere in Italia ma noi abbiamo avuto una costanza di risultati straordinaria, da qua alla fine succederanno tante cose. Noi andiamo avanti con lo stesso entusiasmo di una squadra che ha fatto grandi cose in questo campionato". E che a detta di Leonardo ha fatto grandi cose anche stasera. A chi gli chiede se sia un pareggio giusto, il tecnico nerazzurro risponde ricordando che "abbiamo avuto tante occasioni, il risultato poteva essere diverso. Sapevamo come gioca il Brescia, si difende bene e davanti ha gente che può fare la differenza. Noi abbiamo fatto un primo tempo come pensavamo di fare, siamo riusciti ad andare in vantaggio e gestire bene, abbiamo creato tanto anche nel secondo tempo ma abbiamo subito un gol su calcio piazzato che ha cambiato il destino della partita". E sul pari pesano le tante chance sprecate, soprattutto da Pandev ("ma per me ha giocato bene", lo difende Leonardo), anche se proprio il fatto di essere andati vicini al gol più volte è l'aspetto positivo che l'allenatore dell'Inter preferisce sottolineare. "Le occasioni le abbiamo create, è un dato di fatto - aggiunge - abbiamo costruito, avevamo i giocatori davanti per farlo, ma quando non fai gol la squadra avversaria cresce, ha cercato di spingere e ha segnato". Infine Dejan Stankovic, che invece non ha parole: "Non so cosa dire. Ma ancora non è finita e dobbiamo stare tutti uniti. E' ancora lunga...". Leggi i commenti I commenti dei lettori 
MILANO - Esattamente come un anno fa: fuori dalla Champions agli ottavi di finale. O quasi, perché rispetto a 12 mesi fa il Milan è primo in classifica con cinque punti di vantaggio sui cugini dell'Inter e in semifinale di Coppa Italia, dove se la vedrà col Palermo. In casa rossonera l'eliminazione ad opera del Tottenham e le critiche per l'ennesima prova deludente in Europa di Zlatan Ibrahimovic bruciano ancora, ma il calendario non dà il tempo di piangersi addosso. Domenica, infatti, a San Siro arriva l'ultima della classe, il Bari di Bortolo Mutti che negli ultimi tempi, nonostante le sconfitte, sta mettendo in difficoltà i propri avversari. Lo dimostra la trasferta di Udine dove solo un rigore di Di Natale nella ripresa ha permesso ai friulani di battere i pugliesi. FIDUCIA A IBRAHIMOVIC - Allegri sa benissimo che non sarà una gara agevole nonostante la classifica dica il contrario e per questo punterà nuovamente su Zlatan Ibrahimovic. Lo svedese nelle ultime sei giornate ha segnato un solo gol, su rigore, mostrando un po' di stanchezza. Al suo fianco ci sarà Cassano e non Pato. Il barese ritrova la sua ex squadra, ma non ha alcuna intenzione di fare sconti. Prevista la staffetta col brasiliano nella ripresa. Dietro le due punte confermato Robinho, anche lui leggermente affaticato in questa parte di stagione, ma sempre pronto a sacrificarsi per la squadra. PALESTRA PER BOATENG - A tenere in apprensione il tecnico sono le condizioni di Boateng. A Londra il ghanese ha  giocato stringendo i denti, oggi ha svolto il  riscaldamento con i compagni, per poi andare in palestra per sottoporsi a terapie: la caviglia destra è ancora dolorante e solo domattina dopo la rifinitura si vedrà il da fare. Nel caso il ghanese non dovesse farcela, spazio a Merkel, apparso in forma contro il Tottenham. Allenamento differenziato anche per Jankulovski e Nesta: il terzino dovrebbe rifiatare a favore di Antonini, Nesta dovrebbe recuperare dopo aver avuto alcuni problemi intestinali durante il match di Londra. Ritornano Gattuso e Van Bommel, assenti in Champions League. DIECI GIORNATE DI FUOCO - A dieci giornate dalla fine del campionato i rossoneri dovranno fare attenzione a non sottovalutare nessun avversario. 30 punti in palio sono tantissimi se si pensa che Inter e Napoli sono rispettivamente a 5 e 8 punti. Da qui al 22 maggio gli avversari si chiamano Bari, Palermo, Fiorentina, Sampdoria, Brescia, Bologna, Roma, Cagliari, Udinese e ovviamente l'Inter che incontrerà dopo la trasferta in Sicilia. All'andata, nella stessa parentesi di gare, i rossoneri hanno conquistato 23 punti. Da allora sono passati quattro mesi e qualche miglioria c'è stata, vedi la difesa che al momento è la migliore del campionato con soli 20 gol al passivo (11 meno dell'Inter) e da quattro partite in casa è blindata.  Da gennaio sono entrati nelle rotazioni giocatori come Mark Van Bommel e Antonio Cassano che offrono alternative ad Allegri e alzano il tasso di qualità della squadra, che ne avrebbe avuto bisogno anche in Europa. Ma conviene fare attenzione ad eventuali scorie lasciate dall'eliminazione dalla Champions. Per questo, ripartire con il piede giusto sarà fondamentale. Leggi i commenti I commenti dei lettori 
TOKYO - Una scossa di magnitudo 8.9 sulla scala Richter. Poi uno tsunami devastante, un muro d'acqua alto dieci metri. E le conseguenze sono pesantissime, anche in un Paese preparato ad affrontare i terremoti come il Giappone. Le vittime accertate sono quasi 400, ma verosimilmente il bilancio definitivo supererà i mille morti. LA CRONACA DELLA GIORNATA - DOSSIER VIDEO Erano le 14.46 quando quella che poteva sembrare una delle tante scosse che ogni dieci minuti colpiscono la piana del Kanto, la grande area di Tokyo, ha fatto spronfondare il Giappone in un incubo. Il sommovimento tellurico, il più forte mai registrato nell'arcipelago con la strumentazione moderna, ha innescato una serie di tsunami. Le aree più colpite sono nel nord-est quelle della prefettura di Fukushima, dove almeno 1.800 case sono state spazzate via e la diga di Fujinuma si è spezzata in due riversando l'acqua a valle e cancellando l'intera città di Sukagawa, e di Miyagi, dove la città capoluogo Sendai è stata devastata e almeno 60-70 mila persone sono state evacuate. Il fiume Natori si è gonfiato. L'acqua ha sommerso gli edifici delle zone residenziali, livellando ogni cosa al suo passaggio, ammassando barche, contenitori, veicoli e alberi. Fuori uso l'aeroporto, allagato fino al primo piano. Quattro treni sono scomparsi nel nulla. Scomparsa per ore anche una nave con 100 persone, poi ritrovata. Ma sembrano inghiottite dai flutti decine di altre imbarcazioni. Sulla spiaggia di Sendai sono stati ritrovati 200-300 cadaveri. Massima allerta per le centrali nucleari: erano 11 i reattori attivi al momento della prima grande scossa nelle prefetture di Miyagi, Ibaraki e Fukushima. In quest'ultima l'allarme è scattato nuovamente in serata per i malfunzionamenti del reattore n.1 , dove la procedura automatica di raffreddamento dei reattori è stata interrotta a causa di un black-out elettrico e all'esterno dell'impianto si sono registrati valori di radiazioni molto superiori alla norma. Un principio di incendio nella centrale di Onagawa (Miyagi) ha interessato le turbine, senza gravi conseguenze. Il premier Naoto Kan ha dichiarato lo stato d'emergenza, mentre il ministero della Difesa ha inviato 300 aerei e 40 navi nelle aree colpite dal sisma e dallo tsunami, più circa 8.000 uomini delle forze di autodifesa. Il neo ministro degli Esteri Takeaki Matsumoto ha dato disposizioni alla struttura diplomatica di accettare aiuti internazionali cui hanno risposto 38 nazioni, mentre il presidente statunitense Barack Obama ha promesso pieno sostegno, inviando nel frattempo la portaerei Ronald Reagan, inizialmente diretta verso la Corea del Nord. A Tokyo, distante meno di 500 chilometri dall'epicentro del sisma, individuato al largo delle acque del Pacifico di Miyagi, milioni di persone si sono riversate per strada a causa di una scossa che sembrava non avere mai fine. Nella capitale nipponica i danni sono fortunatamente limitati. Pochi i crolli, tra i quali quello del tetto dello storico edificio del Kudan Kaikan dove era in corso una cerimonia di chiusura dell'anno scolastico. Bloccati gli aeroporti di Narita e di Haneda e stop a treni e metropolitane che hanno ripreso a funzionare solo a notte. Nella raffineria di Ichihara si è sviluppato un incendio, con altri sei focolai nella baia di Tokyo, forse per la rottura delle tubature del gas. L'antenna Tokyo Tower, il simbolo della capitale nipponica e della ricostruzione post-bellica, si è piegata a causa delle scosse, mentre ha retto la Tokyo Sky Tree, l'antenna tv ancora in costruzione alta più di 600 metri e progettata per resistere a scosse di 7.9. La rete di telefonia cellulare è saltata e le comunicazioni telefoniche erano possibili soltanto con le linee fisse e la connessione Internet. Chiusa Disneyland, sulla baia di Tokyo, il cui parcheggio è stato inondato da un'onda di quasi un metro e mezzo. Oltre a fronteggiare l'emergenza, il Giappone deve fare i conti con quello che ancora potrebbe accadere. Le scosse si sono susseguite per tutta la giornata, con cadenza preoccupante. Alle 3.59 di sabato (le 19.39 di venerdì in Italia) ha tremato anche la parte occidentale del Paese: una scossa di magnitudo 6.6 si è verificata a Niigata ed è stata avvertita anche a Tokyo. Meno di mezz'ora più tardi una di 5.5 gradi è stata registrata a un'ottantina di chilomteri dalla capitale. Tutto questo, secondo gli esperti, significa che la tensione potrebbe durare ancora a lungo. Almeno un mese. La scossa delle 14.46 ha avuto una forza tale da spostare l'asse terrestre di dieci centimetri. La sua intensità ha fatto scattare l'allarme tsunami in tutto il Pacifico. In diversi Paesi gli abitanti di varie aree costiere sono stati allontanati dalle loro case. Nel nord della California un'onda alta due metri ha investito il porto di Crescent provocando almeno un morto. 
ROMA - Alle fine si sono decisi: tornano in piazza, insieme a quelli che difendono la scuola pubblica. Anche se in piazza ci sono i partiti, anche se c'è l'ex ministro Fioroni che non amano, se ci sono pezzi di Futuro e libertà che la legge Gelmini l'hanno accompagnata per due anni e alla fine votata. Il movimento alza la testa dai libri di studio dopo un gennaio-febbraio di esami universitari. Tanti, troppi. E torna in piazza. Torna a manifestare dopo l'autunno di fuoco (i libri-scudo, le marce quotidiane, le occupazioni delle aule e della Torre di Pisa, la presa dei tetti delle facoltà, la rivolta di piazza del Popolo). Non volevano mischiarsi, all'inizio, i leader e leaderini. Soprattutto quelli della Sapienza, i movimentisti che fin qui hanno dato il tono al resto degli atenei. Meglio rimandare tutto al prossimo sciopero generale, meglio cercare una data esclusiva. Poi, compresa la portata della nuova manifestazione per la Costituzione e il sapere, letto delle 100 mila firme al sito di "Repubblica", compresa la gravità delle parole del premier sulla scuola pubblica, hanno virato l'opinione. E hanno scelto di esserci, marcando però il territorio. A Roma partiranno un'ora e mezza prima: alle 12,30 dall'università La Sapienza. E così a Firenze. Alcune sigle studentesche sono riuscite a organizzare, in tempi rapidi, 31 fra cortei, lezioni in piazza e dibattiti. Alcuni eventi saranno autonomi, i più si mischieranno con la protesta generale. Il movimento studentesco si riprende la piazza annunciando una primavera di mobilitazione. Ecco una lista delle iniziative studentesche: Roma corteo dall'università La Sapienza a piazza della Repubblica ("Sapienza in movimento"). Roma corteo da piazza della Repubblica a Piazza del Popolo, intervento dal palco di Sofia Sabatino Rete degli studenti (ore 14). Firenze corteo a piazza Annigoni, ore 14. Bologna corteo a piazza XX settembre ore 15. Palermo Lezioni in piazza Verdi venerdì 11. il 12 marzo corteo a Piazza Croci ore 16.00 Venezia-Mestre  presidio a Mestre in piazzetta Coin ore 15.30 Cagliari sit-in piazza della Repubblica alle 10.30 Ancona manifestazione piazza Roma ore 18. Perugia manifestazione a piazza della Repubblica ore 17. Padova assemblea al cinema Porto Astra venerdì 11. 12 Marzo dalle 10 alle 13, "banchetto" in Piazza delle Erbe per sensibilizzare la cittadinanza sui temi della Costituzione e della difesa della scuola pubblica ore 15 flash-book di fronte alla prefettura, piazza Antenore, interventi dei partecipanti ore 15.30 presidio di fronte al caffè Pedrocchi, lettura di un testo di Calamandrei Messina corteo a piazza Cairoli ore 16.00 Catania manifestazione a Villa Bellini ore 16.00 Potenza  corteo a largo Pignatari ore 17.00 Treviso Assemblea pubblica piazza Pola ore 15 gli studenti discutono del valore e l'attualità della nostra Carta Costituzionale Castelfranco Veneto manifestazione  Piazza Giogione ore 16. Riva del Garda (Trento) flash mob il  piazza Cesare Battisti ore 15. Imola (Bologna) presidio  ore 16.30 sotto l'orologio. Reggio Emilia presidio  in piazza Prampolini ore 16. Ravenna manifestazione  a piazza del Popolo ore 15. Modena manifestazione a piazza Matteotti ore 15. Ferrara manifestazione in piazza Trento e Trieste ore 16. Forlì manifestazione piazza Saffi ore 15. Brescia manifestazione ore 15 in piazza Rovetta. Pavia manifestazione con presidio ore 15 in piazza Vittoria, lunedì spettacolo teatrale sulla Costituzione. Mantova Assemblea pubblica in piazza Canossa ore 15.30. Lucca assemblea pubblica piazza San Martino ore 15.30. Grosseto manifestazione ore piazza Rosselli ore 16. San Bendetto del Tronto (Ascoli Piceno) Lezioni in piazza  ore 17.30, piazza Giorgini. Lecce manifestazione al palazzo della Provincia ore 18. Barletta assemblea al Circolo Arci Cafiero ore 18. Vittoria (Ragusa) assemblea pubblica ore 15. Caltanissetta corteo viale Amedeo ore 9.30. Leggi i commenti I commenti dei lettori 
NAPOLI - Non è un'antivigilia tranquilla quella di Walter Mazzarri, che prepara il posticipo del 'Tardini', dove il Napoli farà visita a un Parma a caccia di punti-salvezza. Ad agitare il sonno del tecnico di San Vincenzo non sono tanto i crociati quanto le assenze in casa azzurra, in particolare in difesa e sulle corsie esterne. Nel pacchetto arretrato, alla squalifica di Aronica, si è aggiunto l'infortunio occorso a Hugo Campagnaro, alle prese con un risentimento muscolare; problemi anche per Maggio, vittima di un affaticamente muscolare. PRONTO RUIZ - Sicuro l'impiego di Zuniga su una delle due fasce (anche Dossena è squalificato), Mazzarri spera di recuperare almeno uno dei due acciaccati, che hanno svolto lavoro differenziato ed effettueranno un ultimo e decisivo test in occasione dell'allenamento di rifinitura. C'è maggiore speranza di avere Maggio al 'Tardini', più difficile il recupero di Campagnaro: se l'argentino non dovesse farcela, saranno Santacroce e Ruiz a comporre la linea difensiva con capitan Cannavaro. Vitale potrebbe essere ripescato nel caso anche Maggio sia costretto al forfait, con il dirottamento di Zuniga sulla destra. TORNA LAVEZZI - La nota lieta è il rientro dalla squalifica di Ezequiel Lavezzi: il 'Pochò completerà il classico duo con Hamsik, in appoggio a Cavani, desideroso di riprendersi la vetta della classifica cannonieri dalle mani di Totò Di Natale. I gol del 'Matador' saranno fondamentali per consentire al Napoli di riprendere la marcia dopo la sconfitta di San Siro e il mezzo passo falso interno contro il Brescia: c'è un terzo posto da difendere dagli assalti di Lazio e Udinese, perché i tifosi non si sveglino in maniera troppo brusca dopo una stagione, fin qui, da sogno. Leggi i commenti I commenti dei lettori 
FIRENZE - In una stagione già fatta di alti e bassi per lui e per la sua Fiorentina, Alberto Gilardino ha dovuto fare i conti anche con una brutta disavventura, che ha toccato il suo privato. Un uomo lo ha molestato per diverso tempo, minacciandolo di rivelare una fantomatica relazione tra sua moglie e la punta viola. Gilardino è stato ricattato da questo truffatore/stalker, non nuovo ad imprese simili: già nel 2008, l'uomo e la moglie tentarono di ottenere denaro dall'impiegato minacciando di rivelare la sua relazione sentimentale con la moglie dell'uomo ora denunciato da Gila. Ne ricavarono 1.500 euro, prima di venire querelati a seguito di nuove e più esose richieste. GILA NON CEDE E DENUNCIA - La coppia dei malviventi, stavolta, ha puntato in alto: per fare il colpo grosso, i due malviventi sarebbero entrati in contatto anche con alcuni giornali, assicurando in cambio di soldi, la 'storià e anche delle foto. Alle minacce sempre più insistenti, Gilardino ha reagito querelando i due, dopo aver avvisato dell'accaduto la dirigenza della Fiorentina. Gli agenti della squadra mobile della Questura di Firenze sono intervenuti nella mattinata di venerdì, perquisendo l'abitazione della coppia: è stato sequestrato un computer che adesso sarà esaminato, nella speranza che emergano indizi utili alle indagini. Leggi i commenti I commenti dei lettori 

