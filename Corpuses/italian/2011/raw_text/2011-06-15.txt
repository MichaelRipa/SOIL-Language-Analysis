Spazio espositivo, polo di studio e ricerca, sede per eventi di arte e spettacolo. Ma anche laboratorio culturale, capace di sostenere le energie creative del territorio e di metterle in connessione con quelle nazionali e internazionali. È un progetto ambizioso quello con cui prende vita il “Marte”, la nuova mediateca comunale che si inaugura oggi a Cava de’ Tirreni. Oltre 2mila metri quadrati di spazio polifunzionale disposti su quattro livelli, all’interno dell’antico palazzo della Pretura, nel cuore del borgo medievale, in cui troverà spazio anche una mole enorme di documenti digitali, dagli e-book ai supporti audio e video, fino ai circa 1350 quotidiani e periodici italiani e stranieri sfogliabili online. E ancora 2mila titoli del “Fondo Frezza”, che ripercorrono la storia del cinema dalle origini a oggi, e che saranno ampliati grazie alle annunciate collaborazioni con il Museo del cinema di Torino e la Cineteca di Bologna. Tutto liberamente accessibile, sette giorni su sette, e consultabile attraverso il “virtual desk”, una sorta di motore di ricerca interno gestito dalla Marte,che consentirà di orientarsi tra più di 130 banche dati. Alla “routine” quotidiana del Marte si affiancheranno poi i grandi eventi. Si inizia sabato con una due giorni di film e vernissage dedicata al regista teatrale Peter Brook, che sabato sarà presente nella nuova mediateca per inaugurare la mostra fotografica “Face to Face”, allestita in collaborazione con Marie Helene Estienne. E altri appuntamenti internazionali sono previsti a partire da settembre, a cura della Marte srl, la società che si è aggiudicato l’appalto di gestione. Tutto sarà ospitato nei locali del palazzo seicentesco, di cui resta la facciata ma che al suo interno è stato completamente trasformato con acciaio, vetro, legno e pietra, al termine di un lungo lavoro di restauro finanziato dall’amministrazione comunale. Ai vecchi interni si sono sostituiti locali ampi, che ospitano una galleria espositiva dedicata all’arte contemporanea e due sale proiezioni capaci di ospitare circa duecento persone. Del resto, come ha tenuto a spiegare  il direttore artistico Alfonso Amendola, “il Marte dovrà radicarsi. E per farlo dovrà unire tradizione e modernità, e avere diverse anime, affiancando a una produzione culturale accademica, più istituzionale, che guarda con grande attenzione alle culture giovanili, una progettualità precisa che sappia mantenere un vorace rapporto con il territorio e, al tempo stesso, tenere vivo il dialogo con realtà di respiro nazionale e internazionale”. 
BORGO PANIGALE (BO) - Valentino sorride, e sicccome non capita molto spesso converrà dargli il giusto peso: si è conclusa con una bella giornata di sole e quindi in condizioni ideali, la sessione di prove Ducati s"ul circuito toscano del Mugello. Oggi è stato il turno di Valentino Rossi, che ha completato il suo terzo giorno di test con la Ducati GP12 percorrendo 80 giri, dalle 11 di mattina fino alla chiusura della pista, alle 18.30. Franco Battaini ha completato una serie di prove sia con la GP11 sia con la GP12 mentre Vittoriano Guareschi ha seguito il lavoro del Dottore dal box insieme a Filippo Preziosi. "BEL STEP DEL TELAIO" - "Un altro test positivo - ha commentato Rossi - Avevamo una serie di cose tra le quali uno 'step' evolutivo del telaio, che mi è piaciuto. La sensazione generale è buona, del motore ero già contento la prima volta e adesso stiamo facendo progressi anche con il resto. Naturalmente bisogna vedere quando provano gli altri con le loro moto del prossimo anno ma, per quanto ci riguarda, al momento siamo soddisfatti, la nostra va già bene". "AL MUGELLO SEMPRE UN PIACERE" - Per il centauro di Tavullia "girare al Mugello è sempre un piacere, oggi le condizioni meteo tra l'altro erano ottime e quindi oltre al gran lavoro, perchè ho fatto 80 giri, mi sono divertito a guidare. Complimenti anche al circuito per le nuove strutture, la tribuna centrale è molto bella e naturalmente spero, per la gara, di vedere il Mugello pieno di tifosi". "Per questo test abbiamo portato un aggiornamento del telaio che Valentino ha approvato - gli ha fatto eco Filippo Preziosi - oltre ad una serie di altre cose interessanti che ci hanno dato riscontri positivi e quindi molta soddisfazione. I tempi sono migliorati rispetto al test precedente e anche questo ci conferma che stiamo lavorando nella direzione giusta". Leggi i commenti I commenti dei lettori 
MILANO  - Il calcio europeo si muove contro gli scandali scommesse che in queste settimane hanno colpito il calcio italiano. Ma, che nel passato non hanno risparmiato le altre nazioni. E' per questo che il prossimo 8 luglio a Vienna è stata indetto un vertice tra le Leghe europee. Una riunione durante la quale sarà firmato un protocollo con linee guida: limitare le scommesse live, divieto di scommessa su fatti negativi (espulsioni, rigori), divieto di scommessa su fatti eccessivamente individuali. Infine, sarà inoltrata una richiesta di partecipare ai proventi derivanti dalle scommesse. Mossa ulteriore che garantirebbe la regolarità di partite e campionati. FRONTE COMUNE PER DIRITTI TV  - Nella riunione di oggi passo avanti dei club di serie A per la spinosa questione legata ai soldi derivanti dai diritti televisivi. L'obiettivo comune è trovare un accordo. Per questo le due fazioni contrapposte hanno fatto un passo indietro per il bene comune. Sparisce così la spaccatura tra le 5 big e le altre 15 società. "Non siamo alla soluzione dei problemi  -  dice Beretta - ma si è imboccata la strada per cercare di arrivare a definire un'intesa ampia che eviti scenari con contenziosi. Lo spirito di ricerca è stato costruttivo". La Lega ora prosegue compatta. "Questa richiesta di convocare nello stretto lasso di tempo è arrivata dai rappresentanti di entrambi i gruppi. La consapevolezza di cercare e trovare un'intesa e un'unità di comportamenti è avvertita da tutte le  società". CELLINO FUORI DAL CONSIGLIO  - Durante l'assemblea informale il presidente del Cagliari, Cellino ha chiesto di lasciare la carica di consigliere federale. "E' stato un meccanismo manifestato a fine assemblea  -  spiega Beretta -, Cellino considera la sua esperienza al consiglio federale esaurita. Non ha voglia di continuare. Ha insistito per inserire all'ordine del giorno la richiesta". Lunedì a Roma in occasione del Consiglio Federale è prevista anche l'assemblea di Lega dove saranno discussi lo statuto e il fallimento di Dahlia (il 22 c'è riunione con i creditori della tv). Leggi i commenti I commenti dei lettori 
Torna a far parlare di sé Montefibre, la società nata dalla privatizzazione di Enichem finita nel 1996 in mano alla famiglia Orlandi. Montefibre ha chiuso le contrattazioni in guadagno del 38,84%, dopo l'annuncio di un accordo sottoscritto con il gruppo saudita Sabic (Saudi basic industries corporation). Di cosa si tratta? Di fatto, Montefibre concede a Sabic una licenza su una tecnologia per la produzione di fibra di carbonio che "integra le fasi di polimerizzazione, filatura e carbonizzazione". Il contratto prevede la licenza della tecnologia per la produzione del precursore e della fibra di carbonio, oltre all'assistenza all'avviamento degli impianti e alla formazione del personale. Il primo impianto Sabic basato su tale tecnologia è previsto in Arabia Saudita. In buona sostanza, Montefibre è come se avesse "delocalizzato" la tecnologia di cui disponeva, concedendone l'uso a un altro gruppo. Montefibra ci guadagna, tanto è vero che la Borsa ha festeggiato con un rialzo record che ha sfiorato il 40 per cento rispetto alla chiusura di lunedì, con le azioni che sono arrivati a quota 0,173. Nonostante il balzo di ieri, comunque, i titoli sono ben lontani dalle vette raggiunte appena prima dello scoppio della crisi nel 2007, quando le quotazioni era di poco superiore all'euro. Questo dal punto di vista finanziario. Dal punto di vista industriale, l'accordo di licenza non è piaciuto ai sindacati: Speriamo almeno che a far scuola agli arabi su come sapevamo produrre il precursore e la fibra di carbonio - ha dichiarao il segretario dei chimici della Uil di Venezia - vengano chiamati quei lavoratori e tecnici che quei brevetti, oggi venduti a caro prezzo, li hanno costruiti e sperimentati. Almeno non aggiungiamo oltre al danno anche la beffa". 
NAPOLI - Sarebbe stato Italo Bocchino a rivelare a Luigi Bisignani che la procura di Napoli stava indagando su Alfonso Papa. Almeno così ha riferito lo stesso manager finito ai domiciliari nell'ambito dell'inchiesta sulla P4 ai magistrati il 9 marzo scorso, a quanto si legge nei verbali inviati alla Camera. "Un giorno l'onorevole Bocchino, mio caro amico, mi disse di avere appreso che Papa era indagato e che a Napoli c'era un'indagine e delle intercettazioni che riguardava alcune schede procurate e diffuse dal Papa; in quel frangente anzi mi chiese se anche io avessi avuto tali schede", racconta. A quel punto "io assunsi un atteggiamento fintamente tranquillo e volontariamente non diedi a vedere che ero preoccupato, anzi dissi che non avevo utilizzato le suddette schede". "Bocchino parlò espressamente di un'indagine a Napoli ma non fece mai il nome dei magistrati", spiega, "io rappresentai immediatamente tali circostanze al Papa e lui successivamente fece ulteriori accertamenti verificando la fondatezza di tali notizie". Papa "mi disse che avrebbe parlato con un certo generale Bardi della Guardia di Finanza", riferisce ancora Bisignani, "e che ne avrebbe parlato con il suo amico dottor Miller". La versione di Bisignani è stata però smentita dallo stesso Bocchino, anche lui ascoltato dai magistrati il 14 marzo. "Rispondo - ha chiarito il parlamentare di Fli - che l'affermazione del Bisignani risulta imprecisa e che il Bisignani abbia riassunto più colloqui". In un primo tempo, prosegue, "mi limitai a dire al Bisignani che vi erano semplicemente delle voci generiche e vaghe su talune attenzioni giudiziarie sull'onorevole Papa da parte della procura di Napoli. Ricordo invece che della vicenda delle schede intercettate io parlai con il Bisignani successivamente, dopo che tale notizia era uscita sui giornali". Sempre stando a quanto emerge dagli interrogatori resi dal manager ai pubblici ministeri e inviate dal tribunale di Napoli alla Camera a sostegno della richiesta di arresto del deputato del Pdl, il legame tra lui e Papa sarebbe nato sulla base di uno scambio tra favori e sostegno alla candidatura a deputato. "Conobbi occasionalmente il Papa - ha raccontato - e strinsi rapporti con il Papa quando ebbi alcuni problemi giudiziari con la procura di Nola riferiti alla dottoressa Tucci, cui io ero legato, e riferito a vicende societarie di società nel nolano; da quel momento il Papa cominciò a proporsi per darmi notizie; il Papa insomma da una parte si proponeva e proponeva di adoperarsi nel mio interesse e dall'altro mi dava indicazioni spesso infondate". Bisignani ha riferito anche dei rapporti che Papa avrebbe avuto nell'ambito della magistratura. "Mi consta che il Papa era molto amico dell'allora Procuratore aggiunto di Roma Achille Toro e del figlio Camillo; al riguardo più volte il Papa mi chiese di poter trovare qualche incarico al suddetto Camilo Toro", ha riferito. Nel verbale spunta anche il nome di Denis Verdini. "A proposito del Verdini, tengo a precisare che il Verdini medesimo cominciò a stringere i suoi rapporti con il Papa, che fino a quel momento aveva calcolato poco, da quando il Papa stesso cominciò a proporre  il suo interessamento e la sua possibilità di intervento sulle vicende giudiziarie che riguardavano lo stesso Verdini...". E il deputato del Pdl si sarebbe interessando anche all'inchiesta sull'ex direttore generale della Rai Mauro Masi. "Ancora il Papa, sempre tramite me, si è proposto di interessarsi di prendere notizie e di intercedere anche a proposito delle vicende giudiziarie riferite a Masi per ciò che riguarda la procura di Trani", ha raccontato, "il Papa venne da me e mi disse di avere acquisito informazioni rassicuranti e io le 'girai' al Masi". A Trani, sempre a quanto si legge nella deposizione, Papa aveva saputo che "non c'era da preoccuparsi". 
ROMA - L'uomo che ha celebrato il metodo Boffo , che ritiene lecita la prostituzione per fare carriera in politica , adesso ha un altro obiettivo: gli utenti di Internet. Giorgio Stracquadanio, parlamentare del Pdl, ha prima lanciato le sue accuse da un convegno a Roma: "Il blocco sociale dei quattro milioni di dipendenti pubblici è più forte di noi: certo che la sinistra vince sul web, non fanno un cazzo. Se proprio lavorano, alle due del pomeriggio sono fuori". IL VIDEO E I PRECEDENTI DI STRACQUADANIO Oggi è tornato sul tema durante un collegamento a Radio 24. "Bisogna punire i dipendenti pubblici che usano internet per motivi privati durante l'orario di lavoro" ha detto.  "Ci sono migliaia e migliaia di persone, prevalentemente nel pubblico, che trascorrono la mattina a postare i video di Repubblica.it, che oramai oggi detta l'agenda anche agli altri media - aggiunge. Bene, io penso che vadano presi provvedimenti di diversa natura: multe, sospensioni". Leggi i commenti I commenti dei lettori 

