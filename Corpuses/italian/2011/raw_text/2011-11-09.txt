
ANKARA - Una nuova forte scossa di terremoto ha fatto tremare la città turca di Van, in Anatolia. Almeno 18 gli edifici crollati, tra cui un hotel e alcuni uffici, quando la terra ha tremato per un sisma di intensità 5.7 Richter, registrato 16 chilometri a sud della città vicina al confine con l'Iran. La televisione di Stato Trt ha mostrato le immagini di almeno due edifici crollati con soccorritori al lavoro. Almeno 35 persone sarebbero sotto le macerie. Nelle immagini si vedono persone correre in strada in preda al panico e ambulanze a sirene spiegate. L'ultima forte ondata sismica si è registrata tre settimane fa, quando una scossa di magnitudo 7.6 ha fatto almeno 600 vittime. 
ROMA - Il 14 Novembre si celebra la Giornata Mondiale del diabete in più di 160 Paesi. Il Italia, l'appuntamento - giunto all'undicesima edizione - è fissato per il 12 e il 13 novembre in circa 500 piazze. Battere il diabete sul tempo è possibile: diagnosi precoce, prevenzione, stile di vita corretto, consapevolezza ed educazione possono contribuire ad arginarlo. Tre milioni di italiani adulti hanno il diabete e il costo per ogni  cittadino che ne soffre è in media 2.600 euro all'anno, più del doppio rispetto ai cittadini di pari età e sesso, ma senza diabete. Tutto dipende dallo stile di vita. Il diabete, secondo l'Organizzazione mondiale della Sanità, entro il 2030, sarà la quarta causa principale di morte in Europa. Gran parte dei casi di diabete di tipo 2 può essere prevenuta da un cambiamento di stile di vita: dieta sana, limitata quantità di grassi e trenta minuti di moderato esercizio fisico al giorno. Uno screening per il diabete e per il pre-diabete è consigliabile in tutti i cittadini sopra i 40 anni. Un intervento precoce produce significati risparmi nei costi sanitari a lungo termine. Solo il 7 per cento, infatti, della spesa riguarda i farmaci antidiabete, il 25 per cento è legato alle complicanze. Il diabete è una delle cause principali di malattie cardiovascolari, renali e cecità e amputazione. Il 10 per cento delle persone con diabete soffre di cardiopatia ischemica, il 32 per cento di neuropatia, il 34 per cento di retinopatia. Due terzi delle persone con diabete di tipo 1 e oltre la meta di quelle con diabete di tipo 2 non presenta un adeguato controllo metabolico. Uno screening di massa. Saranno dunque allestiti presidi diabetologici dove, grazie al volontariato di medici, operatori sanitari, infermieri e associazioni di pazienti, tutti i cittadini potranno ricevere materiale informativo, consulenza medica qualificata, ma soprattutto potranno effettuare gratuitamente l'esame della glicemia. Da una piccola goccia di sangue, ottenuta con una semplice puntura sul polpastrello di un dito, è possibile conoscere il livello del glucosio nel sangue (glicemia). In occasione dell'appuntamento con le piazze sarà inoltre possibile compilare un questionario diagnostico per scoprire la percentuale di rischio diabete da qui a 10 anni. Per il 2011 l'International Diabetes Federation, ha indicato come tema su cui sensibilizzare i cittadini  la "Prevenzione e l'educazione del diabete". Lo stesso delle ultime due edizioni e che verrà riconfermato anche per il 2012 e 2013. Numerose iniziative in programma. Il testimonial della campagna 2011 è il pluricampione olimpico di canoa Antonio Rossi. Lo spot audio-visivo andrà in onda su un gran numero di emittenti televisive, radiofoniche, sale cinematografiche, monitor di autobus e metropolitane. I medici di famiglia, nella settimana precedente il 14 novembre, forniranno informazioni ai loro pazienti e li inviteranno a  compilare i questionari per scoprire se si è a rischio diabete. Il gruppo Ferrovie dello Stato Italiane, fino al 13 novembre, distribuirà materiale informativo presso i Freccia Club; trasmetterà lo spot sui video delle stazioni di Genova, Torino, Venezia, Napoli e ne darà ampia notizia sul sito . In un gran numero di scuole-calcio i diabetologi presenteranno ai giovani sportivi e ai loro genitori i rischi del diabete e li inviteranno a fare prevenzione. Molti monumenti italiani, nella notte del 13 novembre, saranno illuminati di blu per ricordare ai cittadini della Giornata Mondiale del Diabete. Tra i tanti monumenti anche le statue di San Pietro e Paolo nello Stato della Città del Vaticano. Come trovbare le piazze giuste. I cittadini potranno conoscere la piazza più vicina visitando il sito www. diabeteitalia. it oppure chiamando il numero verde 800.974.044 . I maggiori centri per la cura del Diabete in Italia, in collaborazione con Abbott , promuovono l'iniziativa Diabete e Fitwalking "Freedom League" per mettere in moto la salute. Sabato 12 e domenica 13 novembre, nelle piazze e nei parchi di alcune città, in occasione della Giornata Mondiale del Diabete , trainer specializzati, addestrati dal campione Olimpionico di marcia Maurizio Damilano, guideranno tutti coloro che vorranno scoprire l'arte e la tecnica del fitwalking terapeutico all'aria aperta per migliorare la salute, il benessere e la qualità della vita. Un'attività rivolta non solo ai diabetici. L'attività fisica come terapia per ottenere un miglior controllo di glicemia, peso corporeo, colesterolo, pressione e contrastare depressione, ansia e disfunzione erettile. (Per maggiori informazioni su piazze, parchi e orari, visita il sito . Come apprendere la tecnica. L'iniziativa é promossa da Abbott Diabetes Care, si inserisce nel progetto più ampio chiamato "Freedom League" al quale partecipano oltre 50 centri italiani per la cura del diabete e vede coinvolti circa mille persone con diabete. I pazienti sono seguiti per 2 mesi con due incontri alla settimana da istruttori specializzati in Fitwalking affinché possano apprendere la tecnica per ottenere la massima efficacia di consumo energetico con il minimo sforzo muscolare. Inoltre, i partecipanti imparano ad aderire al programma e, con l'ausilio di tutto il team del centro, ad abbracciare uno stile di vita sano per una  migliore qualità della vita. "Freedom League" mira ad offrire alle persone con diabete un programma facile da seguire, che tenga conto delle necessità di efficacia e sicurezza, attraverso strategie specifiche. S'insegna l'autocontrollo. Importante è il monitoraggio del livello glicemico, prima e dopo lo sforzo fisico (durante l'attività solo se la durata supera l'ora) e della chetonemia, laddove suggerito. Ciò contribuisce a sviluppare nella persona con diabete la consapevolezza dell'importanza dell'autocontrollo, toccando con mano il graduale decremento della glicemia dopo l'esercizio fisico, senza andare incontro a crisi ipoglicemiche. La persona, pertanto, impara ad autogestirsi ed a controllare meglio la condizione di diabete, ad aderire maggiormente alla terapia farmacologica, a riconoscere i propri comportamenti ed atteggiamenti verso il cibo, con l'obiettivo di modificare il proprio stile di vita attraverso una dieta equilibrata e un'attività fisica regolare. Una guida essenziale. Nelle persone con diabete di tipo 1 o di tipo 2 insulino-trattate, l'automonitoraggio diventa la guida essenziale per adeguare l'apporto di carboidrati e la dose di insulina in funzione del dispendio energetico in termini di attività fisica. Permette, inoltre, di tenere conto dell'intensità e della durata dello sforzo e del tempo intercorso fra l'ultima iniezione di insulina e l'inizio dell'attività. L'autocontrollo della glicemia che è utile proseguire anche dopo molte ore dal termine dell'esercizio fisico, rappresenta la strada maestra che suggerisce il corretto comportamento da seguire. Prima di svolgere una qualsiasi attività fisica la persona con diabete deve conoscere la propria glicemia di partenza e, se necessario, la chetonemia, in modo da apportare le variazioni raccomandate 
FIRENZE - La prima giornata di Delio Rossi da neo-tecnico della Fiorentina è iniziata di buon mattino. Poco dopo le 8 ha iniziato a conoscere il centro sportivo e tutte le persone che ci lavorano. Verso le 9 sono arrivati i primi giocatori, capitan Gamberini, Boruc, Pazzagli, Romizi e via via tutti gli altri, nazionali, ovviamente, esclusi. L'allenamento mattutino era fissato per le 10.30, ma i giocatori sono scesi in campo con circa 50' di ritardo. All'interno dello spogliatoio, lontano da occhi indiscreti, c'è stato, infatti, un primo confronto col tecnico per analizzare i problemi della squadra. Rossi ha poi spiegato agli stessi giocatori cosa vuole da loro, da oggi in poi, in campo e fuori. UNA CHIACCHIERATA DI SOLI 5' - "Ho parlato alla squadra. E' stato un discorso simile a quelli che si fanno il primo giorno di scuola, con l'unica differenza che a scuola c'è un grado di attenzione di 15', i calciatori lo hanno di 7', quindi va concentrato tutto subito in questi pochi minuti... Ho parlato solo 5' anche perché mi piace parlare sul campo. Ora dobbiamo pensare solo a lavorare", ha spiegato più tardi. COLLOQUI PRIVATI COI GIOCATORI - Verso le 12.45 la squadra si è ritrovata assieme per pranzare (per oggi era in programma un doppio allenamento). Era atteso anche il tecnico, ma avendo molto lavoro da fare ha preferito rimanere al centro sportivo. Dalle 14, poi, ha iniziato una serie di colloqui personali con tutti i giocatori, per capire situazioni ed eventuali problemi da risolvere. Dopo mezz'ora doveva iniziare l'allenamento pomeridiano che invece è iniziato alle 15 e terminato alle 17. Rossi, dopo le ultime cose da sistemare e gli ultimi colloqui con i giocatori, e una doccia calda, ha lasciato il centro sportivo quando le 19 erano passate già da qualche minuto. DUE ALLENAMENTI AL GIORNO - Quasi undici ore di lavoro nel primo giorno per lui. Ma qualcosa è già cambiato anche per i giocatori: almeno fino a venerdì ci saranno due allenamenti al giorno, sabato solo al mattino. Domenica liberi. Da lunedì, poi, tutti in campo: c'è da preparare la gara di sabato 19 contro il Milan al Franchi, la prima per Delio Rossi da allenatore della Fiorentina. Leggi i commenti I commenti dei lettori 
PALERMO - Stop alla distribuzione di bevande gassate nelle scuole siciliane. Ieri l'Assemblea regionale ha approvato una legge con un emendamento presentato dal capogruppo del Partito democratico Antonello Cracolici: la norma prevede la distribuzione negli istituti scolastici solo di bevande di frutta "siciliana" mentre sarà vietata la "somministrazione di bevande gassate di ogni tipologia". "Nelle scuole di ogni ordine e grado ubicate nel territorio della Regione siciliana, allo scopo di contrastare la crescente obesità giovanile - si legge nel testo di legge - è autorizzata la somministrazione presso i distributori automatici di spremuta di arance fresche, confezioni di frutta fresca tagliata e altre produzioni ortofrutticole siciliane. Nei distributori automatici è vietata la somministrazione di bevande gassate di ogni tipologia". 
Musica FELTRINELLI MEGASTORE Showcase di Simona Molinari dalle 18 al Feltrinelli megastore, via Santa Caterina a Chiaia 23 (piazza dei Martiti). La cantante  alla voce sospesa tra lo swing e il pop, napoletana di origine, ritorna con un nuovo album, "Tua". Info 081 240 5411. AROUND MIDNIGHT Dalle 22 all'Around Midnight, via Bonito 32/a al Vomero, serata jazz con jam sessione aperta ai musicisti. Info 335 816 6438. FNAC Dalle 18 nel forum della Fnac , via Luca Giordano 59, gli Atari, duo napoletano formato da Riccardo Abbruzzese e Alfredo Maddaluno, presentano il loro nuovo lavoro "Can Eating Hot Stars Make Me Sick?". Info 081 220 1000. SALERNO VERDI Dalle 21 al Verdi di Salerno, Largo Luciani, Massimo Ranieri in "Chi nun tene coraggio nun se cocca ch' 'e femmene belle". Info 089 662 141. Teatro RIDOTTO MERCADANTE Dalle 21 al Ridotto del teatro Mercadante, piazza Municipio, "Giovanna d'Arco - Romanzo popolare in sei Canti in ottave e un Epilogo", di Maria Luisa Spaziani, regia Luca De Fusco, con Gaia Aprea. Info 081 551 3396. DELLE PALME Dalle 17.30 al Delle Palme, via Vetriera 12, Licia Maglietta in "La grande occasione" di Alan Bennet con Nicoletta Maragno. Musiche di Rodrigo Leão & Vox Ensemble, Vincenzo Antonio Petrali. Luci Cesare Accetta. Info 081 658 1925. POMPEI Dalle 20.30 al teatro Di Costanzo - Mattiello di Pompei, "Novecento napoletano", un progetto di Lello Scarano e Bruno Garofalo. Con i cantanti, gli attori, l'orchestra, gli scugnizzi, la posteggia, i fujenti, il corpo di ballo, la banda del Comune di Acerra, Federico Salvatore e Rosaria De Cicco. Info 081 857 7725. TOTO' Dalle 21 al teatro Totò, via Frediano Cavara 12/e, Eduardo Tartaglia e Vernoca Mazza nei due atti unici "La paura che ti fai" e "Sveglia e vinci": due atti unici  uniti da uno stesso filo conduttore sentimentale ed emotivo. Info 081 564 7525. GALLERIA TOLEDO Dalle 21  alla Galleria Toledo, via Concezione a Montecalvario 34, "Riccardo III - Invito a corte" da Shakespeare, con Giovanni Battaglia, Alessandra D'Elia, Stefano Jotti. Regia Laura Angiulli, scene e costumi Rosario Squillace, disegno luci Cesare Accetta. Ingresso 15 euro, ridotto e over 65 12 euro, under 30 8 euro. Info 081 425 037. Cinema MODERNISSIMO Dalle 16.30 al Modernissimo, via Cisterna dell'Olio 49/59, "Confesso che mi sono divertito - 100 anni di una vita straordinaria", documentario sulla figura poliedrica di Maurizio Valenzi. Ingresso libero. Dalle 18.30, per "Reciproche Visioni", rassegna cinematografica organizzata dal Goethe-Institut, il film "Helsinki - Napoli All Night Long", di Mika Kaurismäki. Ingresso 3,50 euro, libero con la Goethe-Card. Info 081 580 0254. FESTIVAL DIRITTI UMANI Per il Festival del cinema dei diritti umani: dalle 9.30 a Portici, scuola Orazio Comes, proiezione di "Supersize Me", di Morgan Spurlock. Segue dibattito sul tema dell'educazione alimentare. Dalle 18.30 all'hotel Terme Puteolane di Pozzuoli, Corso Umberto I, 195, proiezione di "Sviluppo sostenibile: una proposta per i Campi Flegrei". Dalle 19 i Diaporama "Terra" e "Aeris". A seguire relazioni e dibattito. Dalle 21.30 buffet e intrattenimento musicale con il Dionisos Trio e  la Nuova compagnia di canto libero. CAVA DE' TIRRENI Dalle 18 al Marte Mediateca di Cava dè Tirreni, corso Umberto I, 37, sarà presentato "Metamorfosi del mito classico nel cinema", a cura di Gian Piero Brunetta (Il Mulino). Previsti due momenti cinematografici: alle 16 "Ulisse" di Mario Camerini, alle 21 "Medea" di Pier Paolo Pasolini. Info 089 948 1133. CASERTA Dalle al Duel di Caserta, via Paolo Borsellino, il film "Giochi d'estate", di Rolando Colla. In sala l'attore Antonio Merone. Ingresso 3.50 euro. Info 339 316 7253. ORTA DI ATELLA Dalle 19 nella sala Consiliare del Comune di Orta di Atella, in provincia di Caserta, per gli Incontri nazionali del cinema e Premio Fabulae Atellanae , il film "Giulia Sala": è il 24 giugno 1799, la notte di San Giovanni, quando nelle strade del "Castello d'Orta" infuria la reazione antigiacobina. Saranno presenti l'autore del soggetto Roberto Russo, i registi ed attori Concetta De Cristofaro e Michele Cinquegrana. Agenda FELTRINELLI EXPRESS Dalle 18 alla Feltrinelli Express, Stazione Centrale, piazza Garibaldi, John Peter Sloan presenta "Instant English 2" (Gribaudo). Con la stessa leggerezza delle sue interviste ai passanti e delle sue lezioni on the road, Sloan spiazza il lettore tra esercizi, esempi esilaranti, fraintendimenti e modi di dire. Info 081 225 2801. CERVANTES Dalle 18 all'Instituto Cervantes, via Nazario Sauro 23, "La venganza de los géneros", incontri letterari tra Italia e Spagna: Bruno Arpaia e Ignacio Martinez Pisòn discutono della novela historica. Modera Antonella Cilento. Ingresso gratuito fino a esaurimento posti. Dalle 18 per "La venganza de los géneros", generi letterari a confronto con autori spagnoli e italiani, incontro con José Manuel Fajardo e Marta Morazzoni, modera Antonella Cilento. Ingresso gratuito fino ad esaurimento posti disponibili. Info 081 195 633 11. PALAZZO DU MESNIL Dalle 16.30 nella sede di palazzo Du Mesnil dell'Università "L'Orientale" (via Chiatamone 62) sarà inaugurata la personale della pittrice Marilena Galella dal titolo "Palaepolis Neapolis corpus dirutum", ideata e curata da Fabrizia Vetere. L'opera dell'artista, contraddistinta dal segno netto e stilizzato, si caratterizza per l'attenzione prestata a Napoli. Info 081 195 633 11. LICEO MAZZINI Dalle 16.30 al Liceo Mazzini, via Solimena 62, gli studenti presentano il libro realizzato alla fine della prima annualità del PON Le(g)ali al Sud: Educare alla legalità attraverso la pratica dei servizi. Interverrà il sindaco Luigi de Magistris. 
Nicolina Navarretta ha 97 anni e da venti è coinvolta in una controversia giudiziaria con una familiare per questioni di eredità. Ma deve pazientare ancora per ottenere giustizia: la Corte di Appello di Napoli ha infatti rinviato la causa al 2014 quando la signora festeggerà il centenario. Un rinvio che poteva essere anche più lontano nel tempo se la Corte non avesse accolto la richiesta dell'avvocato Luigi Morelli, fissando la prossima udienza con un anno di anticipo rispetto alla decisione iniziale (2015). Nicolina originaria di Ospedaletto d'Alpinolo (in provincia di Avellino) risiede da tempo a Roma dove vive con una nipote. E' stata testimone di due guerre mondiali e del passaggio dal Regno d'Italia alla Repubblica. Nel 1990, all'età di 76 anni, è stata trascinata in una causa civile per una questione ereditaria davanti al Tribunale di Napoli. Tutto ha avuto inizio con la morte, avvenuta nel 1989, della madre che ha lasciato due testamenti olografi, uno a favore di Nicolina l'altro della sorellastra. Nel 1990 inizia il lungo calvario giudiziario della donna tra rinvii di udienze, cambi di giudici ed avvocati e burocratismi processuali vari. In pratica Ventuno anni tra carte bollate. Nicolina ha deciso di chiedere allo Stato italiano l'equo indennizzo per l'eccessiva durata del processo. "Ritardare la giustizia vuol dire negarla - ha commentato l'avvocato Morelli - Purtroppo l'Italia è al 154esimo posto al mondo per i ritardi della giustizia, una conseguenza di un ordinamento giuridico molto vecchio e assai poco efficiente". 
VALENCIA  - Si chiude senza sorprese anche la seconda giornata dei test di Valencia, i primi per i prototipi 1000cc che si daranno battaglia nel campionato MotoGP 2012: è sempre la Honda, con Dani Pedrosa, a fare la parte del leone. Lo spagnolo ha fatto registrare il miglior tempo, girando in 1'31"807 al mattino; alle sue spalle c'è il compagno di squadra e campione in carica della classe regina, l'australiano Casey Stoner, staccato di 161 millesimi. Lontana la terza Honda ufficiale, pilotata dal giapponese Kousuke Akiyoshi, solo undicesimo. Primo degli 'altri', invece, è Ben Spies con la sua Yamaha, terzo a 370 millesimi da Pedrosa; per la casa dei tre diapason è stato anche il giorno di Andrea Dovizioso, al suo debutto con la M1 2012 (1'33"256 il suo tempo, alle spalle del compagno di squadra Cal Crutchlow). VALENTINO LIMA MEZZO SECONDO - Migliora la situazione  in casa Ducati dove, assieme a Valentino Rossi, ha provato anche il collaudatore Franco Battaini, al posto di Nicky Hayden: Rossi ha completato un totale di 62 giri e ha chiuso con il sesto tempo (1'33"332), mentre Battaini ha chiuso dodicesimo (1'34"840). Procede bene, quindi, il lavoro col telaio 'perimetrale', utile a decidere in che direzione operare in vista di Sepang, quando la Desmosedici avrà una configurazione più simile a quella definitiva: i tempi danno ragione al team di Borgo Panigale, visto che il 'Dottorè ha potuto limare di mezzo secondo il crono registrato nel primo giorno di test. ROSSI: "QUESTA MOTO MI DA' PIU' GUSTO" - Il fenomeno di Tavullia, al termine dei test, appare soddisfatto: "Sono stati due giorni di test importanti perché avevamo bisogno di raccogliere molti dati per il lavoro dei prossimi mesi, che saranno cruciali  -  dice Valentino - le cose positive di questa moto sono sicuramente il motore, che mi piace, e il fatto che si guida un po' meglio della precedente: ti da più gusto, anche perché puoi metterla più di traverso. Il telaio non è male ma sicuramente bisogna lavorarci, dobbiamo migliorare in frenata, perché devo riuscire a staccare più forte e in meno spazio, e dobbiamo migliorare l'aderenza in accelerazione. Filippo Preziosi ha molte idee e abbiamo un po' di tempo per metterle in pratica prima dei test del prossimo anno". GRESINI INGAGGIA BAUTISTA - Se c'è frenesia sul fronte dei test per lo sviluppo dei mezzi, ce n'è ancor di più nel motomercato, per definire gli organici delle scuderie per il 2012: Fausto Gresini ha ufficializzato l'ingaggio di Alvaro Bautista, proveniente dalla Suzuki, che oggi ha preso confidenza con la Honda RC212V utilizzata da Hiroshi Aoyama fino alla scorsa domenica. Nel team Ducati Pramac è stato il 'primo giorno di scuolà per Hector Barbera, mentre Stefan Bradl, campione del mondo della Moto2, ha provato la Honda del team di Lucio Cecchinello, sebbene le sue intenzioni future siano ancora avvolte dal mistero. Leggi i commenti I commenti dei lettori 
ROMA - "Avvocati ebrei". Le parole sono come pietre e il pregiudizio dimostra di essere duro a morire anche nel 2011: certi luoghi comuni privi di ogni verità vengono ripetuti ancora, soffiando così sul fuoco dell'antisemitismo e del razzismo. Stavolta però non si tratta dei cori beceri della curva: a sposare il pregiudizio antisemita è stato il presidente del Palermo Calcio Maurizio Zamparini, commentando a SportMediaset (le sue frasi sono state riportati dai siti che si occupano della squadra rosanero) la presunta estorsione ai suoi danni da parte dell'agente dell'ex calciatore del Palermo Javier Pastore: "Una cosa simile in un ambito diverso accade in America dove ci sono avvocati per la maggior parte di estrazione ebraica che aspettano i propri futuri clienti fuori dai tribunali e ospedali - ha detto il presidente della squadra siciliana, secondo quanto riferito da mediagol.it - promettendo consulenze gratuite che poi si rivelano invece con percentuali di provvigioni altissime, anche del 50%". Avidi e avvoltoi quindi. Come vuole il peggior luogo comune. La denuncia arriva da Vittorio Pavoncello, presidente della Federazione italiana Maccabi (l'associazione che si occupa della promozione sportiva nelle comunità ebraiche) e consigliere dell'Unione delle comunità ebraiche italiane con delega allo sport: "Non c'è quasi commento da fare - dice Pavoncello - Ci si indigna giustamente per i cori della curva, non è accettabile che certe parole vengano da un tesserato, per di più presidente di una squadra di serie A". Pavoncello ha anche scritto una lettera alla Federcalcio e alla Lega di serie A per chiedere che vengano presi provvedimenti: "Anche se quella di Zamparini è stata soltanto una battuta infelice, non per questo è meno grave. Il pregiudizio si nutre proprio di luoghi comuni, di stereotipi adatti ad ogni circostanza, soprattutto quelli più grossolani - scrive Pavoncello - Zamparini ha ritirato fuori la vecchia storia degli ebrei avidi e senza scrupoli: una favola che il fascismo e il nazismo hanno tramutato in una tragica e devastante realtà fatta di persecuzione e di morte". Pavoncello, da uomo di sport, è amareggiato: "Lo sport non solo dovrebbe essere oltre il razzismo: lo è, lo ha dimostrato mille e mille volte nel corso degli anni. Anche per questo le parole di Zamparini sono inaccettabili. La sua frase è fuori luogo, non c'è neanche alcun tornaconto: è gratuita. Oltretutto nel Palermo gioca Zahavi, che è israeliano e che spero non ne sia. Ma è un ulteriore segno che il presidente ha detto certe cose senza neanche pensarci, e questo è ancora più grave. Su questi pregiudizi si alimentano leggende che non sono vere. Basta con queste storie: mio padre ad esempio faceva il falegname, altro che avvocato avido: sono parole che disturbano molto, sono offensive per un popolo". Sono frasi che offendono non solo un popolo, ma ogni persona dotata di buon senso, che rifiuta il razzismo in ogni sua forma. Nella lettera indirizzata al direttore generale della Figc Antonello Valentini e al presidente della Lega di serie A Maurizio Beretta, Pavoncello condanna il "ricorso ad una facile ironia su temi delicatissimi, sui quali bisogna saper misurare le parole. Ma soprattutto sarebbe opportuno che (Zamparini) si limitasse a parlare di calcio o delle sue attività commerciali, senza disquisire di argomenti che alimentano razzismo e antisemitismo". La conclusione è un invito alle istituzione sportive: "Mi auguro che la federazione italiana gioco calcio e la Lega calcio intervengano decisamente. Non è un curva o il branco sugli spalti a parlare, bensì il presidente di una squadra di calcio di Serie A ascoltato e seguito da molti". Leggi i commenti I commenti dei lettori 
