Trasformare via Sampierdarena in una zona a traffico limitato. E' la soluzione  del Municipio Centro Ovest per il problema della prostituzione a Ponente. Votata a maggioranza la settimana scorsa, arriverà giovedì  a palazzo Tursi. L'assessore alla sicurezza Francesco Scidone e il sindaco Marta  Vincenzi valuteranno uno studio di fattibilità del progetto che sarà avviato in  via sperimentale. "Il fenomeno della prostituzione colpisce in modo particolare  l'abitato di via Sampierdarena", spiega Franco Marenco, il presidente del  Municipio Centro Ovest. "I residenti vivono in una condizione di estremo  disagio: si trovano i portoni trasformati in spogliatoi o i clienti negli atri.  Chiudere la strada nelle ore notturne potrebbe risolvere il problema". 
MILANO - Piazza Affari, da un lunedì nero a un altro. Se doveva essere un giudizio da  parte dei mercati, non c’è dubbio che per la manovra varata dal ministro  dell’Economia Giulio Tremonti in tutta fretta per fronteggiare la speculazione  finanziaria, tira aria di bocciatura. Guardando i numeri, è quanto accaduto oggi  alla riaperture delle Borse, dopo il varo della finanziaria da 43 miliardi.  Esattamente come una settimana fa, per il listino milanese si è trattato di un  nuovo bagno di sangue, con l’indice principale che ha incassato un calo di oltre  tre punti percentuali (sette giorni fa le perdite erano stato addirittura del  3,96%). Poco consola il fatto che le vendite al ribasso hanno riguardato sia  tutta Europa che Wall Street, che ha chiuso in territorio negativo con il Dow Jones a -0,75% e il Nasdaq a -0,89%: gli operatori hanno confermato di aver messo a  fuoco i titoli delle società italiane - e le banche in particolare - e di voler  continuare in questa direzione, visto che le perdite di Piazza Affari sono  almeno il doppio delle altre Borse del Vecchio Continente. In finale, Piazza  Affari ha messo a segno un -3,06 per cento, nettamente la maglia nera rispetto a  Londra e Francoforte, che hanno perso entrambe l’1,55%, mentre Parigi ha  lasciato il 2,04%, ai minimi del 2011. Nel complesso, solo guardando ai titoli a maggior capitalizzazione, i  principali mercati dell’Eurozona nella sola seduta odierna hanno bruciato 91  miliardi, di cui 12 miliardi sono da iscrivere a Piazza Affari. E di questi 12,  per la stragrande maggioranza, sono da attribuire all’ennesimo tonfo dei titoli  bancari. A Milano, il titolo peggiore del settore è stato Mps (-7,22 per cento),  seguito da Banco Popolare (-6,67 per cento), Unicredit (-6,36%) e Intesa  Sanpaolo (-6,51%). Anche in questo caso, c’è da dire che tutto il settore finanziario in Europa  è stato bersagliato dalle vendite, ma nel caso degli istituti di credito  italiano il calo è stato nettamente più alto. Come si spiega tutto ciò? L’Europa  è sotto scacco da parte dei mercati finanziari per i tentennamenti di fronte  alla crisi greca, con i grandi d’Europa ancora divisi sulle strategie per il  salvataggio dei debito pubblico di Atene. E teme che le indecisioni potrebbero  avere conseguenze drammatiche per l’euro nel caso in cui paesi come l’Italia e  la Spagna si trovassero a loro volta in difficoltà. Non a caso, oggi è tornato ad ampliarsi il differenziale l rendimento del Btp  decennale italiano con il bund tedesco. A causarlo è stata una nuova ondata di  vendite di titoli di stato italiani. In un mercato giudicato dagli operatori  poco liquido, lo scarto dei tassi di interesse è salito a 337 punti base a soli  10 centesimi dal record di 347 punti base segnato la scorsa settimana. Nemmeno la pubblicazione, avvenuta venerdì scorso, sugli stress test a cui si  sono sottoposti i principali istituti di credito europei è servita a  tranquillizzare i mercati: così come era accaduto con i test dell’anno scorso, i  risultati che hanno promosso la stragrande maggioranza delle banche non sono  stati considerati un banco di prova così severo. E se l’Europa è la grande malata delle economie mondiali, nemmeno gli Stati  Uniti stanno messi bene. Per la quarta seduta consecutiva, New York è andata al  ribasso: anche in questo caso, i timori degli operatori sono legati al debito  pubblico e alle decisioni cui è chiamata con urgenza l’amministrazione Obama. In  particolare, il governo Usa dovrà approvare al più presto la possibilità di  aumentare il tetto del debito. "Non c’è alternativa - ha detto il segretario al  Tesoro Timothy Geithner - perché il default avrebbe effetti disastrosi". Ma non sono solo i governi a mobilitarsi contro la speculazione finanziaria.  In particolare, contro le agenzie di rating e i report sull’Italia pubblicati a  ridosso di giornate di Borsa particolarmente negativi. In Italia, si sono  mobilitate almeno due procure. I giudici di Trani hanno ampliato l’inchiesta già  aperta in passato su Moody’s (dal giugno 2010) e Standard & Poor's (maggio  2011). In particolare, il pm Michele Ruggiero si è recato ieri in Consob dove  "ha chiesto ufficialmente alla Consob i tabulati degli scambi azionari delle  drammatiche sedute dell'8 e dell'11 luglio scorsi, giorni in cui Piazza Affari  ha chiuso con un ribasso di oltre 7 punti sul mercato azionario e di circa il  10% sui mercati obbligazionari e sui titoli del reddito fisso. Calo che ha  portato il differenziale al massimo storico degli spread tra i Btp e i Bund  tedeschi". Una iniziativa cui si è aggiunta in serata anche la procura di Roma  che ha aperto un fascicolo di atti relativi senza indicazione di persona o di  reati sempre con riferimento all'andamento della Borsa nei giorni 24 giugno e 8  e 11 luglio. 
Saranno ospitate in due alberghi di Aosta - l'hotel Bus e l'hotel Au Coin Vert - con trattamento di pensione completa le 24 famiglie (50 persone) che hanno dovuto lasciare i propri appartamenti dello stabile Arer in via Croix Noire nel capoluogo valdostano a causa dell'incendio che questo pomeriggio ne ha distrutto il tetto e danneggiato gravemente il sesto piano. Gli inquilini delle due abitazioni più vicine al tetto, e gli altri a cui si prospetterà un'emergenza abitativa di medio-lungo termine , saranno ospitati - per i mesi necessari alla ristrutturazione - in appartamenti ammobiliati, siti in Aosta e affittati dal Comune. In particolare, due famiglie del sesto piano sono state prese in carico dai servizi sociali. "Se la relazione dei vigili del fuoco attesterà l'agibilità della struttura - ha spiegato durante la riunione con le famiglie in emergenza abitativa il sindaco di Aosta, Bruno Giordano - gli inquilini degli appartamenti che vanno dal primo al quarto piano potranno rientrare nelle proprie case già nelle prossime 48-72 ore. Per i nuclei che risiedono al quinto piano la situazione sarà invece da valutare, a causa delle infiltrazioni d'acqua". Domani, secondo quanto riferito dal sindaco, il tetto della struttura, ricoperto di pannelli solari-termici, sarà messo in sicurezza dalla ditta che ha costruito per l'Arer il lotto di edifici, la Arcas di Torino. La struttura ha sei mesi di vita e, secondo quanto si è appreso, è garantita per dieci anni. Inoltre, ha riferito Giordano,"l'immobile dell'Arer è assicurato". Intanto la polizia scientifica e i vigili del fuoco stanno effettuando dei rilievi nel palazzo incendiato, mentre in Questura sono stati ascoltati alcuni operai che nel primo pomeriggio di oggi effettuavano lavori di manutenzione sui pannelli solari del tetto poco prima che si innescasse il rogo, le cui cause, secondo le prime ricostruzioni, sono di natura accidentale. Le famiglie della palazzina di quattro piani contigua all'edificio interessato dall'incendio - dopo le verifiche dei vigili del fuoco - hanno invece fatto ritorno nelle proprie abitazioni nel tardo pomeriggio. 
Classica MASCHIO ANGIOINO Dalle 21 nel cortile del Maschio Angioino, per la stagione estiva de teatro San Carlo, Michele Campanella, nella duplice veste di direttore e pianista si esibisce in concerto con l'orchestra giovanile "Luigi Cherubini", formazione fondata nel 2004 da Riccardo Muti. In programma un omaggio a Franz Liszt Ingesso 20 euro. Info 081 797 2331. RAITO Dalle 21 a Villa Guariglia, Raito di Vietri sul mare, per la sezione classica dè I "Concerti d'estate di Villa Guariglia", riflettori accesi sul vincitore del premio di esecuzione pianistica "Napolitano Città di Salerno", Pietro Gatto. Il rècital prevede musiche di Chopin e Beethoven. Info 089 211 285. MAIORI Dalle 21 nella chiesa di San Francesco, Maiori, per "Amalfi Coast Music & Arts Festival" concerto di Michael O'Neal Singers di Atlanta - American Songs & Spirituals. Ingresso libero. Info 089 763 3206. Musica SANT'ANTONIO ABATE Dalle 20 nell'Area Mercato di via De Luca (largo Sandro Pertini) di Sant' Antonio Abate, al via il "Pumma Rock Fest" che per due giorni proporrà l'esibizione di gruppi quali Linea77, Fratelli Calafuria, One Dimensional Man, Julie's Haircut e Il Cielo Di Bagdad. Ingresso gratuito. Info 081 199 103 104. PORTICI Domani dalle 21.30 a Palazzo Valle di Portici, per il "MozArt Box Summer", di scena il duo jazz formato da Rita Marcotuli e Luciano Biondini in un originale concerto per pianoforte e fisarmonica nato dall'incontro dei due musicisti chiamati a sonorizzare il film "Nana" di Jean Renoir pubblicato da "L'espresso" nella collana dedicata al cinema muto. Ingresso 10 euro. AVELLINO GESUALDO Domani dalle 21 nel parco del teatro Carlo Gesualdo di Avellino, piazza Castello, per la rassegna estiva, concerto di Petra Magoni e Ferruccio Spinetti con la loro "Musica Nuda". In scena uno spettacolo originale, colto e popolare, semplice e complesso, tra jazz e canzone d'autore, passando per contaminazioni rock e un po' punk, senza dimenticare la musica classica. Ingresso 20 euro. Info 0825 771 620. SALERNO LA CONCHIGLIA Domani dalle 22.30 (apertura 20.30), per la rassegna "MoroInSummer" al Lido la Conchiglia di Salerno, lungomare Tafuri, latin music con Odette e animazione. Info 089 792 535. Cinema CERVANTES Dalle 18 all'Instituto Cervantes, via Nazario Sauro 23, per la rassegna di cinema spagnolo "Cine Verano", il film "La bicicletta" (Sigfried Monleón, 2006). Info 081 195 633 11. THE SPACE Dalle 20.30 allo Space Cinema, viale Giochi del Mediterraneo 36, per il ciclo "All'inseguimento degli anni Ottanta", il film "All'inseguimento della pietra verde" di Robert Zemeckis con Kathleen Turner e Michael Douglas. PORTICI/ERCOLANO Per "FreskoFilm": dalle 21 al secondo circolo didattico di Portici, viale Leonardo Da Vinci, il film "Il primo incarico". Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Immaturi" di Paolo Genovese, con Ricky Memphis e Raoul Bova. Ingresso 3 euro. Info 081 777 7851. CAPRI Dalle 20.30 ai Giardini di Augusto, la terrazza diventerà un cinema all'aperto con vista sui Faraglioni, con la rassegna "Il cinema è uguale per tutti", dedicata al tema della diversità. In programma il film "Philadelphia" (1993) di Jonathan Demme con Tom Hanks e Denzel Washington. Info 081 838 6315. FORIO D'ISCHIA Dalle 21 circa a Villa La Colombaia di Forio d'Ischia, per il festival "Luchino Visconti Forever", proiezione del film "Vaghe stelle dell'Orsa". Info 081 987 115. GIFFONI FILM FESTIVAL Per il Giffoni Film Festival: dalle 17 la giuria incontra Antonella Ferrari e Ascanio Celestini, dalle 18 Vittoria Puccini. Dalle 21.30 anteprima di "Il signore del zoo", di Frank Coraci. Dalle 22.30 "Al destino non chiedere", di Guido Maria Valletta. Dalle 20 nella chiesa di San Francesco concerto del Conservatorio di Salerno. Dalle 21 lo spettacolo teatrale "Pulcinella e il mistero del castello". Dalle 22.30 il film "Diario di una schiava", di Thor Freudenthal. Dalle 22.30 Raiz in concerto (ingresso gratuito). Agenda VIETRI SUL MARE Dalle 18 la scrittrice americana Joyce Maynard, per "Amalfi Coast Music & Arts Festival", terrà un reading pubblico presso il Lloyd's Baia Hotel di Vietri, durante il quale leggerà alcuni brani dei suoi romanzi (che saranno interpretati anche nella versione italiana), tra cui "Labor Day" ("Un giorno come tanti" edito da Piemme), il suo penultimo libro, dal quale sarà adattato l'omonimo film che, per la regia di Jason Reitman, vedrà protagonisti Kate Winslet e Josh Brolin. POMPEI Domani dalle 21 presso l'Area Meeting del Santuario di Pompei, la manifestazione "Io sto con Trame Africane 2011", che avrà come obiettivo la raccolta fondi per il completamento dei lavori di ristrutturazione del St. Therese Mission Hospital di Kiirua (Machaka Project). Parteciperanno Paolo Caiazzo, Maria Bolignano, Salvatore Gisonna, Enzo & Sal e Arteteca, I Neri per Caso, Monica Sarnelli, Ciccio Merolla, Antonio Onorato, Trio Tarantae e i Non Solo Gospel. A condurre la serata saranno Pippo Pelo, voce storica di radio Kiss Kiss, e Mariasilvia Malvone. Info 081 863 1996. 
SHEFFIELD - Anche se era il trionfo più annunciato, l'Italia del fioretto donne fa grande festa agli europei di Sheffield. Le azzurre Vezzali, Di Francisca, Errigo e Salvatori hanno conquistato per la terza volta consecutiva il titolo europeo di specialità dopo aver battuto in una finale tiratissima, in rimonta, la Russia con il punteggio di 45-43 tenendo fede all'appellativo internazionalmente conosciuto di Dream Team. L'oro delle ragazze è la settima medaglia delle otto che il programma di fioretto prevedeva in questa rassegna continentale. Una leadership ribadita anche sulla pedana finale della prova a squadre di fioretto femminile. Chi, dopo la vittoria ai quarti sulla Gran Bretagna per 39-34 e in semifinale sulla Germania per 45-24, parlava di vittoria annunciata è stato subito smentito dalla Russia che, dopo i primi tre parziali, era avanti per 15-8. Un distacco giunto anche a +8 per le atlete ex-sovietiche. LA RIMONTA - Da metà assalto in poi però, il Ct Cerioni chiede a tutti uno slancio di carattere e di tirare fuori voce e grinta. A metà gara si inizia a rosicchiare qualche punto sino ad iniziare il terzultimo match col punteggio di 24-22 per le russe. Arianna Errigo mantiene il distacco sino al 30-28 con cui cede il testimone ad Elisa Di Francisca. La Campionessa mondiale 2010 e neo campionessa europea compie il sorpasso, lasciando la pedana tra gli applausi sul 40-36 per l'Italia. Ultima frazionista Valentina Vezzali che dapprima aumenta il distacco poi subisce la rimonta di Aida Shanaeva che porta lo score sul 43-41 per la Russia. E' a quel punto che Valentina si ricorda di essere ValeOro e mette il turbo siglando un parziale di 4-0 che fissa il punteggio sul 45-43 finale. "Oggi abbiamo dimostrato che la nostra forza non è solo la qualità delle singole atlete ma dell'intera squadra - dice il Commissario tecnico, Stefano Cerioni come riporta il sito ufficiale della federscherma - In avvio abbiamo sofferto, contro una squadra, la Russia, dalla quale abbiamo subito l'unica sconfitta in questa stagione. Valentina, Elisa ed Arianna sono state però straordinarie e soprattutto capaci di interpretare la giusta tattica che alla fine si è rivelata vincente". AZZURRE AL TOP DEL MEDAGLIERE - Con il titolo del fioretto femminile, l'Italia si aggiudica, ad una giornata d'anticipo la vetta del medagliere. Per gli azzurri, in attesa della prova a squadre di spada femminile (Moellhausen, Del Carretto, Navarria e Cascioli) e di sciabola maschile (Montano, Tarantino, Occhiuzzi e Pastore), il bilancio è di cinque ori, due argenti e due bronzi. FLOP MASCHILE DELLA SPADA  - Ma la giornata odierna ha visto anche l'Italia di spada maschile chiudere al settimo posto la sua gara. Il quartetto azzurro, composto da Alfredo Rota, Enrico Garozzo, Matthew Trager e Luca Ferraris, dopo aver superato nel tabellone delle 16 l'Olanda 45-34, è stato sconfitto dall'Ucraina, ai quarti, col punteggio di 37-36 alla priorità. Nel tabellone per i piazzamenti, gli azzurri sono stati superati dalla Svizzera per 45-44, dopo una rimonta che ha portato al 44-44. Infine, Rota e compagni hanno sconfitto l'Estonia per 45-39. Leggi i commenti I commenti dei lettori 
DIMARO- Eccola, finalmente, la musica della gloria e della Champions. I giocatori del Napoli l’hanno ascoltata per la prima volta ieri sera, sotto la pioggia di Dimaro, durante la presentazione ufficiale della squadra in diretta tv. Mille tifosi inzuppati e pazzi di gioia, che hanno salutato Mazzarri (il primo a salire sul palco) con un coro che non si ascoltava più da oltre vent’anni. «Vinceremo, vinceremo, vinceremo il tricolor». Doverosa la frenata dell’allenatore. «La gente fa bene a sognare, ma noi dobbiamo pensare solo a fare i fatti, restando sempre con i piedi per terra». Poi è iniziata la sfilata dei giocatori, inaugurata da uno dei leader dello spogliatoio, il portiere De Sanctis. «Il nostro obiettivo è restare stabilmente nelle prime cinque, però proveremo a meritarci pure per la prossima stagione un posto nell’Europa che conta». Cori d’incoraggiamento anche per Campagnaro, ancora scosso per il grave incidente d’auto in Argentina. «Hugo, non mollare». E decibel al massimo quando il micofono è passato nelle mani del capitano Paolo Cannavaro («È una enorme responsabilità indossare questa fascia») e in quelle di Grava. Trionfale l’accoglienza riservata ai nove nuovi acquisti, con l’incoronazione di Gokhan Inler tra gli idoli più amati dalla gente. Lo svizzero, in un improvvisato dialetto, ha azzardato perfino una strofa di ‘O surdat ‘nnammurato. «Sono già un turco napoletano». Quando è arrivato Hamsik, hanno gridato: «Chi non salta è rossonero...». E lo slovacco s’è messo a saltare, scatenando un boato dei mille tifosi. Il terzo giorno di ritiro a Dimaro è stato movimentato dall’arrivo di De Laurentiis. Il presidente s’è presentato a ora di pranzo nell’hotel degli azzurri. I giocatori, reduci dal primo allenamento, erano tutti in camera a riposare. Strette di mano rimandate al pomeriggio, allora, quando il numero uno della società ha fatto la sua passerella a bordo campo, tra applausi e cori. De Laurentiis, scortato dal dg Fassone, ha osservato per un po’ il lavoro del Napoli. Prima a bordo campo (gol di Santana e Lucarelli) e poi durante il lavoro atletico tra i boschi, interrotto dall’assalto di uno sciame di api. Squadra al completo per lo show serale, in piazza. Tutti sul palco per raccogliere l’applauso dei tifosi. L’ultimo, De Laurentiis: «Giocare la Champions sarà fantastico, vorrei tutti i tifosi del Napoli a Barcellona. Quanto ai campionissimi, dico: chi vuole stare con noi, starà con noi. Chi non vuole starci, può andare via». 
DIMARO (Trento) - "Tra sei mesi arriveranno novità stravolgenti". Con un annuncio a sorpresa  il presidente del Napoli Aurelio De Laurentiis è comparso davanti ai propri tifosi a Dimaro alla presentazione della squadra. "La strada è lunga, ma porteremo Napoli nel mondo", ha aggiunto senza sbilanciarsi molto di più. L’unica novità che ha voluto anticipare riguarda la nascita di “una squadra femminile che giocherà al San Paolo". I CAMPIONI AFFERMATI NON SERVONO - De Laurentiis si è rivolto alla squadra avvertendo che per tutti "quest'anno sarà la prova del nove. Sarà difficile, ma dobbiamo provare a migliorare, pensando però un passo alla volta. La Champions? Qualsiasi risultato andrà bene, servirà a maturare". Sul mercato il presidente non si è sbilanciato precisando però che "è inutile comprare campioni noti. La Coppa America ha dimostrato che sbagliano tutti a seguire i giocatori già affermati. Bisogna scoprirli. E poi i campionissimi ce li abbiamo. E se qualcuno vuole andare via nessuno lo tratterrà…". HAMSIK: STO BENE QUI - Chiaro messaggio a Marek Hamsik, per tutta l’estate al centro di un verbale tira e molla con il Milan che dal palco, quando i tifosi hanno intonato "Chi non salta rossonero è" ha replicando saltando assieme ai suoi compagni e poi ha aggiunto: "Sto bene qui". Entusiasta anche l’ ultimo arrivato Gokhan Inler che rivolto ai tifosi si è lasciato sfuggire: “ Lo scudetto? Proveremo a vincerlo”. Leggi i commenti I commenti dei lettori 
