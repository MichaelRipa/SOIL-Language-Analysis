Si sono fatte prestare lo scooter da un loro amico per fare un giro, e dopo poche centinaia di metri sono finite contro una macchina parcheggiata in divieto di sosta. Una bravata che poteva costare caro a due ragazzine - una di quindici anni e un di tredici - e invece si è risolta con un grande spavento, qualche danno ai veicoli coinvolti, e l'intervento degli agenti della Municipale. L'incidente è avvenuto poco prima delle 20, quando la 15enne - senza patentino - è saltata in sella al motorino insieme all'amica. Dalla Cittadella sono arrivate in viale Solferino, all'altezza di via Rondizzoni. Lì hanno perso il controllo del ciclomotore finendo contro un'automobile ferma in divieto di sosta. Delle due, solo la passeggera è stata portata al Pronto soccorso per accertamenti, ma i testimoni riferiscono che non avrebbe riportato gravi conseguenze. Danni consistenti invece per lo scooter, e qualche ammaccatura per la vettura tamponata. La concatenazione di infrazioni molto probabilmente si concretizzerà in un tris di multe per la ragazza senza patentino, il proprietario dello scooter - anche lui 15enne con regolare licenza di guida - per incauto affidamento del mezzo, e il guidatore dell'auto per il divieto di sosta. (a. t.) 
ROMA - Dopo la partenza sprint, l'Atalanta si ferma: Stefano Colantuono non dispera. "Aspettare e basta credevo avrebbe comportato qualche rischio di troppo, ce la siamo giocata a viso aperto, aggredendoli molto alti. L'approccio è stato buono, poi pian piano è venuta fuori la Roma che quando verticalizza diventa difficile da affrontare. Non rimprovero nulla ai miei ragazzi, ce l'hanno messa tutta". QUALCHE ERRORE DI TROPPO - Il tecnico, dalla panchina, si è lamentato per qualche imprecisione in fase di ripartenza. "E' vero, Maxi Moralez e Schelotto hanno sbagliato qualcosa ma ci stanno dando molto in questo avvio di stagione, mancare la giocata è lecito. Ho visto personalità, forse addirittura troppa nel fraseggio. Con questo atteggiamento riusciremo a salvarci, oggi siamo rientrati in partita con il gol di Denis pur senza riuscire a pareggiare. Il nostro cammino non si ferma, ci tengo a fare i complimenti alla Roma, ha meritato di vincere". Leggi i commenti I commenti dei lettori 
ROMA - Meno possesso palla, più gol. Il primo successo di Luis Enrique all'Olimpico ridisegna i termini del futbol alla catalana della Roma, ricevendo in cambio quei gol che, fino a qui, erano mancati. Tre reti, tante occasioni, meno fraseggio sterile. "Questo è il calcio che voglio", giura l'allenatore asturiano. Un calcio che ha già conquistato l'Olimpico: "È importantissima la simbiosi tra tifo e squadra. Siamo sulla strada giusta, ma anche dopo due vittorie manca ancora tanta strada da fare". Un successo interno alla Roma mancava addirittura dal 22 maggio scorso. Ma nonostante la seconda vittoria consecutiva, il terzo gol in serie di Osvaldo e il primo di Bojan, Luis Enrique non fatica a trovare motivi per storcere il naso. "Dobbiamo avere di più il controllo della partita. Facciamo sempre la gara per andare in porta recuperando la palla velocemente e pressando alto. Oggi però abbiamo avuto lo stesso possesso dell'Atalanta, e questo non mi piace. Nel primo tempo siamo stati troppo lunghi, e così la squadra è più fragile. Nella seconda parte siamo stati più corti ed è andata meglio". I numeri, parlano di un controllo del pallone equamente diviso tra le squadre, raccontando però di 23 conclusioni verso lo specchio dei giallorossi. Mai così tante. "Quando riusciamo ad andare in verticale siamo forti - ammette il tecnico - Il possesso di palla non significa muovere il pallone orizzontalmente, deve servire ad andare in porta". Qualcosa, in questo senso, si inizia a vedere. TOTTI: "TRE PUNTI FONDAMENTALI" - "Dopo la gara di Parma era fondamentale dare continuità ai risultati. Tre punti che acquisiscono valore doppio e ci consentono di risalire in classifica. Ora arriva la sosta che ci consentirà di recuperare giocatori importanti in vista del derby". Un match a cui Francesco non vuole mancare, nonostante abbia lasciato il campo dopo settanta minuti per un risentimento dietro la coscia destra. "Sto bene", ha detto lasciando lo stadio, per poi aggiungere, tramite il proprio sito: "Già negli spogliatoi mi sentivo molto meglio. Col senno di poi avrei preferito finire la gara, ma l'importante è che la Roma abbia vinto". Per sciogliere ogni dubbio saranno necessarie le prossime 48 ore, la sua presenza al derby, in ogni caso, sembra scontata. Una gara a cui Luis ha già iniziato a pensare: "Se guarderò la partita della Lazio? Non vedrò solo la partita di domani, ma anche tutte quelle precedenti". Giura. Proprio in ottica derby, l'unica gaffe: "chiedo alla squadra di non mollare mai, come canta la curva". Quella biancoceleste, però. DE ROSSI: "LUIS MI RICORDA SPALLETTI" - Al derby non pensa ancora, invece, Daniele De Rossi. "Quest'anno è iniziata bene dal punto di vista personale e di squadra. Stiamo facendo un ottimo lavoro, ottima base per un futuro molto positivo". Nessun proclama, però: "Abbiamo vinto solo due partite, aspettiamo. Bisogna educare la gente, ci vuole equilibrio". Impossibile, però, nascondere i progressi, anche nel rapporto con il pubblico: "La gente ha iniziato a capire che il progetto darà i suoi frutti a lungo termine, ma ci vuole fiducia". La stessa che il regista nutre nei confronti del tecnico: "Mi ricorda Spalletti, ma non come gioco ma perché è giovane e leale". Sorride anche Bojan: "Devo migliorare, ma sono qui per dimostrare che sono un giocatore che può dare molto alla Roma". Oggi, il primo passo. Leggi i commenti I commenti dei lettori 
MILANO - La lunga attesa è finita. Dopo 17 anni ed una serie di amarezze, il Napoli torna a vincere al Meazza sull'Inter. Sciorinando il punteggio (0-3), unendo la lode per la grande personalità della squadra di Mazzarri (che regalo per i 50 anni!) nella gestione della gara, si potrebbe pensare ad uno spettacolo a senso unico. Per lunghi tratti è anche stato così, ma l'impresa è nettamente condizionata da un arbitraggio sotto la sufficienza. Il direttore di gara Rocchi incappa in una serata sciagurata, concedendo un rigore generoso che origina il primo gol del Napoli. Episodio su episodio, nell'azione arriva anche il secondo giallo a Obi, che in precedenza se ne era visto recapitare uno inesistente, quindi... Un peccato per l'Inter e paradossalmente anche per il Napoli, che per il definitivo salto di qualità nella lotta scudetto non meritava ombre. GUARDA/Le immagini del big-match IL RITORNO DI MAICON - Nella presentazione della gara, Ranieri e Mazzarri senza sorprese. Inter con la tanto cara difesa a quattro, diga Cambiasso-Zanetti e Alvarez tra le linee a sostegno del tandem offensivo: Milito non recupera, Pazzini sì e fa coppia con Forlan. Mazzarri delega a Lavezzi 'fare' il Cavani, con l'ex Pandev e Hamsik tra le linee. In una situazione tattica paradossalmente scontata, il vero fattore di novità è il ritorno all'antico nella fascia destra di difesa interista, con la presenza di Maicon. LA SERATACCIA DI ROCCHI - E' proprio sulla corsia di Maicon si origina il duello più interessante della prima fase: il brasiliano spinge a tutta, ma Zuniga invece si aspettarlo nella sua trincea lo va a stanare. Non è un caso che il colombiano abbia le migliori possibilità dei partenopei, con inserimenti su cross a tagliare il campo che però non finalizza a dovere. Sulla sponda Inter da registrare una rete annullata a Pazzini per fuorigioco  -  giusto  -  e l'unico lampo di Forlan, che da fuori scaglia una palla velenosa appena imprecisa. Insomma, la classica gara sul filo, almeno fino al Rocchi show. Maggio fila come un treno a destra: Obi lo stende, fallo netto ma rigore generoso e rosso al nigeriano. Hamsik trema al cospetto di Julio Cesar che lo ipnotizza, Campagnaro è lesto sulla ribattuta e fa centro. Tanto per non farsi mancare nulla, gli interisti ravviseranno l'entrata anticipata del marcatore in area. LEGGI/Facchetti e la seconda maglia NAPOLI IN CATTEDRA - Saltano i nervi all'Inter. Anche Ranieri dice qualcosa di troppo a Rocchi e guarda la ripresa in tribuna. Secondo tempo che però mette a nudo le pecche ancora evidenti nel gioco interista. La carica nervosa non si traduce in una adeguata reazione sul campo, anzi... Il Napoli va a nozze sugli spazi lasciati dalla difesa nerazzurra e domina. Lavezzi e Hamsik imperversano, ispirati peraltro da una perfetta regia di Inler. Il raddoppio di Maggio, abile nel beffare un Nagatomo ingenuo, spegne l'interesse della partita. Zuniga divora il tris, ma la regola del 3 (quando vince il Napoli ama questo score) la perfeziona Hamsik, messo da Lavezzi nelle condizioni di battere tranquillamente Julio Cesar. Insomma: Inter-Napoli 0-3, alla vigilia Ranieri l'aveva definita gara scudetto, avrà ragione? Napoli batte Inter 3-0 (0-1) Inter (4-3-1-2): Julio Cesar 6.5; Maicon 6, Lucio 6, Samuel 6, Chivu 6 (42' pt Nagatomo 4.5); Zanetti 6, Cambiasso 5.5, Obi 5.5; Alvarez 5 (16' st Stankovic sv); Forlan 5 (23' st Zarate sv), Pazzini 6. (12 Castellazzi, 77 Muntari, 29 Coutinho, 30 Castaignos). All.: Ranieri 6. Napoli (3-4-2-1): De Sanctis 6; Campagnaro 6.5, Cannavaro 6.5, Aronica 6 (42' st Fernandez sv); Maggio 7, Inler 6.5, Gargano 6.5, Zuniga 7; Hamsik 6.5, Pandev 5.5 (6' st Mascara 6); Lavezzi 7 (34' st Chavez sv). (83 Rosati, 3 Fideleff, 8 Dossena, 19 Santana). All.: Mazzarri 6.5. Arbitro: Rocchi di Firenze 4. Reti: nel pt 43' Campagnaro; nel st 12' Maggio, 30' Hamsik. Recupero: 1' e 2'. Angoli: 5 a 2 per il Napoli. Ammoniti : Zanetti, Julio Cesar e Mascara per proteste; Zuniga, Chivu e Obi per gioco scorretto. Espulsi: Obi per somma di ammonizioni, Ranieri per proteste. Spettatori: 64.824. Leggi i commenti I commenti dei lettori 
PALERMO - "L'ho scampata per un pelo", dice Antonio Ingroia: "Non fosse stato per una telecamera piazzata su un casolare di Calatafimi e per alcune intercettazioni ambientali la polizia non avrebbe mai trovato il rifugio di Mimmo Raccuglia, il capomafia che progettava un attentato nei miei confronti". Al procuratore aggiunto di Palermo consta personalmente che un'intercettazione può anche salvare una vita. È per questa ragione che non le piace il disegno di legge che trasformerà radicalmente il sistema delle intercettazioni? "Se questo disegno di legge dovesse essere approvato, saremmo di fronte a un pericoloso passo indietro per gli apparati investigativi, che all'improvviso resterebbero disarmati. Anzi, resterebbero sordi e ciechi e ci troveremmo nella condizione di non poter più prevenire i pericolosi programmi di riorganizzazione delle mafie". Quali indagini diventerebbero impossibili? "Tante di quelle che hanno segnato la storia dell'antimafia. Le indagini per l'arresto di Mimmo Raccuglia, che ho coordinato io nel 2009, mi riguardano personalmente. Ma non sono il caso più eclatante. Negli anni scorsi, iniziammo a indagare sui canali del riciclaggio internazionale sfruttati dagli imprenditori palermitani Zummo grazie ad alcune parole captate in un'intercettazione che non riguardava apparentemente un caso di mafia". Le indagini della Procura di Palermo dicono che Cosa nostra si sta riorganizzando. Le intercettazioni riescono davvero a entrare nei segreti dei boss? "Non bisogna smettere di avere orecchie sul territorio, gli ultimi omicidi commessi a Palermo ci dicono che l'organizzazione mafiosa sta cambiando strategia. E non sappiamo esattamente verso quale direzione. Di certo, è necessario tenere presente l'evoluzione della mafia finanziaria, ma anche le dinamiche della mafia militare. E per farlo, non possiamo che utilizzare al meglio lo strumento delle intercettazioni, altro che ridurlo". I sostenitori del progetto di riforma sostengono che il disegno di legge sulle intercettazioni non spunterà affatto le armi di chi combatte il crimine. "Una cosa deve essere chiara: le intercettazioni restano lo strumento principale in difesa della collettività dal crimine di qualsiasi tipo, semplice oppure organizzato. Restano lo strumento principale per difendere la collettività da cricche o clan. Negli ultimi dieci anni le intercettazioni hanno sventato stragi, omicidi, traffici di armi e di qualsiasi altro tipo. Senza le intercettazioni ci sarebbero più delinquenti in giro, e il nostro Paese sarebbe anche peggiore di quello che è". Leggi i commenti I commenti dei lettori 
FORLI' - Il basket inizia la stagione ed in palio mette subito uno dei suoi tre trofei. La Supercoppa è il meno sentito ma arricchisce pur sempre la bacheca. Ed è ancora quella di Siena che si apre per accoglierla, al termine di una finale che l'ha vista a lungo inseguire Cantù, per almeno 37', davanti in tutte le sirene (+3, +8, +1) meno all'unica che conta, l'ultima: 73-70, vince la Montepaschi, con un Lavrinovic Mvp per un secondo tempo da 25 punti e 7 rimbalzi. Con la Bennet che paga amaramente le 8 perse dell'ultimo quarto. "Forse non è più un fatto tecnico, ma di mestiere. Come quella rimessa fatta da noi su un piede anziché sulle mani. Ma noi molto bravi lo stesso, per 38 minuti" dice Andrea Trinchieri. "Nel momento peggiore della stagione, una partita di questa intensità è complessa  -  l'analisi di Simone Pianigiani - Non eravamo pronti, dovevamo sopportare gli errori e forzarli a Cantù. Siamo cresciuti nel corso della partita, fino all'alto livello raggiunto dalle ultime giocate difensive della partita. Complimenti a loro, a noi fa piacere proseguire nella tradizione vincente". PRIMO QUARTO - Tra squadre con abbondanza di stranieri, per le regole italiane, Pianigiani decide di tener fuori David Andersen (giudicato non pronto), il più importante colpo di mercato dell'anno, e Trinchieri tiene in polo bianca Artsiom Parakhouski, il bielorusso che però è destinato a lasciare la squadra per far posto al georgiano Shermadini. Il minibreak iniziale è di Cantù (6-2), Siena reagisce subito con un 6-0 ispirato da Summers (4), la prima tripla di serata di Mazzarino riporta la Bennet in vantaggio (9-8). Trinchieri inverte gli accoppiamenti difensivi sulle ali (Micov è su Stonerook), quando le panchine iniziano i cambi ci si ritrova che Markohishvili va su Stonerook. McCalebb riparte da dove aveva finito agli Europei, cioè schizzando via a tutti (10-9). Il ritorno italiano di Basile, dopo 7' da ottavo uomo, dà l'idea della nuova profondità della panchina dei brianzoli. Che però non proteggono il canestro dagli offensivi con i quali la Monpteaschi sorpassa di nuovo (Moss, 12-11). Si segna poco, anche perché gli allenatori cambiano continuamente quintetti ed assetti ed allora un'idea di gioco non si vede se non su iniziative individuali. Il quarto finisce 15-12 sul semigancio di Micov, con Cantù che non solo tira meglio (7/13) ma fa tirare male Siena (6/17) e questo è un'anomalìa. SECONDO QUARTO - La tripla di Basile, sei anni dopo l'ultima da noi, allarga la forbice (18-12) complice l'infrazione di 24" in cui cade l'attacco della Montepaschi. Rientra Summers, e dall'altra parte debutta Lighty. Scekic trova il più facile dei suoi canestri perché Moss e Summers si disinteressano del rimbalzo da tirar via sul primo errore del serbo (22-12 al 12'). Da una bella cosa di Summers, che pesca Michelori, la Montepaschi prova la risalita (16-23), appoggiandosi proprio all'energia della nuova ala col 35 sulla schiena, il primo ad arrivare a quota 8 nel tabellino (18-23 al 15'). La Bennet forza un po' i tempi, somma in due possessi due falli di sfondamento, poi finalmente va a cercare per la prima volta Lighty in post basso dove può essere efficace e così profondo Carraretto lo ferma solo col fallo. McCalebb sbaglia il terzo libero della sua serata, su altrettanti tirati. E proseguono le distrazioni al rimbalzo di Siena, che lì sotto prende meno rimbalzi (5) di quelli che gli va a strappare Cantù (6). McCalebb e poi Moss trovano due canestri in fila (22-27), poco dopo il play sbaglia la tripla solitaria che varrebbe il -2, ma non il lay-up del -5. Altro fallo in attacco di Cantù (Ortner), ma Mazzarino dall'angolo infila la tripla che suggella il vantaggio alla sirena di metà gara (32-24). TERZO QUARTO - Un rovesciato di Stonerook ed una tripla di Lavrinovic (la prima di Siena dopo 5 errori) suggellano il 7-0 con cui la Montepaschi apre il parziale. E costringe Trinchieri al timeout, prodotti in più di tre minuti zero punti e cinque errori. Micov sale al terzo fallo, come è già per Leunen che contro Siena non riesce proprio a giocare, sulla scia dell'ultima finale scudetto. Un libero di Kaukenas (36-36) azzera quando di buono Cantù aveva saputo mettere tra sé e la Montepaschi. Scekic trova subito un 2+1, segna anche Markoishvili, segno che l'esperienza dell'anno scorso ha dotato la Bennet di una scorza dura pure davanti a Siena: 5-0 e nuovo vantaggio per i brianzoli, seguiti a Forlì da cinque pullman di tifosi. Il quarto fallo di Scekic (28') è grave, come la virata di Lavrinovic con la quale infila il cesto del sorpasso (42-41) in un quarto avarissimo della Bennet sul piano offensivo (4 canestri, su 12 tiri). A meno di 6" dalla penultima sirena ci sono due liberi per Lighty che poi diventano quattro per il tecnico ad Aradori: non sbagliano né Lighty né Mazzarino. Sulla rimessa Cantù perde però palla e c'è pure il fallo di Lighty che concede ad Aradori di mettere il libero del -1 senese (47-48). ULTIMO QUARTO - Lo apre la tripla di Basile, lo segue il jump di Micov ed il semigancio di Ortner: 55-47, Pianigiani deve fermare il gioco, il tifo canturino s'impossessa del Palafiera. Basile trova Ortner ad un soffio dai 24" (57-51 al 34'), poi McCalebb gli strappa la palla su un possesso già importante per Cantù ma nel quale Lavrinovic segna il layup del -4 (53-57). Ancora il lituano lungo, canestro e fallo, Siena ribalta l'inerzia col 5-0 (56-57). Si entra negli ultimi cinque minuti, con Cinciarini che si prende belle iniziative e la fa fruttare con 4 punti (61-56); come il sacrificio difensivo di Markoishvili su Lavrinovic viene premiato per lo sbracciarsi eccessivo del lituano (quarto fallo). Ma non c'è tregua: tripla di Lavrinovic (59-61) mentre Ortner frana su Stonerook che però fa 0/2 ai liberi. Si va di là, e stavolta il possibile jolly lo pesca Micov, col canestro (63-59) ma sbagliando pure lui l'aggiuntivo. Quinto fallo di Scekic, entra Ortner subito a canestro impattando i due liberi di Lavrinovic. Anche Leunen esce per falli (2/2 Stonerook), da una recuperata Siena supera con Moss dalla lunetta (66-65 a -2'10"). Lighty forza una conclusione, Kaukenas non perdona da 3, unico tiro, unico centro: è 8-0, 69-65 sul tabellone, a -1'32". Basile s'ingolfa nell'area senese, ma i passi di Lavrinovic offrono un'altra chance alla Bennet. Se la gioca in uno contro uno Micov, che trova il fallo di Moss: 2/2, 68-67 Siena con 27" da giocare. Basile ferma subito il cronometro, McCalebb fa 1/2 (70-67). Cantù non ha la tripla che cerca perché trova una difesa attenta, si guadagna solo un fallo di Moss su Mazzarino: 70-69 Siena con 11" da giocare. La vittima del fallo è Moss stavolta, che ne mette uno (71-69). E' Lighty che ha il tiro della vittoria ma preferisce prendersi i liberi: segna il primo, sbaglia il secondo. Il rimbalzo è di Lavrinovic, che cesella i suoi 20' da 35 di valutazione. E la Supercoppa è ancora di Siena. Montepaschi Siena-Bennet Cantù 73-70 (12-15, 24-32, 48-47) Montepaschi Siena : McCalebb 13, Zisis, Carraretto, Lavrinovic 25, Kaukenas 10, Ress, Michelori 2, Stonerook 4, Aradori 3, Moss 8, Summers 8. N. e. Lechthaler. Bennet Cantù: Lighty 5, Micov 13, Scekic 10, Ortner 6, Markoishvili 8, Leunen 4, Marconato 2, Mazzarino 12, Cinciarini 4, Basile 6. N. e. Diviach e Abass. Arbitri : Facchini, Cerebuch, Sardella. NOTE - Tiri da 2: Siena 21/42, Cantù 20/37. Tiri da 3: Siena 3/10, Cantù 4/15. Tiri liberi: Siena 22/31, Cantù 18/26. Rimbalzi: Siena 28, Cantù 33. Usciti 5 falli: Scekic al 37', Leunen al 38', Micov al 40'. Parziali: 8-9, 12-15, 18-25, 24-32, 35-36, 48-47, 56-58, 73-70. Massimo vantaggio Siena: +4 (69-65 al 37'). Massimo vantaggio Cantù: +10 (22-12 al 12'). Spettatori: 4210. Leggi i commenti I commenti dei lettori 
