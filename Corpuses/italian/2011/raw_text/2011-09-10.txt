VITORIA - E' all'insegna del Tricolore la penultima giornata della Vuelta. Merito di Daniele Bennati, che vince in volata la 20/a frazione del Giro di Spagna, la Bilbao-Vitoria di 185 chilometri, firmando il secondo successo italiano in questa 66/a edizione della corsa. GIORNATA DA 'MADE IN ITALY' - Dopo lo spunto di Francesco Gavazzi a Noja, oggi è toccato dunque al quasi 31enne aretino della Leopard-Trek far risuonare l'Inno di Mameli, sfruttando al meglio il lavoro certosino della sua squadra per precedere allo sprint i connazionali Enrico Gasparotto (Astana) e Damiano Caruso (Liquigas). A completare il trionfo del made in Italy la sesta posizione di Manuele Mori, la settima di Davide Malacarne e la decima di Eros Capecchi. COBO PRONTO A ESSERE INCORONATO - Intanto lo spagnolo Juan Josè Cobo mantiene la maglia rossa di leader della classifica generale, con ampie possibilità di tenerla fino al termine, salvo clamorosi colpi di scena: domani si corre infatti la 21esima e ultima frazione con finale a Madrid dopo 95,6 km. Il leader della Geox mantiene 13" di vantaggio sul britannico Christopher Froome (Sky), un gap minimo che però non dovrebbe procurargli fastidi nella rituale passerella nella capitale, dove Cobo potrà godersi il trionfo e dove Vincenzo Nibali (Liquigas), campione uscente, dovrà accontentarsi della settima piazza. Una curiosità: farà festa anche il francese David Moncoutiè, che per la quarta volta di fila porterà a casa la maglia a pois di miglior scalatore. BENNATI: "GRAN VITTORIA, GRAZIE AI COMPAGNI" - "E' una grandissima vittoria - spiega il toscano, destinato ad essere il capitano dell'Italbici di Bettini agli imminenti Mondiali di Copenaghen - E' stata una Vuelta durissima. Non sono uno scalatore ma uno sprinter, oggi sono andato in fuga con altri 26 corridori dopo 30 chilometri e sono stato tutto il giorno davanti. Non pensavo di tenere in salita ma ho una buona condizione: ho tenuto duro e ottenuto una vittoria di squadra, perché devo ringraziare anche i miei compagni". LEOPARD PERFETTA NEL FINALE DI TAPPA - Bennati è stato superlativo sin dal pronti e via del penultimo appuntamento della Vuelta. Entrato nella fuga giusta, non ha battuto ciglio quando ci hanno provato prima Matteo Carrara e poi Dario Cataldo; ha invece messo sotto i suoi quando, nel finale, Carlos Sastre andava a riprendere tutto solo Carlos Barredo per provare un assolo che avrebbe reso meno anonima la sua partecipazione alla corsa. Il finale, poi, ha visto la Leopard disporsi come un arco per lanciare la sua freccia, quel Bennati che ora è tra i legittimi pretendenti alla maglia iridata. ORDINE D'ARRIVO 20/a tappa, Bilbao-Vitoria 185,0 km : 1. Daniele Bennati (ITA/Leopard) in 4h39'20" (media 39,7 km/h); 2. Enrico Gasparotto (ITA/Astana) s. t.; 3. Damiano Caruso (ITA/Liquigas) s. t.; 4. Sep Vanmarcke (BEL) s. t.; 5. Koen de Kort (NED) s. t.; 6. Manuele Mori (ITA) s. t.; 7. Davide Malacarne (ITA) s. t.; 8. Kristof Vandewalle (BEL) s. t.; 9. Bauke Mollema (NED) s. t.; 10. Eros Capecchi (ITA) s. t. CLASSIFICA GENERALE 1. Juan Jose Cobo (ESP/Geox) 82h38'32"; 2. Chris Froome (GBR/Sky) a 13"; 3. Bradley Wiggins (GBR/Sky) a 1'39"; 4. Bauke Mollema (NED) a 2'03"; 5. Denis Menchov (RUS) a 3'48"; 6. Maxime Monfort (BEL) a 4'13"; 7. Vincenzo Nibali (ITA) a 4'31"; 8. Jürgen Van den Broeck (BEL) a 4'45"; 9. Daniel Moreno (ESP) a 5'20"; 10. Mikel Nieve (ESP) a 5'33"; 14. Marzio Bruseghin (ITA) a 8'52"; 0. Carlos Sastre (ESP) a 19'47". Leggi i commenti I commenti dei lettori 
Pienone alle Cascine. C'è il sindaco alla Festa Democratica e Renzi viene accolto con applausi. Un clima diverso da quello con cui è stato accolto l'altra sera alla serata di Emergency. E anche Renzi sembra cambiare strategia: sulla crisi del Maggio Fiorentino non attacca il sindacato, al contrario lo invita. «Faccio un appello ai sindacalisti del Maggio: rimettetevi subito a sedere al tavolo delle trattative, altrimenti il Comunale chiude», dice il sindaco durante la Festa Democratica alle Cascine, accolto dal pubblico delle grandi occasioni. Qualche fischio sulla visita ad Arcore e sull’assenza al corteo Cgil, ma anche applausi: «Qui mi sento a casa», dice Renzi. La crisi del Maggio è il primo tema cittadino che il sindaco affronta nel suo intervento, ascoltato da oltre 1.500 persone. Un pubblico delle grandi occasioni che lo ha aspettato mentre lui faceva il giro degli stand e si fermava a cena in uno dei ristoranti del partito insieme al suo staff. «Voglio che sia chiara una cosa, noi abbiamo fatto tutto il possibile per garantire al Maggio un futuro. E posso anche annunciarvi che il 21 dicembre inaugureremo il nuovo teatro, rispettando i tempi di realizzazione dell’opera, cosa certamente non usuale in Italia». A chi gli obbietta che le trattative potevano essere chiuse prima, Renzi replica seccato: «Ma di che cosa stiamo parlando? La dirigenza del teatro era pronta a rinunciare alle ferie per discutere tutta l’estate invece ci hanno detto rivediamoci a settembre. Ma di che cosa stiamo parlando quando si tratta della salvezza di un teatro che ha 27 milioni di euro di debiti?». 
INNSBRUCK - L'Italia supera 3-1 (22-25, 25-18, 29-27, 25-15) il Belgio e comincia nel migliore dei modi il cammino nel campionato europeo in corso in Austria e Repubblica Ceca. A Innsbruck per gli azzurri è stata una vittoria faticosa. Un match partito nel peggiore dei modi che cambia andamento grazie alla superiorità tecnica del gruppo allenato dal ct Berruto. Un'Italia quasi irriconoscibile nel primo set perso e buona nel secondo e quarto parziale. Mentre nella terza fase della gara viene fuori una squadra a due velocità che rischia di nuovo tanto. Nel complesso un esordio positivo soprattutto per aver portato a casa un successo netto che mette il cammino azzurro sulla strada giusta. Passato lo spauracchio c'è da pensare alla gara di domani (ore 18, diretta RaiSport 1) contro la Finlandia. Le armi vincenti della prima serata ai confini austriaci sono il servizio e il muro. Notizie positive arrivano da Zaytsev (14 punti), preciso alla battuta e quando serve pronto al salto. Savani è un vero capitano, quando serve si prende la squadra sulle spalle e butta a terra 21 palloni, top scorer dell'esordio. A muro la conferma, se ce ne fosse ancora bisogno, della potenza e scelta di tempo del solito Mastrangelo. Da cancellare in fretta distrazioni e false partenza: i regali in avvio di partita mettono di buon umore tutti e diventa arduo recuperare. In casa Belgio applausi per il palleggiatore Depestele e il giovane centrale Verhees, bravo nel gioco veloce. Il primo set nasce male e finisce peggio. Comunque dopo un pessimo avvio di partita, la nazionale azzurra trova il primo break positivo grazie ai muri di Mastrangelo, un ottimo turno al servizio di Travica e le giuste conclusioni di Savani. Il merito del Belgio è di non avere paura e continuare a giocare in maniera spavalda, in effetti non ha nulla da perdere. A condizionare il set la ricezione. titubante sia da una parte che dall'altra. Il merito è di un servizio spinto che aiuta entrambe i sestetti. Naturale, in questa situazione, arrivare a un finale di set punto a punto e molto equilibrato. Il ct Berruto, per dare una scossa, decide di gettare nella mischia il convalescente Simone Parodi, reduce da un infortunio al ginocchio sinistro. Non basta, la battuta e una buona continuità in attacco portano in vantaggio a sorpresa il Belgio 25-22. In avvio di secondo set la musica cambia, sembra di assistere a un'altra partita. Gli azzurri registrano la ricezione e migliorano il servizio: la ricetta giusta per annichilire i sogni del Belgio. A scavare un netto divario, però, è anche l'ottimo muro (sette solo nella seconda frazione), fondamentale in cui Lasko e compagni sono cresciuti tanto, facilitato da alcune situazioni tattiche favorevoli. Il primo set è solo un brutto ricordo. La squadra azzurra dà segnali di concretezza con Zaytsev che diventa un punto di riferimento per Travica. L'Italia pareggia 25-18. Nel terzo parziale ancora un'Italia a corrente alterna che rischia troppo. Parte con la battuta di Zaytsev e prende confidenza con il campionato europeo. Poi qualche passaggio a vuoto fa rientrare il Belgio nel match: con una serie di battute insidiose agguanta gli azzurri. A piccoli passi e complice un calo della nazionale italiana, gli avversari rimangono avanti. Il pareggio nasce da un paio di servizi di Gigi Mastrangelo e due colpi di Savani. L'ago della bilancia si muove liberamente a secondo della situazione di gioco. Nel finale di set, lungo ed equilibrato, c'è tutto il repertorio della pallavolo con attacchi in primo tempo e lungo le bande. Alla fine vincono gli azzurri 29-27. Match confuso nella quarta fase. Il Belgio accusa il colpo, mentre l'Italia cresce per chiudere la partita. A dare un break di vantaggio al sestetto azzurro le difese di Giovi sulle palle sporcate dal muro. Il Belgio c'è e torna in parità. Ma l'Italia sfrutta bene tutte le occasioni che capitano e il pallino passa dalla parte azzurra. A fare la differenza ancora una volta i servizi di Zaytsev, il russo di Roma, che nonostante l'infortunio alla caviglia di tre settimane fa riesce a colpire con sicurezza. La parte conclusiva scivola via sul cosiddetto velluto, senza nessuna pressione da parte degli avversari. Si chiude sul 25-15. Nell'altra sfida del girone la Francia batte la Finlandia 3-1. Nella prima giornata dell'europeo non mancano le sorprese. La prima è la sconfitta della Bulgaria contro la Slovacchia per 3-2. Quindi cammino subito in salita per la nazionale guidata da Stoytchev (coach anche di Trento). Nello stesso girone avvio senza problemi per la Polonia dell'ex ct azzurro Anastasi che supera 3-1 la Germania. Tutto fila liscio per la Russia che piega 3-0 l'Estonia. Leggi i commenti I commenti dei lettori 
GIBUTI - E' salva Evelyne Colombo, ma del marito Christian e degli altri due membri dell'equipaggio con cui giravano il mondo a vela non c'è traccia. Il loro catamarano di 17 metri, "Tribal Kat", è stato ritrovato ieri nelle acque dello Yemen da una fregata tedesca appartenente alla forza europea di lotta contro la pirateria, Atalanta, dopo che di loro si erano perse le tracce da tre giorni. Sul veliero tuttavia c'erano macchie di sangue e fori di proiettile, un aspetto che ha fatto pensare subito le autorità a un attacco pirata. Prima di scomparire, giovedì, l'equipaggio aveva lanciato un  sos, il quale - contrariamente a quanto affermato dalle autorità  yemenite - non sarebbe legato a un'avaria. Sabato mattina, la fregata spagnola Sps Galicia ha localizzato e bloccato il natante pirata. Un'operazione che ha portato al salvataggio di Evelyne e all'arresto dell'equipaggio, sospettato di attività criminale. Ma degli altri tre nessuna notizia. Lo scenario che sembra profilarsi è quello di un rapimento in piena regola. Negli scorsi giorni, il sequestro in mare di una coppia danese ha portato ai rapitori 3 milioni di dollari. E i sequestri in alto mare iniziano a diventare un'attività interessante per i criminali. Il motivo del mancato ritrovamento degli altri rapiti potrebbe trovarsi nel fatto che dividere gli ostaggi rende più difficile recuperarli in un colpo solo e lascia ai rapitori la possibilità di chiedere un riscatto anche in caso di parziale recupero dei rapiti. 
Il Napoli ha cominciato alla grande il suo campionato di serie A, vincendo sul campo del Cesena: 3-1 il risultato finale, con reti di Lavezzi nel primo tempo e di Campagnaro e Hamsik nella ripresa, quando i romagnoli hanno giocato in dieci uomini per l'espulsione di Benalouane. Un trionfo per la formazione di Mazzarri, seguita allo stadio Manuzzi da oltre seimila tifosi azzurri. In campo anche Goran Pandev, alla sua prima assoluta in azzurro: al suo attivo una traversa, colpita a portiere battuto. Da oggi, il Napoli avrà la testa alla Champions League: mercoledì infatti c'è la grande sfida all'Etihad Stadium di Manchester contro il City di Aguero e Mancini. 
VENEZIA -  Un film lungo, solido, monumentale, di qualità indiscussa, firmato da un autore classicamente festivaliero: il Leone d'oro di questa Mostra è il "Faust" del russo Aleksander Sokurov. Che trionfa in un'edizione in cui il cinema italiano, rimasto a bocca asciutta lo scorso anno, ritrova il suo posto al sole: con "Terraferma" di Emanuele Crialese, premio speciale della giuria ; ma anche con il riconoscimento (della migliore opera prima a "La-bas" di Guido Lombardi. E in cui i giudici chiamati ad assegnare i riconoscimenti, a cominciare dal presidente Darren Aronofsky, snobbano le opere che più hanno entusiasmato il popolo del Lido: "Carnage" di Roman Polanski, "Le Idi di marzo" di George Clooney, "Killer Joe" di William Friedkin. SCHEDA DEL VINCITORE VIDEOCLIP TUTTI I PREMI LE FOTO Gli altri premi principali . Grande attenzione, da parte dei giurati, per il cinema che viene da Oriente. Il Leone d'argento per la migliore regia va infatti a "People mountain people sea" di Sgangjun Cai, film sorpresa della Mostra (la proiezione per addetti ai lavori nel PalaDarsena fu interrotta, causa fumo fuoriuscito da un apparecchio per la traduzione simultanea). Il premio Marcello Mastroianni per gli attori giovani ed emergenti va invece ai giapponesi Shota Sometani e Fumi Nikaido, protagonisti di "Himizu" di Sion Sono: una di quelle pellicole di cui si sono accorti a stento i critici duri e puri. L'Osella per la fotografia la porta a casa "Wuthering Heights" dell'inglese Andrea Arnold; quella per la sceneggiatura un altro ousider, rispetto ai totoleoni: il greco "Alps", diretto da Yorgos Lanthimos. Gli attori . Scontata la Coppa Volpi per la migliore interpretazione maschile al divo americano supermergente Michael Fassbender, per il suo ruolo sofferto e "scandaloso" in "Shame" di Steve McQueen. Più controverso il fronte femminile: tutto il Lido faceva il tifo per la straordinaria Kate Winslet di "Carnage" e invece vince l'attrice Deanie Ip, protagonista della pellicola cinese "A simple life" di Ann Hui. Un'altra scelta che guarda a Oriente. I trombati . Insieme Friedkin, accolto da ovazioni col suo "Killer Joe", il più deluso è certamente Clooney: ieri mattina, nella speranza di ricevere un premio, aveva perfino prenotato la suite all'hotel Cipriani. Per Polanski, invece, il sospetto che circola, qui alla Mostra, è che alla sua esclusione abbia contribuito il fatto che il presidente di giuria sia un americano. E che questo, vista la vicenda giudiziaria negli States ancora aperta, ha finito per lasciare fuori dalla competizione il suo splendido "Carnage". Altri premi . Parla italiano anche uno dei premi assegnati nella sezione Orizzonti: il cortometraggio "In attesa dell'avvento", di Felice D'Agostino e Arturo Lavorato. Per concludere in bellezza. I temi vincenti . Immigrazione: sul fronte italiano, sia "Terraferma" (Crialese nel 2006 aveva ottenuto il Leone d'argento per "Nuovomondo") che "La-bas" mettono al centro del film la questione. Sono piaciute anche le pellicole tratte da opere letterarie ("Faust", "Wuthering Hights"  -  Cime tempestose). E naturalmente, i drammi personali di vario tipo, come "Shame". Ma le scelte dei giurati sono comunque destinate a far discutere. 
