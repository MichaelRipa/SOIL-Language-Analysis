TREVISO - Un quarto. O poco più. Questo il tempo che soffre (si fa per dire) Treviso prima di mettere le mani sull'anticipo della 25esima giornata di serie A contro Sassari (90-78). Serie A di sabato sera. Per i veneti, al quarto successo consecutivo, è un altro tassello nella corsa playoff e il miglior viatico in vista della Final Four di Eurocup in programma al Palaverde nel prossimo week end. Treviso parte con la grinta giusta e fa una passeggiata sotto canestro, almeno nel primo quarto. Repesa si prende persino il lusso di far scendere in quintetto, dal primo fischio della sirena, pure il giovane Cazzolato. Ma i sardi non sono disposti a farsi mettere i piedi in testa. E Vanja Plisnic, il lungo serbo, esperto, appena arrivato a Sassari sa come dominare il gioco. Una tripla da manuale di Motiejunas allunga le distanze per Treviso ma il pericolo è dietro l'angolo. Bella notizia invece per i biancoverdi che registrano il rientro in campo di Sandro Nicevic. Un tutore al polso sinistro, una fasciatura su quello destro, due infortuni consecutivi ma la grinta non manca. Ilsecondo quarto vede i biancoverdi in affanno. La difesa non funziona, Sacchetti azzarda nella formazione Cittadini, White e Pinton. E Sassari incalza i padroni di casa. Ci vogliono Skinner e Markovic e un risvegliato Gentile a rimettere a posto il tabellone segnando un +13. Al rientro dal riposo lungo Bulleri suona la carica, risponde bene Motiejunas. Proteste contro i falli fischiati dalla terna arbitrale alla Benetton, ma la strada è segnata. Cittadini non è in serata, Sassari si perde a rimbalzo, non reagisce in attacco. Gli uomini di Sacchetti gettano la spugna. Il vantaggio biancoverde rimane costante a un +13. Vanuzzo con una splendida tripla da fuori lunetta cerca ridurre il divario ma la partita è andata. BENETTON-DINAMO 90-78 (24-20, 52-35, 72-57) Benetton Treviso: Repesa; Cazzolato; Smith 21; Markovic 3; Skinner 12; Bulleri 5; Nicevic 6; Motiejunas 20; Mazic ; Gentile 13; Peric 10; Wojciechowki. All.: Repesa Dinamo Sassari: White 21; Hunter 17; Cittadini 2; Diener 12; Sacchetti; Plisnic 11; Tsaldaris 4; Vanuzzo 11; Pinton. All.: Sacchetti Arbitri: Facchini; Lo Guzzo; Vicino Tiri da 2: Benetton 25/44; Dinamo 20/42 Tiri da 3: Benetton 10/20; Dinamo 7/24 Tiri Liberi: Benetton 10/14; Dinamo 17/22 Rimbalzi: Benetton 35; Dinamo 36 Falli: Benetton 24; Dinamo 13 Uscita 5 falli : Gentile (Benetton) 38'46" Leggi i commenti I commenti dei lettori 
CASABLANCA  - Potito Starace ci riprova a mettere le mani sull'agognato primo titolo Atp in carriera. Il tennista azzurro è infatti in finale al "Grand Prix Hassan II", torneo dotato di un montepremi di 450mila euro in corso sulla terra rossa di Casablanca, in Marocco. Al termine di una maratona durata due ore e mezza il 29enne di Cervinara, quinta testa di serie, ha piegati in semifinale per 6-1 6-7 (3) 7-6 (2) il romeno Victor Hanescu, n.8 del seesing. STARACE, 2 MATCH POINT NEL SECONDO SET - Dopo un primo set vinto in scioltezza (4-0 e poi 6-1), il campano è andato avanti di un break anche nel secondo parziale (2-1) restituendo però immediatamente il "favore". Sul 5-4 per l'azzurro il romeno salva due match point sul proprio servizio: il set si decide al tie-break ed è Hanescu ad aggiudicarselo 7-3. Nel set decisivo break del giocatore di Bucarest al settimo gioco, immediata la risposta dell'azzurro. Ancora una volta si va al tie-break ma questa volta è Starace a prevalere per 7 punti a 2 (con un parziale di cinque punti di fila). Per "Poto" si tratta della quarta finale in carriera dopo quelle di Umago nel 2010 e di Kitzbuhel e Valencia nel 2007. MONTANES KO, IN FINALE C'E' ANDUJAR - Nella sfida per il titolo Starace, n. 47 del ranking mondiale, troverà dall'altra parte della rete lo spagnolo Pablo Andujar, n. 69 Atp, che si è imposto con un doppio 6-4 nel derby con il connazionale Albert Montanes, prima testa di serie del torneo. Per il 25enne di Cuenca è la seconda finale della carriera dopo quella di Bucarest dello scorso anno. L'azzurro si è aggiudicato tutti e cinque i precedenti confronti diretti con lo spagnolo, l'ultimo dei quali in questa stagione negli ottavi di Santiago del Cile. WTA MARBELLA: AZARENKA FERMA ERRANI - Disco rosso in semifinale invece per Sara Errani a Marbella, dove è giunto alle battute conclusive l'Andalusia Tennis Experience, torneo Wta da 220mila dollari di montepremi (terra). La giocatrice romagnola, n.8 del tabellone, è stata battuta 6-2 6-1, in un'ora e un quarto, dalla bielorussa Victoria Azarenka, prima favorita e reduce dal trionfo di Miami che le ha regalato il best ranking (numero 6 Wta). Nel match clou la tennista di Minsk trova a sorpresa la romena Irina-Camelia Begu, rivelazione del torneo (è partita dalle qualificazioni), che ha superato con lo score di 3-6 7-6 (3) 6-4, in tre ore e dieci minuti, la russa Svetlana Kuznetsova, n.2 del seeding. Per la Azarenka si tratta della tredicesima finale della carriera (6 i titoli in bacheca), mentre per la Begu, 20 anni e n. 138 Wta, si tratta della prima finale nel circuito principale. Nel doppio Sara Errani e Roberta Vinci, prime favorite del seeding, sono in finale: ultimo ostacolo le spagnole Nuria Llagostera Vives e Arantxa Parra Santonja, terze teste di serie. Per Sara è la decima finale in carriera di specialità, per Roberta la quindicesima: insieme le due azzurre, a Marbella campionesse in carica, hanno già vinto quattro titoli, quest'anno in particolare a Hobart e a Pattaya City. CHARLESTON, WOZNIACKI ALL'ULTIMO ATTO - Intanto, dall'altra parte dell'Oceano, la danese Caroline Wozniacki, numero 1 mondiale, nel torneo Wta di Charleston (terra) ha conquistato il diritto a giocare la finale battendo 6-2 6-4 la serba Jelena Jankovic, terza forza del tabellone. L'ultimo ostacolo per mettere le mani sul 15° trofeo sarà la russa Elena Vesnina, che ha piegato la cinese Peng Shuai 7-6 (7/4), 6-3 Leggi i commenti I commenti dei lettori 
L'AQUILA - "Il giorno in cui passerà la legge sul processo breve, e potrebbe essere il prossimo mercoledì, sarà un lutto cittadino, per noi aquilani e per tutti quei genitori che da tutta Italia avevano mandato i loro figlio a 'studiare a L'Aquila, non a morirvi". Antonietta Centofanti, zia di Davide, uno dei ragazzi morti nella tragica notte del 6 aprile del 2009 a L'Aquila, a nome per conto del Comitato Familiari Vittime Casa dello Studente, dell'Associazione Vittime Universitarie Sisma e dei Familiari Vittime del Convitto Nazionale scrive una lettera inviata ad Articolo21 e diretta ai deputati. "Chiediamo a tutti i parlamentari di riflettere, prima di votare una norma indecente che priverà della giustizia i morti e i vivi". "Il ddl sul processo breve rappresenterebbe una mannaia sui crolli assassini dell'Aquila, un'amnistia generalizzata per gli infortuni mortali avvenuti sul posto di lavoro, per i morti di amianto, di uranio, di frane, di alluvioni, per le vittime di Viareggio martoriate dalle ustioni e per molti reati contabili e societari - denunciano le associazioni - Per opporci a questo scempio e rivendicare il diritto alla giustizia per i nostri morti, per poter ricucire strappi dolorosi che necessitano del filo migliore, quello fatto di memoria e di legalità, saremo mercoledì mattina davanti a Montecitorio con i nostri striscioni e le foto dei nostri cari, per dire forte 'basta morti di illegalita. Leggi i commenti I commenti dei lettori 
VIA a Roma a piedi, si parte con il primo test. Oggi dalle 15.30 alle 19.30 scatta la chiusura alle auto. Una decisione presa dal Comune in vista delle numerose manifestazioni legate a Italia 150 nei prossimi mesi. Non solo. La folla che ha preso d’assalto il centro dal 17 marzo in poi ha convinto Palazzo Civico a tentare l’esperimento per verificare gli effetti nel tempo. Sarà così fino al 26 giugno. Un provvedimento base: stop alle auto sull’asse di via Roma tutti i pomeriggi. E non sarà possibile nemmeno attraversare la via con la macchina. L’area pedonale sarà più amplia e comprenderà alcuni tratti di via Principe Amedeo, via Giolitti, via Santa Teresa, via Arcivescovado, via Gramsci. A vigilare sullo stop al traffico nel cuore del centro la polizia municipale: 25 agenti che potrebbero aumentare in caso di necessità. Via Roma a piedi funzionerà? «È un esperimento — ribadisce l’assessore alla Viabilità, Maria Grazia Sestero — da fine aprile in poi, soprattutto a maggio, il centro sarà il teatro di molte iniziative legate ai festeggiamenti di Italia 150. E sarà necessaria una chiusura più amplia del centro». Già. Si prevede, ad esempio, nel lungo weekend degli alpini, tra il 6 e l’8 maggio, una chiusura serale della Ztl dalle 20 fino a tarda notte. Sestero oggi verificherà di persona l’effetto della chiusura. Nonostante il caldo e il clima estivo rimarrà in città e «farò una bella passeggiata in via Roma», dice. Le temperature record potrebbero essere controproducenti. Il rischio è che i torinesi decidano di concedersi un anticipo di mare. Ma l’assessore all’Ambiente, Roberto Tricarico, (anche lui non si perderà via Roma pedonale), è convinto che sarà un crescendo: «La gente si è già appropriata di via Roma — sottolinea — ora che si crea uno spazio libero in più in città sono convinto che sarà un successo». Cose da fare? Non sono state organizzate iniziative ad hoc. Non mancano i motivi per una passeggiata nel cuore della città. I negozi sono aperti, un’occasione di shopping in più. E poi i musei, dall’Egizio al Cinema, da Palazzo Reale a Palazzo Madama, dove si può ammirare la ricostruita Sala del Senato. Dopo le 19.30 le macchine torneranno padrone di via Roma. Se ne riparlerà domenica prossima. Per gli automobilisti un’avvertenza. Domani iniziano i lavori per il rifacimento del manto stradale lungo Po Diaz. Il cantiere occuperà, fino al 22 aprile, prima l’una poi l’altra carreggiata. Sono necessari cambiamenti temporanei alla circolazione per evitare che si creino tappi, soprattutto tra le 7.30 e le 10.30, quando sono accese le telecamere della Ztl. I lavori interessano una parte del perimetro della Zona a traffico limitato. Sui lungo Po Diaz e Cadorna viene istituito il senso unico da corso Cairoli vero via Napione. Le auto che da corso Vittorio Emanuele II sono dirette verso corso San Maurizio-via Napione non devono cambiare percorso, mentre nella direzione opposta devono essere utilizzate via Vanchiglia e via Bava. Per tutta la durata dei lavori, queste ultime vie saranno percorribili anche dalle 7,30 alle 10,30, nell’orario in cui normalmente sono attive le limitazioni previste dalla Ztl centrale. Meglio scegliere percorsi alternativi per arrivare fino in centro. 
La vigilia è stata calda: oltre trenta gradi, ieri sera, all’atterraggio del volo charter del Napoli all’aeroporto Guglielmo Marconi. Ma oggi, allo stadio Dall’Ara, la temperatura promette d’impennarsi ancora, diventando incandescente Non c’è più un posto libero, infatti, per assistere all’attesa sfida (inizio ore 15) tra il Bologna e la squadra di Walter Mazzarri, trasformata in un autentico happenening dai tifosi azzurri. Difficile dire con certezza quanti saranno, sulle tribune. Non meno di quindicimila, secondo le previsioni più attendibili. Mai visto un esodo così imponente, da quando sono in vigore le restrizioni per motivi di ordine pubblico. La febbre da scudetto ha spazzato via ogni barriera, grazie soprattutto alla mobilitazione dei club organizzati di centro e nord Italia. Sembrerà di essere quasi allo stadio San Paolo, dove tra l’altro è già alle porte un altro pienone da primato. Sono quarantamila i biglietti già comprati per il posticipo di domenica prossima a Fuorigrotta. Il dodicesimo uomo, il pubblico, ha scelto di scendere in campo: come ai tempi d’oro. Bologna, a partire da stamattina, sarà presa d’assalto dai napoletani. I cancelli dello stadio Dall’Ara apriranno con tre ore di anticipo, a mezzogiorno, per evitare il caos e facilitare l’ingresso degli spettatori. Forte il timore di incidenti, ma i tifosi del Napoli hanno solo voglia di fare festa. Il club bolognese “Respiro azzurro” in una settimana ha raddoppiato i suoi iscritti (da duecento a quattrocento) e farà gli onori di casa. Nel settore Ospiti sarà esposta una gigantesca lettera “N”, per salutare Mazzarri e i giocatori. La parola d’ordine è vestirsi tutti d’azzurro. E’ forte, pure a distanza di ventuno anni, il ricordo della storica vittoria del 22 aprile del 1990: quel 42, infatti, spianò la strada verso il secondo scudetto. Oggi l’atmosfera sarà quasi uguale: s’annunciano novanta minuti da brividi. Il Napoli non avrà in campo Edinson Cavani, squalificato. Prima volta senza il Matador, che in 31 giornate di campionato era stato quasi sempre titolare, subentrando nel secondo tempo nelle uniche tre circostanze in cui era partito dalla panchina. Pesante l’assenza del cannoniere uruguaiano, autore della metà dei gol (25 su 50) realizzati finora dagli azzurri. Toccherà soprattutto a Lavezzi, avanzato nella posizione di prima punta, farsi carico della sostituzione del compagno, rilevandone i compiti nel tridente d’attacco. Il Pocho ha dalla sua parte i numeri: cinque reti su sei segnate lontano dal San Paolo. Molto prezioso anche il suo contributo: dal rientro dell’argentino dopo la squalifica, infatti, la formazione di Walter Mazzarri ha messo insieme tre vittorie di fila, riaprendo la lotta per il primato. Lavezzi dovrà essere decisivo anche oggi, per permettere al Napoli di rispondere al successo di ieri dell’Inter e mettere paura al Milan, impegnato stasera nel posticipo di Firenze. Gli azzurri, battendo il Bologna, avrebbero la sicurezza matematica di issarsi per qualche ora (e forse di più) al primo posto in classifica, raggiungendo i rossoneri in vetta. Niente calcoli, dunque. Non inganni la mossa che sta per compiere Mazzarri, che è intenzionato a partire inizialmente con Zuniga, tenendosi come armi di scorta gli attaccanti Mascara, Lucarelli e pure il baby Dumitru, ritornato a sorpresa tra i convocati. Il tecnico azzurro, nella sua carriera in panchina, è sempre finito ko allo stadio Dall’Ara. E’ l’occasione giusta per sfatare il tabù. 
Mario Morcone, candidato sindaco del centrosinistra, promette di riportare la legalità in via Caracciolo, «il chilometro più bello del mondo», e attacca il tandem composto dal sindaco di Salerno Vincenzo De Luca del Pd e il candidato Pdl a Napoli Gianni Lettieri: «Visto che hanno un processo in comune non potevano non sostenersi a vicenda». Lettieri, intanto, trascorre la mattinata tra un cocktail con il suo leader Nicola Cosentino e il campo di atletica del Virgiliano dove fa i complimenti per il restauro a Rosa Russo Iervolino. Poi in serata abbraccia Maurizio Gasparri. Luigi De Magistris dell’Italia dei valori in mattinata si unisce ai precari mentre Raimondo Pasquino del Terzo polo, finora assente sui cartelloni, sceglie Klaus Davi e il suo braccio destro Luca Cipriano per lanciare una campagna di comunicazione innovativa con eventi a effetto. Un sabato in strada per i candidati. Morcone attraversa il quartiere Sanità parlando con abitanti e commercianti, poi lancia lo sguardo verso il mare: «Non è tollerabile che in via Caracciolo, una delle promenade più famose al mondo, ci siano ambulanti, parcheggiatori e venditori abusivi che portano sporcizia e degrado. La spiaggia libera della rotonda Diaz va resa civile e pulita, la Casina del Boschetto in Villa comunale va riconsegnata in sei mesi ai giornalisti, ma per tutta la Villa è necessaria una gestione più efficiente». Una Napoli «più pulita, verde e vivibile» la sogna anche Luigi De Magistris che però, al contrario di Lettieri, attacca la Iervolino durante un incontro con i militanti della federazione della sinistra: «Bisogna voltare pagina rispetto alla politica del passato e dare un segnale forte di discontinuità. Le decisioni prese negli ultimi mesi dalla giunta Iervolino sono scandalose». Candidati in strada e il confronto continua a distanza. Lettieri non partecipa alle tribune, Morcone di conseguenza non partecipa neppure lui e ora tocca a Pasquino che ad una manifestazione Udc sul programma ha annunciato: «Non andrò più ai confronti se non ci saranno gli altri». Confronto, dunque, sempre a distanza anche se a volte molto ravvicinata. Oggi alle 11 Lettieri è al Plebiscito per “Scacchi in piazza” mentre Pasquino è alle 12 con Rocco Buttiglione al Gambrinus. Domani arriva invece Pierluigi Bersani alle 18 al Teatro Mediterraneo della Mostra d’Oltremare per parlare di legalità e sviluppo. E il commissario del Pd Andrea Orlando annuncia: «C’è un collegamento strettissimo tra la campagna elettorale di Napoli e la battaglia sulla giustizia in Parlamento dove si vogliono abbattere i pilastri dell’uguaglianza dei cittadini davanti alla legge. Dietro i cieli azzurri dei manifesti di Lettieri c’è Nicola Cosentino con la sua pericolosità sociale secondo la definizione della Cassazione. Il nostro avversario a Napoli è la destra, la peggiore destra d’Italia. Qui verranno tutti i dirigenti del Pd e i sindaci di altre città del Nord e del Sud perché si gioca una partita importantissima. Perdere Napoli sarebbe la capitolazione del Mezzogiorno». 
UDINE - Era l'ultimo treno per ambire al ricco quarto posto, e la Roma è riuscito a prenderlo. Non una comoda prima classe prenotata da tempo, ma una salita al volo, avventurosa, sull'ultimo scomodo vagone. I giallorossi passano a Udine dopo una gara dall'incredibile finale: un 2-1 firmato da Totti con una doppietta, che riporta i friulani a tiro  -  tre punti - , anche se le quotazioni definitive potranno farsi dopo la gara domenicale della Lazio, che se batte il Parma va sola al quarto posto. TEGOLA PER GUIDOLIN - Gara emozionante ma non bella, nobilitata dalla terza doppietta di Totti in un ristretto lasso di tempo: sei gol a Lazio, Fiorentina e Udinese che fruttano 7 punti utilissimi alla causa della squadra di Montella. Più interessante la ripresa, primo tempo che scivola via tatticamente. Guidolin intuisce la serata storta quando Sanchez, dopo averlo illuso con un recupero in extremis, dà forfait nel riscaldamento concedendo spazio a Denis accanto a Di Natale. Montella replica con una trequarti offensiva soprattutto a sinistra  -  dove c'è Vucinic  -  a sostegno della punta di riferimento Totti. ISLA REGISTA ESTERNO - Il tecnico giallorosso punta soprattutto a bloccare gli attacchi friulani sugli esterni. Impresa che non riesce granché sul settore dove opera Isla, che in assenza dello squalificato Inler al centro, propone una sorta di regia esterna. Sul versante opposto invece se la cava bene Rosi, che con Armero inscena un duello tutta corsa. Tanta strategia che frutta poco. Doni deve stare attento solo su una battuta dalla distanza di Abdi, Handanovic è invece più decisivo su un tentativo di autogol di testa di Denis. IL CUCCHIAIO DI TOTTI - In avvio di ripresa, Roma più convinta, anche se la voglia di fare lascia spazi invitanti: su uno di questi, Isla per poco non azzecca il diagonale vincente. La prima svolta della gara la offre Pinzi, ingenuo nel commettere un fallo da rigore su Pizarro, decentratissimo e quindi innocuo. Dagli undici metri, Totti ripropone dopo parecchio tempo il 'cucchiaiò e beffa Handanovic. La Roma, oltre ad andare vicina al raddoppio con un colpo di testa di Juan (salvataggio sulla linea di Domizzi), gestisce discretamente il vantaggio. I giallorossi iniziano però a soffrire sull'ingresso di Corradi. La fisicità del centravanti incide, soprattutto nella sponda a seguire per Di Natale, che dai lamenti del primo tempo  -  aveva chiesto di uscire  -  si trasforma in co-eroe della serata con un sinistro di controbalzo. FINALE CALDISSIMO - Mancano un paio di minuti, più quattro di recupero, ma il bello deve ancora venire. L'arbitro Damato fa saltare i nervi ai friulani quando annulla il gol del sorpasso di Asamoah: giusto, a vedere la parte finale del replay  -  tocco di mano del ghanese -, più dubbio se si analizza la parte iniziale, con una spinta maligna di Perrotta. In questi casi si usa dire: il rigore non sarebbe stato uno scandalo. Tra chi recrimina, chi tira un sospiro di sollievo, e chi gioca: Riise entra in area da sinistra, Totti si avventa sull'assist e con un esterno destro rimette la Roma in carreggiata proprio all'ultimo secondo. Roma batte Udinese 2-1 (0-0) UDINESE (3-5-2): Handanovic 6, Benatia 6,5, Zapata 6, Domizzi 6 (41' st Vydra sv); Isla 6,5, Abdi 6 (24' st Cuadrado 6), Pinzi 5.5, Asamoah 6, Armero 5,5; Denis 6 (27' st Corradi 6,5), Di Natale 6,5. (6 Belardi, 13 Coda, 45 Angella, 26 Pasquale). All.: Guidolin 6. ROMA (4-2-3-1): Doni 6, Cassetti 6, Burdisso 6, Juan 5,5, Riise 6;  De Rossi 6.5, Pizarro 6; Rosi 6,5 (19' st Taddei 6.5) Brighi 5,5 (26' st Perrotta 6) Vucinic 5.5 (29' st Borriello sv); Totti 7. (1 Lobont, 15 Loria, 47 Caprari, 30 Simplicio). All.: Montella 6.5 Arbitro: Damato di Barletta 5 Marcatori: st 12' Totti su rigore, 42' st Di Natale, 49' st Totti. Ammoniti: Cassetti e Di Natale per gioco non regolamentare, Juan e Corradi per gioco scorretto, Domizzi per proteste. Spettatori 25 mila. Recupero 0' e 4'. Leggi i commenti I commenti dei lettori 
