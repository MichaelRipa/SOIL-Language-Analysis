CATANIA - "Il nostro secondo tempo è stato superlativo, le abbiamo provate tutte ma era una giornata no". Walter Mazzarri non ha nulla da dire ai suoi dopo il ko di Catania: ha visto un Napoli positivo. "Gli episodi condizionano il risultato, sono comunque contento per la prestazione dei miei ragazzi. Ci è mancato lo spunto decisivo per chiudere il risultato quando eravamo sullo 0-1 ma non ho niente da dire alla squadra, anche oggi abbiamo onorato il gioco del calcio nonostante il Bayern Monaco alle porte". SANTANA HA GIOCATO BENE - Il tecnico difende la scelta di Santana centrale di centrocampo. "E' stato perfetto, il migliore in campo, almeno fino all'espulsione. Criticarlo è sbagliato e anzi, dopo oggi so di poter contare nuovamente su di lui in quel ruolo, è un ragazzo che ha esperienza, qualità e interdizione. In 11 non abbiamo mai sofferto, in 10 Ricchiuti ci ha creato qualche problema di troppo. Di questo passo faremo grandi imprese fuori casa, è la strada giusta". IL SILENZIO DI MERCOLEDI' - Mazzarri torna poi sul post partita del turno infrasettimanale, quando non si è concesso alla stampa. "Sono pagato per allenare e poi, eventualmente, per rendere conto ai giornalisti di quanto è successo in campo. Oggi abbiamo perso e ci metto la faccia ma da qui in poi manderò Frustalupi o Bigon in caso di vittoria: quando si vince non serve il commento. Non posso parlare troppo, non dormo la notte per preparare le partite. Mercoledì ero arrivato per primo e volevo essere intervistato subito, non sono stato rispettato in questo come già accaduto in passato. Adesso pensiamo al Bayern Monaco, una delle squadri più forti d'Europa che sfideremo in uno stadio splendido. Vogliamo ottenere un risultato speciale". Leggi i commenti I commenti dei lettori 
La statua di Paganini suda fango, ma nessuno grida al miracolo. È solo sporco che cola da un telone di plastica gonfio dell'acqua caduta negli ultimi giorni. Ricopre il monumento del violinista, un tempietto con la copertura che cade a pezzi. Come altre strutture e tombe della Villetta. Lo notano da tempo molti cittadini che in questi giorni fanno avanti e indietro per i corridoi del cimitero, in attesa di celebrare i Morti. Mazzo di fiori in mano e cartina per rintracciare gli avelli dei propri cari, non risparmiano commenti sullo stato di abbandono in cui versa la parte storica del camposanto di Parma. DEGRADO - Lungo tutto il percorso monumentale, dal camminamento attorno all'ottagono centrale, le gallerie sotterranee nord e sud, fino alla perimetrale nord i problemi sono gli stessi. Volte crepate, arcate rovinate, pareti scrostate con i mattoni a vista. Sui muri segni di intonaco fresco per chiudere le crepe. Per terra, pavimenti dissestati con evidenti fessure. L'ala perimetrale nord, in particolare, è un settore dove chi possiede una tomba non si sente molto tranquillo, anzi lo definisce "altamente critico". In alcuni punti il tetto sta cedendo, e il graduale spostamento delle tegole provoca infiltrazioni nella copertura, molte delle quali formano crepe strutturali. Con la sua scalinata disconnessa e le pareti screpolate, poi, l'oratorio di San Gregorio Magno - la chiesa che si vede sul fondo una volta entrati dall'ingresso principale - accresce il senso di incuria. Nell'ottagono centrale sono diverse le tombe trascurate. Su alcune compare un foglio che ne attesta lo stato di abbandono. Prima di intervenire sul loro recupero, però, passa minimo un anno e mezzo (se va bene) tra verifica di estumulazioni e inumazioni negli ultimi vent'anni, controlli all'anagrafe, avviso e asta pubblica. Tra quelle celebri, oltre al monumento di Niccolò Paganini, la tomba di Cleofonte Campanini, direttore d'orchestra e storico "avversario" (ben più amato dai parmigiani) di Arturo Toscanini, che porta su di sé i segni del tempo. Come se non bastasse, poi, ci si mettono anche i gatti a dare seccature. Si scavano la tana sotto le fosse a terra e si accoccolano sulla copertura. Un tocco di romanticismo gotico che non piace ai frequentatori della Villetta, che spesso le ritrovano sporche di escrementi. Ma questo è niente, perché almeno gli animali non rubano. FURTI - Si va dai "soliti sciacalli", così li chiamano i visitatori, che fanno sparire fiori - veri e finti - e portafiori. "Forse finiscono su un'altra tomba, chi lo sa - commentano - la Villetta è talmente grande". Gesti così frequenti che ormai vengono considerati consueti. Ma ogni tanto scompaiono anche statue e icone sacre che ornano le tombe di famiglia. Come la cappella dell'architetto Leoni, professionista e celebre docente universitario nei primi decenni del '900, che vent'anni fa si è visto sottrarre due leoni di marmo di Carrara (scelti per onorare il suo nome) a guardia del suo tumulo, oltre che due colonne in travertino dal tetto, asportate probabilmente con una gru. O come le aquile di bronzo della famiglia Romanelli che - come illustra un conoscitore del cimitero - non sono di certo volate vie con le loro ali. Tanto che più persone sono corse ai ripari. La famiglia Barilla - mostrano sempre i frequentatori - ha deciso di chiudere la sua cappelletta privata con un cancello blindato. Non ci si sorprende, allora, quando su una tomba più semplice, nel mezzo dell'ottagono centrale, compare l'avviso "Attenzione: microtelecamere nascoste collegate con il comando dei carabinieri". Non si sa mai. SPAZI ESIGUI - Non è facile trovare una sistemazione per i propri cari tra le 57mila sepolture della Villetta. Numero che va moltiplicato almeno per tre (in una tomba sono conservati più resti, tra estumulazioni e ossa) per rendersi conto che nel cimitero di Parma riposano più persone di quante vivano in città. Dove metterli? Certo bisognerebbe chiedere spiegazioni a Madre natura. Intanto, nello scorso decennio, si è dovuto aprire il nuovo grande reparto San Pellegrino a sud per ricavare altri spazi. Tuttavia, c'è chi sostiene che la cementificazione si potrebbe evitare, se venissero liberate alcune vecchie tombe. "Mio padre è sepolto qua sotto - racconta un'anziana signora in visita alla galleria sud - dove ci sono tanti loculi di persone scomparse a fine '800 che forse si potrebbero esumare". Ma queste sepolture non si possono toccare. Ai defunti fino agli anni '40, infatti, la legge riconosceva il diritto ad avere una sistemazione eterna, in tutti i sensi. Solo negli anni '60 il Comune ha fissato a 40 anni il tempo massimo di concessione dell'avello dal momento dell'acquisto. Per le cappelle edificate nell'ottagono centrale, invece, la concessione è di 99 anni. Dopodiché o si rinnova, o lo spazio si mette all'asta. Proprio in questi giorni si apre un'asta pubblica che riguarda 27 sepolcri di pregio tra i cimiteri di Parma, Marore e Valera. Si va da qualche migliaia di euro per le tombe singole a 200mila per uno spazio di famiglia con venti posti. ADE VERSO LA PRIVATIZZAZIONE? - Chi risponde alle osservazioni dei cittadini è Paola Colla, presidente di Ade Spa - la società di cui il Comune di Parma detiene il 100% del capitale sociale - che dal 2004 si occupa dei servizi funebri della Villetta e di altri otto cimiteri fuori dal raggio urbano: Marore, Vigatto, Valera, Ugozzolo, Baganzola, San Pancrazio, Viarolo, ed Eia. In carica dal 2009, è subentrata a Carletto Nesti. A chi le rimprovera di non farsi vedere molto tra tombe e avelli, lei risponde decisa: "Giro tutte le nostre strutture in due ore e mezza, nonostante abbia meno tempo del mio predecessore". Poi aggiunge: "Non amo farmi annunciare, anche perché ho sempre con me la macchina fotografica per monitorare quello che non va senza dare nell'occhio". Da quando si è insediata, la Colla ha modificato il modello organizzativo della società, orientandola verso un profilo più autonomo. Sua la vittoria della "battaglia delle concessioni" grazie alla quale, dal gennaio 2011, Ade può acquisire direttamente le entrate per le concessioni cimiteriali. Circa 3milioni di euro quest'anno che i cittadini versano per le spese di affitto e manutenzione delle loro sepolture. "Un ammontare che investiamo per opere straordinarie e ordinarie in tutti i nostri cimiteri - spiega la presidente nel corso di una lunga chiacchierata nel suo ufficio - solo che per attuarle abbiamo dovuto aspettare la votazione delle delibere relative a Stt e alle altre partecipate la scorsa estate". Per questo la numero uno di Ade si augura che il Comune decida di privatizzare la società, almeno in parte: "Garantirebbe una maggiore snellezza al settore - spiega - senza rischiare che i nuovi soci speculino sul business dei morti, perché l'ente continuerebbe a stabilire e controllare tariffe e vendita delle sepolture, com'è sempre stato". Tempi più rapidi, allora, e trasparenza pubblica garantita. La richiesta è già stata inoltrata: a decidere sarà il nuovo Commissario di Parma Anna Maria Cancellieri. GLI INTERVENTI ALLA VILLETTA - "I soldi ci sono, e i progetti anche. Alcuni già approvati" assicura Paola Colla, rispondendo così all'attacco dell'ex consigliere comunale di Rifondazione comunista Marco Ablondi che ha definito la sua solo "una politica propagandistica degli annunci". 4 milioni di euro che la società ha stanziato per operazioni di recupero fino al 2014 in tutti e nove i cimiteri gestiti. Alla Villetta - assicurano dalla direzione - la parte monumentale diventerà cantiere già dal mese di novembre, quando s'interverrà proprio su alcune delle criticità indicate dai cittadini. A cominciare dall'area perimetrale nord - la zona più a rischio secondo i visitatori - dove si parla di sistemare 500 mq di tetto, con un intervento di 290mila euro oggi in fase di gara d'appalto. A questo va aggiunto un milione e 100 euro per l'abbattimento delle barriere architettoniche, il rinnovo dei campi e la valorizzazione del monumento ai caduti di Cefalonia, sempre nello stesso settore. Per questi lavori esiste un progetto definitivo, che dovrebbe partire nei primi mesi del 2012. Inoltre, Ade ha già stanziato altri 270mila euro complessivi (con il sostegno della Fondazione Cariparma) per rimettere in sesto l'oratorio di San Gregorio Magno, dentro e fuori. E per il monumento di Niccolò Paganini un primo ritocco da 50mila euro entro la fine dell'anno, più altri 150mila per il recupero vero e proprio. "Se la Soprintendenza avesse adottato un metodo di restauro più adatto...", sospirano dai piani alti della società riferendosi al tempietto del "violinista del diavolo", che ora necessita di un secondo intervento in meno di dieci anni. A Paganini, questa volta, tocca ripetere. 
CATANIA - Non ci crede, si schernisce, fa ironia. Vincenzo Montella protegge il Catania a modo suo: la vittoria sul Napoli vale l'aggancio ai partenopei e alla zona alta della classifica. "Ci stanno facendo uno scherzo, siamo abituati a vederla da un'altra prospettiva. Forse l'hanno soltanto girata al contrario per prenderci in giro. Domenica prossima affrontiamo il Milan? Il colpo esterno è quello che ci manca...". RINGRAZIO LA SOCIETA' - Il tecnico analizza lucidamente la partita. "Abbiamo sofferto nel finale, potevamo e dovevamo chiuderla ad inizio ripresa quando ne avevamo avuto l'occasione. La partita era stata preparata così, con Ricchiuti a colpire fra le due linee. Siamo abituati a rimontare, forse ci piace metterci in difficoltà da soli per creare stimoli: riusciamo a prendere gol sempre prima, oggi dopo nemmeno un minuto. Purtroppo in chiusura facevamo veramente tanta fatica ad uscire contro un avversario di grande livello, ci lavoreremo in settimana ma ho poco da rimproverare ai ragazzi che si sono aiutati e hanno portato a casa i tre punti. Ringrazio la società, stiamo facendo bene perché lavoriamo in tranquillità con giocatori scelti benissimo". OBIETTIVI IDENTICI - La vittoria non muta gli obiettivi del Catania. "Faremmo un grande errore, soprattutto in un campionato così livellato - prosegue Montella - dove con due soli errori si rischia di precipitare nuovamente in basso. Dobbiamo essere sempre consapevoli del nostro obiettivo, la salvezza, da conquistare partita dopo partita con la massima abnegazione che deve esserci soprattutto negli allenamenti. Le vittorie si costruiscono in settimana, oggi siamo stati grandi ma c'è ancora tanto da fare". Leggi i commenti I commenti dei lettori 
BERLINO – Durissimo monito-accusa della Germania all’Italia: Roma deve decidersi con la massima urgenza a passare dalle promesse di risanamento e riforme ai fatti, perché molto del destino dell’euro e dell’Unione europea dipende dal futuro italiano. Lo dice il ministro delle Finanze federale Wolfgang Schaeuble, ex delfino del padre della riunificazione tedesca e dell’euro Helmut Kohl e numero due di fatto del governo, nell’intervista a Der Spiegel anticipata dall’edizione online dell’autorevole settimanale di Amburgo. E’il secondo avvertimento di Berlino al governo Berlusconi in poche ore, dopo che venerdì la cancelliera Angela Merkel, per bocca del suo portavoce Steffen Seibert, aveva pubblicamente auspicato che l’esecutivo italiano segua l’opinione del capo dello Stato, Giorgio Napolitano. Affermazione seguita dalle note dichiarazioni del presidente del Consiglio contro l’euro, che evidentemente qui in Germania hanno esasperato pessimismo e allarme sulla sorte politica e di conti pubblici della terza economia dell’eurozona. Al vertice di Bruxelles abbiamo fatto grandi passi avanti, ma molto resta ancora da fare, dice Schaeuble a Der Spiegel. E continua: resta da fare molto lavoro, soprattutto da parte dell’Italia. Perché l’Italia ha annunciato dichiarato e promesso più volte e da tempo di essere disponibile a misure severe e riforme di fondo, e adesso queste promesse devono diventare fatti, nel modo più urgente. “Annunciare e promettere sono gesti che non bastano da soli” nell’attuale situazione in cui versa l’Europa, ammonisce il ministro più importante nel gabinetto di Angela Merkel. Non è finita: l’ex delfino di Kohl e attualmente uomo-chiave dell’Eurogruppo passa a elencare tutto quanto, secondo lui, il governo italiano deve fare con la massima urgenza. L’Italia, dichiara a Der Spiegel, deve prima di tutto ridurre in modo veloce e significativo il suo debito pubblico e rafforzare gli stimoli alla crescita economica. Poi ha bisogno di riforme strutturali sul mercato del lavoro e nei suoi sistemi di sicurezza sociale.”L’Italia”, prosegue, “deve convincere i mercati di essere decisa e determinata a varare e a portare a termine tutte queste riforme strutturali”. Il suo secondo monito, il ministro lo ha lanciato alle banche europee, chiamate a partecipare spendendo ben più di quanto abbiano fatto finora al salvataggio della Grecia, degli altri paesi in preda alla crisi del debito sovrano e dell’euro: attenzione, ha avvertito, “vie e scelte meno consensuali da parte dei poteri politici non sono escluse”. 
MILANO - E' un successo di svolta quello della Juventus. Il discorso è sfruttato: sono tre punti come gli altri, come quelli conquistati mercoledì con la Fiorentina ed in altre circostanze. Il peso specifico di quelli presi al Meazza con l'Inter, è però oggettivamente doppio, soprattutto per la carica psicologica importante che ne deriva. Una vittoria meritata, pur se raggiunta con qualche imperfezione, sia nell'approccio alla gara che nella gestione del risultato. Nonostante la sconfitta, Inter in leggera crescita, anche se la squadra di Ranieri dà la sensazione di avere il serbatoio delle energie in rosso. Il fatto di non aver creato granché nel secondo tempo ne è la prova. CONTE NON RINUNCIA A VIDAL - Ranieri opta per una squadra che cerchi di difendere alta, con frequenti assalti in fascia da parte di Nagatomo e Maicon, e Sneijder tra le linee a sostegno di Pazzini e Zarate. Conte se la gioca con Matri punta di riferimento e la trequarti con Pepe e Vucinic a spingere sugli esterni. A parte ciò, il modulo è modellato sulla presenza di Vidal a dare quantità alla mediana. C'è differenza tra le compagini nell'approccio alla gara: tutto orgoglio l'Inter, che pressa molto ma va a sprazzi, più organizzata la Juve, che legge meglio le varie situazioni. L'INCUBO LICHTSTEINER - Dopo una discreta occasione fallita da Cambiasso con un sinistro al volo da posizione decentrata, emerge un motivo importante. La catena offensiva di destra della Juve ha costantemente la meglio sull'asse Obi-Nagatomo. Vi si alternano gli interscambiabili Pepe e Vucinic, ma il filo conduttore è Lichtsteiner. Lo svizzero sale in continuazione, e da una sua iniziativa arriva il vantaggio bianconero: cross basso, Castellazzi è bravo nel respingere sulla deviazione di Matri ma viene  irrimediabilmente battuto da Vucinic. Una rete che fa vacillare le residue certezze dell'Inter: i tre in mediana non arginano a dovere i continui cambi di gioco avversari, Matri si invola due volte verso Castellazzi, sbagliando il primo diagonale e trovando pronto il portiere sul secondo. MAICON REAGISCE, POI MARCHISIO... - E' il dottor Maicon che prova a rianimare il malato nerazzurro: dal suo destro parte sia la palla del pareggio (deviazione di Bonucci, ma Buffon sul suo palo poteva fare di più), che il cross tramutato da Pazzini in clamorosa traversa con una grande girata di testa. Nel momento chiave della gara, ancora quella corsia di destra: dal settore parte l'azione finalizzata in rete da Marchisio con un perfetto destro dopo sponda di Matri. I discorsi potrebbero chiudersi poco dopo. Marchisio, pescato da Pirlo in area, viene steso da Castellazzi: sarebbe rigore, ma l'arbitro Rizzoli opta per una discutibile regola del vantaggio. LA MOSSA CASTAIGNOS - Nella ripresa Ranieri opta per l'inserimento di Castaignos al posto di Zarate. Operazione che dà qualche frutto in fase di interdizione (l'olandese è più fisico), ma di fatto produce poco e niente quando c'è da attaccare. Non c'è in effetti l'occasione purissima per l'Inter, quella che vada oltre un tiro ribattuto da un difensore, o di una mischia risolta dalla classica zampata. La Juve viene magistralmente gestita da Conte anche nei cambi: non è un caso che le maggiori chance arrivino da contropiede solitari portati avanti dai subentrati Estigarribia e Del Piero, che non inquadrano la porta da ottima posizione. A proposito del capitano bianconero, avrà anche sbagliato la palla dell'1-3, ma l'entrata in partita, l'intelligenza nel guadagnare punizioni in serie, è l'ennesima dimostrazione di professionalità. Inter-Juventus 1-2 (1-2) Inter (4-3-1-2): Castellazzi 6.5, Maicon 6.5, Lucio 5.5, Chivu 5, Nagatomo 6, Zanetti 5.5, Cambiasso 6, Obi 5.5 (19' st Stankovic 5.5), Sneijder 6 (33' st Alvarez 6), Zarate 5 (1' st Castaignos 5.5), Pazzini 6.5 (21 Orlandoni, 2 Cordoba, 42 Jonathan, 22 Milito). All.: Ranieri 5.5 Juventus (4-3-3): Buffon 5.5, Lichtsteiner 7, Bonucci 6.5, Barzagli 6.5, Chiellini 6, Vidal 6.5 (44' st Pazienza sv), Pirlo 5.5, Marchisio 7, Pepe 5.5, Matri 6.5 (25' st Estigarribia 6), Vucinic 6.5 (39' st Del Piero 6). (30 Storari, 29 De Ceglie, 17 Elia, 18 Quagliarella). All.: Conte 6.5 Arbitro: Rizzoli di Bologna 5. Reti: nel pt 12' Vucinic, 28' Maicon, 33' Marchisio. Angoli: 6-4 per l'Inter. Recupero: 0' e 4'. Ammoniti: Bonucci, Vidal, Chiellini, Pepe, Chivu, Pirlo per gioco falloso. Sneijder per proteste. Spettatori: 78.072 per un incasso di 2.649.933 euro. Leggi i commenti I commenti dei lettori 
ROMA - La terza sconfitta in quattro partite, per la Roma, è forse la più dolorosa: "Ma con il Milan c'è troppa differenza". Non potrebbe essere più esplicito Luis Enrique nel commentare la sconfitta interna contro la squadra di Allegri. Un'analisi impietosa dei limiti del gruppo romanista, fin troppo fragile in difesa e eccessivamente macchinosa in area quando si tratta di concludere. "Non ho mai visto la possibilità di vincere questa partita", la cruda confessione dell'allenatore asturiano. LUIS ENRIQUE: "MAI AVUTO POSSIBILITA' DI VINCERE" - "Non siamo una grande squadra", ne è certo Luis. Forse perché la Roma è riuscita a calciare verso la porta 22 volte, trovando lo specchio in appena 9 occasioni. Poco, pochissimo: "Abbiamo fatto tanti tiri in porta più dell'avversario, ma senza la determinazione che serve in questo tipo di partite. Loro hanno tirato meno ma con più cattiveria". Già, la cattiveria: "La differenza bestiale è che nel gol di Burdisso, il difensore aveva Zambrotta al collo, Nesta ha colpito come a casa sua. Siamo lontani dal risolvere questi problemi perché non è la prima volta". Inevitabile che qualche dubbio venga anche sul come la squadra è stata schierata in campo: "Quando mi hanno preso qui per la Roma sapevo cosa sarebbe successo per il mio modo di vedere il calcio. Questo non mi preoccupa io vedo il calcio così. Metto sempre in campo la formazione che ritengo più adatta per la partita". A preoccupare, soprattutto la tenuta sui calci piazzati: troppo spesso, in questa stagione, la squadra si è inchinata ai palloni piovuti da palle inattive. Lo sa anche il tecnico: "Sui calci piazzati non c'è mancanza d'esperienza: c'è un livello di giocatori che hanno già grande esperienza. E' un problema chiaro di concentrazione. Se non sei pronto e vedi subito cosa succede. Ma il massimo responsabile sono io, sono io che devo lavorare e fargli capire che dobbiamo migliorare". In questo senso, passa quasi in secondo piano la stretta di mano con Tassotti a distanza di 17 anni dalla gomitata di Usa '94: "Non ci siamo detti nulla di particolare, è passato così tanto tempo". Oggi fa più male la sconfitta. BALDINI: "NON ABBIAMO I CAMPIONI DEL MILAN" - A sentirne il dolore in prima persona è stato anche Baldini. Dopo l'ottimistica premessa della vittoria con il Palermo, il suo autunno romanista non potrebbe essere più buio: "Ma questa è una squadra ancora un po' bambina", l'abbraccio paterno del dg al gruppo. Un gesto che, però, non giustifica gli errori: "Stiamo cercando di proporre gioco, lo stiamo cercando di fare con dei giovani e questa gioventù ti fa pagare dazio. A Genova, dove abbiamo fatto un'ottima partita, l'attacco era formato da due ragazzi del '92 e uno del '91. Noi non abbiamo i campioni del Milan, siamo una squadra giovane e dobbiamo per forza passare per il gioco, altrimenti non si può crescere, anche se i risultati sono poi la cosa più importante". Non sempre, però, diventa possibile esprimerlo: "Non era il Milan la squadra più adatta per coprire i nostri difetti". Ma la cattiveria che manca si può insegnare? Non ha dubbi Baldini: "Sì". Ma la testa di Baldini guarda avanti: "Quando gli altri dovranno rifondare, noi saremo pronti". INFORTUNI - La partita della Roma, però, non è stata disastrosa soltanto sotto il punto di vista del risultato. Perché l'Olimpico ha tolto a Luis Enrique altri due elementi: Borini si è fermato nel primo tempo per una presunta lesione muscolare alla parte posteriore della gamba destra. Stessa zona ma gamba diversa per Juan, sostituito nella ripresa da Heinze. Più grave, a occhio, l'attaccante dell'under 21, anche se soltanto gli accertamenti - probabilmente lunedì - sveleranno la reale gravità dei problemi. Evidenze ricorrenti, per la verità: in questa stagione, per guai muscolari si sono fermati già Totti e Lobont, Greco (nel precampionato) e Kjaer, ma anche Cicinho e Pjanic, rientrato soltanto oggi dopo due gare da spettatore. "Credo che oggi il risultato potesse essere migliore. Abbiamo giocato bene con un ottimo possesso di palla. Ma prendere due gol su calcio d'angolo è stato un problema per noi". Il bosniaco, nonostante tutto, resta ottimista: "Abbiamo giocato bene. Ogni volta giochiamo meglio. Siamo sulla strada giusta per vincere nel futuro. E sono certo che vinceremo la prossima". Sarebbe grave il contrario. Leggi i commenti I commenti dei lettori 
CRACOVIA  - Destini legati per sempre. Indissolubilmente. Si cercano con lo sguardo Piero Terracina e Sami Modiano, che ad Auschwitz hanno trascorso mesi lavorando insieme, in silenzio, nell'orrore del campo di concentramento. Così come non si perdono mai di vista Tatiana e Andra Bucci, due sorelle che entrarono a Birkenau quando avevano 4 e 6 anni. Accanto a loro  -  sul volo per Cracovia - viaggia Nedo Fiano, accompagnato dai due figli (uno dei quali è deputato). Sono sopravvissuti al campo di concentramento di Auschwitz-Birkenau, dove morirono un milione e mezzo di persone, in gran parte ebrei. Sono già tornati molte volte nel luogo dello sterminio nazista  -  in territorio polacco  -  insieme a scolaresche e ragazzi giovanissimi. Ora fanno lo stesso viaggio nella memoria con un gruppo di parlamentari, in tutto una cinquantina. Oggi c'è stata la visita a Cracovia  -  a partire dal quartiere ebraico  -  e l'incontro animatissimo con il cardinale Dsiwitz, che ha parlato tra l'altro di un'Italia in crisi economica e morale. Domani  sarà la volta del campo e dei forni crematori. Le radici della democrazia. L'iniziativa è nata da Walter Veltroni, antesignano  -  da sindaco di Roma  -  dei viaggi della memoria per le scuole. Stavolta, però, l'ex segretario del Pd ha provato a coinvolgere parlamentari di vari partiti: il grosso è formato da deputati e senatori democratici (Olga D'Antona, Rosa Calipari, Walter Verini), ma nel gruppo spiccano due Pdl (Renato Farina e Manuela Di Centa), una leghista (Erica Rivolta), una Udc (Maria Teresa Formisano). Alcuni parlamentari di centrodestra hanno pagato la quota (650 euro), ma alla fine non sono arrivati. Deluso, Veltroni, per i pochi consensi bipartisan? "Assolutamente no, anzi  -  risponde mentre cammina per le strade del ghetto nazista di Cracovia  -  in un momento politico come questo mi sorprende l'adesione di tanti parlamentari. Non era facile. Ma volevo che tanti deputati e senatori tornassero alle radici della democrazia. Il campo di sterminio è il male estremo, ma dal campo di sterminio si è usciti, e a che prezzo, con la democrazia di cui i parlamentari sono rappresentanti". Questa ricerca di radici è ancora più necessaria mentre soffia forte il vento dell'antipolitica? "L'antipolitica non c'entra niente, il viaggio ha valore oggi come cinque anni fa". Gli echi della giornata italiana ( la Leopolda di Renzi, Bersani a Napoli ) arrivano con la sordina, ma da qui  Veltroni non vuole parlarne. E dagli scontri romani si tengono alla larga anche gli altri parlamentari. Insieme in viaggio mentre a Montecitorio qualche volta si arriva alle mani? Risponde Erica Rivolta, leghista col fazzoletto al collo anche in trasferta. "In Parlamento nascono anche delle amicizie personali, e poi questo viaggio ha un valore più alto". Come convive con le posizioni, a dir poco intolleranti, del suo collega del Carroccio Borghezio? "Per quello che ha detto sulla strage in Norvegia il partito lo ha condannato. Sono posizioni isolate. E finisce qui". Le testimonianze. "Speriamo di non stancarci troppo domani", dice Piero Terracina che di anni ne ha 83 e ad Auschwitz arrivò neppure quindicenne. "Lì a Birkenau ci sono chilometri di marcia da fare", spiega. Parla della prevista visita al campo di concentramento. Ma si capisce che la memoria va a ben altre marce, ben più dolorose. Samuel Modiano, un altro sopravvissuto di un anno più giovane, lo guarda e sorride. "Con lui abbiamo diviso tante cose, mesi insieme a scavare canali, ma anche a trasportare i corpi dei morti. Perché ci costringevano a fare anche questo. Posso dimenticarmi quello che ho fatto ieri, ma non di Piero. Lui è il mio fratello maggiore". Tatiana Bucci aveva sei anni quando entrò ad Auschwitz. "Siamo state fortunate io e mia sorella Andra  -  ci dice  -  perché quando siamo arrivate eravamo molto piccole. Io ho rimosso molte cose e dopo la guerra non abbiamo più parlato di quell'esperienza. E' stato meglio così. Molti non sono più riusciti ad avere una vita dopo Auschwitz". E ripete quella parola, "fortunate" per spiegare che sono ancora in vita perché qualcuno all'ingresso le scambiò per gemelle. Non furono subito mandate a morire perché considerate "interessanti" per gli studi deliranti del dottor Mengele. Saranno loro, i sopravvissuti, a guidare la visita di domani al campo di concentramento. Dziwisz e l'Italia vista da lontano. L'incontro con il cardinale Dziwisz, 40 anni accanto a Wojtyla come segretario particolare, avviene in un clima di amicizia. L'arcivescovo di Cracovia è stato accanto al Papa che andò al muro del pianto, che rivoluzionò i rapporti col mondo ebraico. Dziwisz sente l'affetto dei sopravvissuti e di chi li accompagna. E si rilassa. Chiama più volte Veltroni "onorevole sindaco". E spiega: "Per me è sempre il sindaco di Roma". Ricorda le visite di Wojtyla a Auschwitz ("andava ogni anno nel giorno di Ognissanti). Poi si concede alle domande della platea. E quando gli si chiede della crisi italiana risponde: "E' una crisi economica e morale". Poi si trattiene: "Non dico altro, la soluzione spetta ai politici". E alla domanda se è stato sorpreso nel vedere Benedetto sedicesimo ad Assisi (ndr, mentre in passato il cardinale Ratzinger era stato considerato critico rispetto agli incontri ecumenici di Wojtyla) risponde con entusiasmo: "Ho pensato: bravo, ha avuto coraggio". Infine, prende l'iniziativa e rivolge una domanda a Veltroni: "Come mai decise, da direttore dell'Unità, di allegare il Vangelo al giornale in occasione del Natale?". "Perché penso che un giornale debba ospitare anche le esperienze altrui e il pensiero degli altri", è la risposta. "Quell'iniziativa le fece guadagnare molte simpatie", incalza Dziwisz. E Veltroni, scettico: "Insomma...". E la risata della sala è davvero bipartisan. Leggi i commenti I commenti dei lettori 
MILANO - E' un successo di svolta quello della Juventus. Il discorso è sfruttato: sono tre punti come gli altri, come quelli conquistati mercoledì con la Fiorentina ed in altre circostanze. Il peso specifico di quelli presi al Meazza con l'Inter, è però oggettivamente doppio, soprattutto per la carica psicologica importante che ne deriva. Una vittoria meritata, pur se raggiunta con qualche imperfezione, sia nell'approccio alla gara che nella gestione del risultato. Nonostante la sconfitta, Inter in leggera crescita, anche se la squadra di Ranieri dà la sensazione di avere il serbatoio delle energie in rosso. Il fatto di non aver creato granché nel secondo tempo ne è la prova. CONTE NON RINUNCIA A VIDAL - Ranieri opta per una squadra che cerchi di difendere alta, con frequenti assalti in fascia da parte di Nagatomo e Maicon, e Sneijder tra le linee a sostegno di Pazzini e Zarate. Conte se la gioca con Matri punta di riferimento e la trequarti con Pepe e Vucinic a spingere sugli esterni. A parte ciò, il modulo è modellato sulla presenza di Vidal a dare quantità alla mediana. C'è differenza tra le compagini nell'approccio alla gara: tutto orgoglio l'Inter, che pressa molto ma va a sprazzi, più organizzata la Juve, che legge meglio le varie situazioni. L'INCUBO LICHTSTEINER - Dopo una discreta occasione fallita da Cambiasso con un sinistro al volo da posizione decentrata, emerge un motivo importante. La catena offensiva di destra della Juve ha costantemente la meglio sull'asse Obi-Nagatomo. Vi si alternano gli interscambiabili Pepe e Vucinic, ma il filo conduttore è Lichtsteiner. Lo svizzero sale in continuazione, e da una sua iniziativa arriva il vantaggio bianconero: cross basso, Castellazzi è bravo nel respingere sulla deviazione di Matri ma viene  irrimediabilmente battuto da Vucinic. Una rete che fa vacillare le residue certezze dell'Inter: i tre in mediana non arginano a dovere i continui cambi di gioco avversari, Matri si invola due volte verso Castellazzi, sbagliando il primo diagonale e trovando pronto il portiere sul secondo. MAICON REAGISCE, POI MARCHISIO... - E' il dottor Maicon che prova a rianimare il malato nerazzurro: dal suo destro parte sia la palla del pareggio (deviazione di Bonucci, ma Buffon sul suo palo poteva fare di più), che il cross tramutato da Pazzini in clamorosa traversa con una grande girata di testa. Nel momento chiave della gara, ancora quella corsia di destra: dal settore parte l'azione finalizzata in rete da Marchisio con un perfetto destro dopo sponda di Matri. I discorsi potrebbero chiudersi poco dopo. Marchisio, pescato da Pirlo in area, viene steso da Castellazzi: sarebbe rigore, ma l'arbitro Rizzoli opta per una discutibile regola del vantaggio. LA MOSSA CASTAIGNOS - Nella ripresa Ranieri opta per l'inserimento di Castaignos al posto di Zarate. Operazione che dà qualche frutto in fase di interdizione (l'olandese è più fisico), ma di fatto produce poco e niente quando c'è da attaccare. Non c'è in effetti l'occasione purissima per l'Inter, quella che vada oltre un tiro ribattuto da un difensore, o di una mischia risolta dalla classica zampata. La Juve viene magistralmente gestita da Conte anche nei cambi: non è un caso che le maggiori chance arrivino da contropiede solitari portati avanti dai subentrati Estigarribia e Del Piero, che non inquadrano la porta da ottima posizione. A proposito del capitano bianconero, avrà anche sbagliato la palla dell'1-3, ma l'entrata in partita, l'intelligenza nel guadagnare punizioni in serie, è l'ennesima dimostrazione di professionalità. Inter-Juventus 1-2 (1-2) Inter (4-3-1-2): Castellazzi 6.5, Maicon 6.5, Lucio 5.5, Chivu 5, Nagatomo 6, Zanetti 5.5, Cambiasso 6, Obi 5.5 (19' st Stankovic 5.5), Sneijder 6 (33' st Alvarez 6), Zarate 5 (1' st Castaignos 5.5), Pazzini 6.5 (21 Orlandoni, 2 Cordoba, 42 Jonathan, 22 Milito). All.: Ranieri 5.5 Juventus (4-3-3): Buffon 5.5, Lichtsteiner 7, Bonucci 6.5, Barzagli 6.5, Chiellini 6, Vidal 6.5 (44' st Pazienza sv), Pirlo 5.5, Marchisio 7, Pepe 5.5, Matri 6.5 (25' st Estigarribia 6), Vucinic 6.5 (39' st Del Piero 6). (30 Storari, 29 De Ceglie, 17 Elia, 18 Quagliarella). All.: Conte 6.5 Arbitro: Rizzoli di Bologna 5. Reti: nel pt 12' Vucinic, 28' Maicon, 33' Marchisio. Angoli: 6-4 per l'Inter. Recupero: 0' e 4'. Ammoniti: Bonucci, Vidal, Chiellini, Pepe, Chivu, Pirlo per gioco falloso. Sneijder per proteste. Spettatori: 78.072 per un incasso di 2.649.933 euro. Leggi i commenti I commenti dei lettori 
BERLINO – Durissimo monito-accusa della Germania all’Italia: Roma deve decidersi con la massima urgenza a passare dalle promesse di risanamento e riforme ai fatti, perché molto del destino dell’euro e dell’Unione europea dipende dal futuro italiano. Lo dice il ministro delle Finanze federale Wolfgang Schaeuble, ex delfino del padre della riunificazione tedesca e dell’euro Helmut Kohl e numero due di fatto del governo, nell’intervista a Der Spiegel anticipata dall’edizione online dell’autorevole settimanale di Amburgo. E’il secondo avvertimento di Berlino al governo Berlusconi in poche ore, dopo che venerdì la cancelliera Angela Merkel, per bocca del suo portavoce Steffen Seibert, aveva pubblicamente auspicato che l’esecutivo italiano segua l’opinione del capo dello Stato, Giorgio Napolitano. Affermazione seguita dalle note dichiarazioni del presidente del Consiglio contro l’euro, che evidentemente qui in Germania hanno esasperato pessimismo e allarme sulla sorte politica e di conti pubblici della terza economia dell’eurozona. Al vertice di Bruxelles abbiamo fatto grandi passi avanti, ma molto resta ancora da fare, dice Schaeuble a Der Spiegel. E continua: resta da fare molto lavoro, soprattutto da parte dell’Italia. Perché l’Italia ha annunciato dichiarato e promesso più volte e da tempo di essere disponibile a misure severe e riforme di fondo, e adesso queste promesse devono diventare fatti, nel modo più urgente. “Annunciare e promettere sono gesti che non bastano da soli” nell’attuale situazione in cui versa l’Europa, ammonisce il ministro più importante nel gabinetto di Angela Merkel. Non è finita: l’ex delfino di Kohl e attualmente uomo-chiave dell’Eurogruppo passa a elencare tutto quanto, secondo lui, il governo italiano deve fare con la massima urgenza. L’Italia, dichiara a Der Spiegel, deve prima di tutto ridurre in modo veloce e significativo il suo debito pubblico e rafforzare gli stimoli alla crescita economica. Poi ha bisogno di riforme strutturali sul mercato del lavoro e nei suoi sistemi di sicurezza sociale.”L’Italia”, prosegue, “deve convincere i mercati di essere decisa e determinata a varare e a portare a termine tutte queste riforme strutturali”. Il suo secondo monito, il ministro lo ha lanciato alle banche europee, chiamate a partecipare spendendo ben più di quanto abbiano fatto finora al salvataggio della Grecia, degli altri paesi in preda alla crisi del debito sovrano e dell’euro: attenzione, ha avvertito, “vie e scelte meno consensuali da parte dei poteri politici non sono escluse”. 
CATANIA - Non ci crede, si schernisce, fa ironia. Vincenzo Montella protegge il Catania a modo suo: la vittoria sul Napoli vale l'aggancio ai partenopei e alla zona alta della classifica. "Ci stanno facendo uno scherzo, siamo abituati a vederla da un'altra prospettiva. Forse l'hanno soltanto girata al contrario per prenderci in giro. Domenica prossima affrontiamo il Milan? Il colpo esterno è quello che ci manca...". RINGRAZIO LA SOCIETA' - Il tecnico analizza lucidamente la partita. "Abbiamo sofferto nel finale, potevamo e dovevamo chiuderla ad inizio ripresa quando ne avevamo avuto l'occasione. La partita era stata preparata così, con Ricchiuti a colpire fra le due linee. Siamo abituati a rimontare, forse ci piace metterci in difficoltà da soli per creare stimoli: riusciamo a prendere gol sempre prima, oggi dopo nemmeno un minuto. Purtroppo in chiusura facevamo veramente tanta fatica ad uscire contro un avversario di grande livello, ci lavoreremo in settimana ma ho poco da rimproverare ai ragazzi che si sono aiutati e hanno portato a casa i tre punti. Ringrazio la società, stiamo facendo bene perché lavoriamo in tranquillità con giocatori scelti benissimo". OBIETTIVI IDENTICI - La vittoria non muta gli obiettivi del Catania. "Faremmo un grande errore, soprattutto in un campionato così livellato - prosegue Montella - dove con due soli errori si rischia di precipitare nuovamente in basso. Dobbiamo essere sempre consapevoli del nostro obiettivo, la salvezza, da conquistare partita dopo partita con la massima abnegazione che deve esserci soprattutto negli allenamenti. Le vittorie si costruiscono in settimana, oggi siamo stati grandi ma c'è ancora tanto da fare". Leggi i commenti I commenti dei lettori 
CRACOVIA  - Destini legati per sempre. Indissolubilmente. Si cercano con lo sguardo Piero Terracina e Sami Modiano, che ad Auschwitz hanno trascorso mesi lavorando insieme, in silenzio, nell'orrore del campo di concentramento. Così come non si perdono mai di vista Tatiana e Andra Bucci, due sorelle che entrarono a Birkenau quando avevano 4 e 6 anni. Accanto a loro  -  sul volo per Cracovia - viaggia Nedo Fiano, accompagnato dai due figli (uno dei quali è deputato). Sono sopravvissuti al campo di concentramento di Auschwitz-Birkenau, dove morirono un milione e mezzo di persone, in gran parte ebrei. Sono già tornati molte volte nel luogo dello sterminio nazista  -  in territorio polacco  -  insieme a scolaresche e ragazzi giovanissimi. Ora fanno lo stesso viaggio nella memoria con un gruppo di parlamentari, in tutto una cinquantina. Oggi c'è stata la visita a Cracovia  -  a partire dal quartiere ebraico  -  e l'incontro animatissimo con il cardinale Dsiwitz, che ha parlato tra l'altro di un'Italia in crisi economica e morale. Domani  sarà la volta del campo e dei forni crematori. Le radici della democrazia. L'iniziativa è nata da Walter Veltroni, antesignano  -  da sindaco di Roma  -  dei viaggi della memoria per le scuole. Stavolta, però, l'ex segretario del Pd ha provato a coinvolgere parlamentari di vari partiti: il grosso è formato da deputati e senatori democratici (Olga D'Antona, Rosa Calipari, Walter Verini), ma nel gruppo spiccano due Pdl (Renato Farina e Manuela Di Centa), una leghista (Erica Rivolta), una Udc (Maria Teresa Formisano). Alcuni parlamentari di centrodestra hanno pagato la quota (650 euro), ma alla fine non sono arrivati. Deluso, Veltroni, per i pochi consensi bipartisan? "Assolutamente no, anzi  -  risponde mentre cammina per le strade del ghetto nazista di Cracovia  -  in un momento politico come questo mi sorprende l'adesione di tanti parlamentari. Non era facile. Ma volevo che tanti deputati e senatori tornassero alle radici della democrazia. Il campo di sterminio è il male estremo, ma dal campo di sterminio si è usciti, e a che prezzo, con la democrazia di cui i parlamentari sono rappresentanti". Questa ricerca di radici è ancora più necessaria mentre soffia forte il vento dell'antipolitica? "L'antipolitica non c'entra niente, il viaggio ha valore oggi come cinque anni fa". Gli echi della giornata italiana ( la Leopolda di Renzi, Bersani a Napoli ) arrivano con la sordina, ma da qui  Veltroni non vuole parlarne. E dagli scontri romani si tengono alla larga anche gli altri parlamentari. Insieme in viaggio mentre a Montecitorio qualche volta si arriva alle mani? Risponde Erica Rivolta, leghista col fazzoletto al collo anche in trasferta. "In Parlamento nascono anche delle amicizie personali, e poi questo viaggio ha un valore più alto". Come convive con le posizioni, a dir poco intolleranti, del suo collega del Carroccio Borghezio? "Per quello che ha detto sulla strage in Norvegia il partito lo ha condannato. Sono posizioni isolate. E finisce qui". Le testimonianze. "Speriamo di non stancarci troppo domani", dice Piero Terracina che di anni ne ha 83 e ad Auschwitz arrivò neppure quindicenne. "Lì a Birkenau ci sono chilometri di marcia da fare", spiega. Parla della prevista visita al campo di concentramento. Ma si capisce che la memoria va a ben altre marce, ben più dolorose. Samuel Modiano, un altro sopravvissuto di un anno più giovane, lo guarda e sorride. "Con lui abbiamo diviso tante cose, mesi insieme a scavare canali, ma anche a trasportare i corpi dei morti. Perché ci costringevano a fare anche questo. Posso dimenticarmi quello che ho fatto ieri, ma non di Piero. Lui è il mio fratello maggiore". Tatiana Bucci aveva sei anni quando entrò ad Auschwitz. "Siamo state fortunate io e mia sorella Andra  -  ci dice  -  perché quando siamo arrivate eravamo molto piccole. Io ho rimosso molte cose e dopo la guerra non abbiamo più parlato di quell'esperienza. E' stato meglio così. Molti non sono più riusciti ad avere una vita dopo Auschwitz". E ripete quella parola, "fortunate" per spiegare che sono ancora in vita perché qualcuno all'ingresso le scambiò per gemelle. Non furono subito mandate a morire perché considerate "interessanti" per gli studi deliranti del dottor Mengele. Saranno loro, i sopravvissuti, a guidare la visita di domani al campo di concentramento. Dziwisz e l'Italia vista da lontano. L'incontro con il cardinale Dziwisz, 40 anni accanto a Wojtyla come segretario particolare, avviene in un clima di amicizia. L'arcivescovo di Cracovia è stato accanto al Papa che andò al muro del pianto, che rivoluzionò i rapporti col mondo ebraico. Dziwisz sente l'affetto dei sopravvissuti e di chi li accompagna. E si rilassa. Chiama più volte Veltroni "onorevole sindaco". E spiega: "Per me è sempre il sindaco di Roma". Ricorda le visite di Wojtyla a Auschwitz ("andava ogni anno nel giorno di Ognissanti). Poi si concede alle domande della platea. E quando gli si chiede della crisi italiana risponde: "E' una crisi economica e morale". Poi si trattiene: "Non dico altro, la soluzione spetta ai politici". E alla domanda se è stato sorpreso nel vedere Benedetto sedicesimo ad Assisi (ndr, mentre in passato il cardinale Ratzinger era stato considerato critico rispetto agli incontri ecumenici di Wojtyla) risponde con entusiasmo: "Ho pensato: bravo, ha avuto coraggio". Infine, prende l'iniziativa e rivolge una domanda a Veltroni: "Come mai decise, da direttore dell'Unità, di allegare il Vangelo al giornale in occasione del Natale?". "Perché penso che un giornale debba ospitare anche le esperienze altrui e il pensiero degli altri", è la risposta. "Quell'iniziativa le fece guadagnare molte simpatie", incalza Dziwisz. E Veltroni, scettico: "Insomma...". E la risata della sala è davvero bipartisan. Leggi i commenti I commenti dei lettori 
La statua di Paganini suda fango, ma nessuno grida al miracolo. È solo sporco che cola da un telone di plastica gonfio dell'acqua caduta negli ultimi giorni. Ricopre il monumento del violinista, un tempietto con la copertura che cade a pezzi. Come altre strutture e tombe della Villetta. Lo notano da tempo molti cittadini che in questi giorni fanno avanti e indietro per i corridoi del cimitero, in attesa di celebrare i Morti. Mazzo di fiori in mano e cartina per rintracciare gli avelli dei propri cari, non risparmiano commenti sullo stato di abbandono in cui versa la parte storica del camposanto di Parma. DEGRADO - Lungo tutto il percorso monumentale, dal camminamento attorno all'ottagono centrale, le gallerie sotterranee nord e sud, fino alla perimetrale nord i problemi sono gli stessi. Volte crepate, arcate rovinate, pareti scrostate con i mattoni a vista. Sui muri segni di intonaco fresco per chiudere le crepe. Per terra, pavimenti dissestati con evidenti fessure. L'ala perimetrale nord, in particolare, è un settore dove chi possiede una tomba non si sente molto tranquillo, anzi lo definisce "altamente critico". In alcuni punti il tetto sta cedendo, e il graduale spostamento delle tegole provoca infiltrazioni nella copertura, molte delle quali formano crepe strutturali. Con la sua scalinata disconnessa e le pareti screpolate, poi, l'oratorio di San Gregorio Magno - la chiesa che si vede sul fondo una volta entrati dall'ingresso principale - accresce il senso di incuria. Nell'ottagono centrale sono diverse le tombe trascurate. Su alcune compare un foglio che ne attesta lo stato di abbandono. Prima di intervenire sul loro recupero, però, passa minimo un anno e mezzo (se va bene) tra verifica di estumulazioni e inumazioni negli ultimi vent'anni, controlli all'anagrafe, avviso e asta pubblica. Tra quelle celebri, oltre al monumento di Niccolò Paganini, la tomba di Cleofonte Campanini, direttore d'orchestra e storico "avversario" (ben più amato dai parmigiani) di Arturo Toscanini, che porta su di sé i segni del tempo. Come se non bastasse, poi, ci si mettono anche i gatti a dare seccature. Si scavano la tana sotto le fosse a terra e si accoccolano sulla copertura. Un tocco di romanticismo gotico che non piace ai frequentatori della Villetta, che spesso le ritrovano sporche di escrementi. Ma questo è niente, perché almeno gli animali non rubano. FURTI - Si va dai "soliti sciacalli", così li chiamano i visitatori, che fanno sparire fiori - veri e finti - e portafiori. "Forse finiscono su un'altra tomba, chi lo sa - commentano - la Villetta è talmente grande". Gesti così frequenti che ormai vengono considerati consueti. Ma ogni tanto scompaiono anche statue e icone sacre che ornano le tombe di famiglia. Come la cappella dell'architetto Leoni, professionista e celebre docente universitario nei primi decenni del '900, che vent'anni fa si è visto sottrarre due leoni di marmo di Carrara (scelti per onorare il suo nome) a guardia del suo tumulo, oltre che due colonne in travertino dal tetto, asportate probabilmente con una gru. O come le aquile di bronzo della famiglia Romanelli che - come illustra un conoscitore del cimitero - non sono di certo volate vie con le loro ali. Tanto che più persone sono corse ai ripari. La famiglia Barilla - mostrano sempre i frequentatori - ha deciso di chiudere la sua cappelletta privata con un cancello blindato. Non ci si sorprende, allora, quando su una tomba più semplice, nel mezzo dell'ottagono centrale, compare l'avviso "Attenzione: microtelecamere nascoste collegate con il comando dei carabinieri". Non si sa mai. SPAZI ESIGUI - Non è facile trovare una sistemazione per i propri cari tra le 57mila sepolture della Villetta. Numero che va moltiplicato almeno per tre (in una tomba sono conservati più resti, tra estumulazioni e ossa) per rendersi conto che nel cimitero di Parma riposano più persone di quante vivano in città. Dove metterli? Certo bisognerebbe chiedere spiegazioni a Madre natura. Intanto, nello scorso decennio, si è dovuto aprire il nuovo grande reparto San Pellegrino a sud per ricavare altri spazi. Tuttavia, c'è chi sostiene che la cementificazione si potrebbe evitare, se venissero liberate alcune vecchie tombe. "Mio padre è sepolto qua sotto - racconta un'anziana signora in visita alla galleria sud - dove ci sono tanti loculi di persone scomparse a fine '800 che forse si potrebbero esumare". Ma queste sepolture non si possono toccare. Ai defunti fino agli anni '40, infatti, la legge riconosceva il diritto ad avere una sistemazione eterna, in tutti i sensi. Solo negli anni '60 il Comune ha fissato a 40 anni il tempo massimo di concessione dell'avello dal momento dell'acquisto. Per le cappelle edificate nell'ottagono centrale, invece, la concessione è di 99 anni. Dopodiché o si rinnova, o lo spazio si mette all'asta. Proprio in questi giorni si apre un'asta pubblica che riguarda 27 sepolcri di pregio tra i cimiteri di Parma, Marore e Valera. Si va da qualche migliaia di euro per le tombe singole a 200mila per uno spazio di famiglia con venti posti. ADE VERSO LA PRIVATIZZAZIONE? - Chi risponde alle osservazioni dei cittadini è Paola Colla, presidente di Ade Spa - la società di cui il Comune di Parma detiene il 100% del capitale sociale - che dal 2004 si occupa dei servizi funebri della Villetta e di altri otto cimiteri fuori dal raggio urbano: Marore, Vigatto, Valera, Ugozzolo, Baganzola, San Pancrazio, Viarolo, ed Eia. In carica dal 2009, è subentrata a Carletto Nesti. A chi le rimprovera di non farsi vedere molto tra tombe e avelli, lei risponde decisa: "Giro tutte le nostre strutture in due ore e mezza, nonostante abbia meno tempo del mio predecessore". Poi aggiunge: "Non amo farmi annunciare, anche perché ho sempre con me la macchina fotografica per monitorare quello che non va senza dare nell'occhio". Da quando si è insediata, la Colla ha modificato il modello organizzativo della società, orientandola verso un profilo più autonomo. Sua la vittoria della "battaglia delle concessioni" grazie alla quale, dal gennaio 2011, Ade può acquisire direttamente le entrate per le concessioni cimiteriali. Circa 3milioni di euro quest'anno che i cittadini versano per le spese di affitto e manutenzione delle loro sepolture. "Un ammontare che investiamo per opere straordinarie e ordinarie in tutti i nostri cimiteri - spiega la presidente nel corso di una lunga chiacchierata nel suo ufficio - solo che per attuarle abbiamo dovuto aspettare la votazione delle delibere relative a Stt e alle altre partecipate la scorsa estate". Per questo la numero uno di Ade si augura che il Comune decida di privatizzare la società, almeno in parte: "Garantirebbe una maggiore snellezza al settore - spiega - senza rischiare che i nuovi soci speculino sul business dei morti, perché l'ente continuerebbe a stabilire e controllare tariffe e vendita delle sepolture, com'è sempre stato". Tempi più rapidi, allora, e trasparenza pubblica garantita. La richiesta è già stata inoltrata: a decidere sarà il nuovo Commissario di Parma Anna Maria Cancellieri. GLI INTERVENTI ALLA VILLETTA - "I soldi ci sono, e i progetti anche. Alcuni già approvati" assicura Paola Colla, rispondendo così all'attacco dell'ex consigliere comunale di Rifondazione comunista Marco Ablondi che ha definito la sua solo "una politica propagandistica degli annunci". 4 milioni di euro che la società ha stanziato per operazioni di recupero fino al 2014 in tutti e nove i cimiteri gestiti. Alla Villetta - assicurano dalla direzione - la parte monumentale diventerà cantiere già dal mese di novembre, quando s'interverrà proprio su alcune delle criticità indicate dai cittadini. A cominciare dall'area perimetrale nord - la zona più a rischio secondo i visitatori - dove si parla di sistemare 500 mq di tetto, con un intervento di 290mila euro oggi in fase di gara d'appalto. A questo va aggiunto un milione e 100 euro per l'abbattimento delle barriere architettoniche, il rinnovo dei campi e la valorizzazione del monumento ai caduti di Cefalonia, sempre nello stesso settore. Per questi lavori esiste un progetto definitivo, che dovrebbe partire nei primi mesi del 2012. Inoltre, Ade ha già stanziato altri 270mila euro complessivi (con il sostegno della Fondazione Cariparma) per rimettere in sesto l'oratorio di San Gregorio Magno, dentro e fuori. E per il monumento di Niccolò Paganini un primo ritocco da 50mila euro entro la fine dell'anno, più altri 150mila per il recupero vero e proprio. "Se la Soprintendenza avesse adottato un metodo di restauro più adatto...", sospirano dai piani alti della società riferendosi al tempietto del "violinista del diavolo", che ora necessita di un secondo intervento in meno di dieci anni. A Paganini, questa volta, tocca ripetere. 
ROMA - La terza sconfitta in quattro partite, per la Roma, è forse la più dolorosa: "Ma con il Milan c'è troppa differenza". Non potrebbe essere più esplicito Luis Enrique nel commentare la sconfitta interna contro la squadra di Allegri. Un'analisi impietosa dei limiti del gruppo romanista, fin troppo fragile in difesa e eccessivamente macchinosa in area quando si tratta di concludere. "Non ho mai visto la possibilità di vincere questa partita", la cruda confessione dell'allenatore asturiano. LUIS ENRIQUE: "MAI AVUTO POSSIBILITA' DI VINCERE" - "Non siamo una grande squadra", ne è certo Luis. Forse perché la Roma è riuscita a calciare verso la porta 22 volte, trovando lo specchio in appena 9 occasioni. Poco, pochissimo: "Abbiamo fatto tanti tiri in porta più dell'avversario, ma senza la determinazione che serve in questo tipo di partite. Loro hanno tirato meno ma con più cattiveria". Già, la cattiveria: "La differenza bestiale è che nel gol di Burdisso, il difensore aveva Zambrotta al collo, Nesta ha colpito come a casa sua. Siamo lontani dal risolvere questi problemi perché non è la prima volta". Inevitabile che qualche dubbio venga anche sul come la squadra è stata schierata in campo: "Quando mi hanno preso qui per la Roma sapevo cosa sarebbe successo per il mio modo di vedere il calcio. Questo non mi preoccupa io vedo il calcio così. Metto sempre in campo la formazione che ritengo più adatta per la partita". A preoccupare, soprattutto la tenuta sui calci piazzati: troppo spesso, in questa stagione, la squadra si è inchinata ai palloni piovuti da palle inattive. Lo sa anche il tecnico: "Sui calci piazzati non c'è mancanza d'esperienza: c'è un livello di giocatori che hanno già grande esperienza. E' un problema chiaro di concentrazione. Se non sei pronto e vedi subito cosa succede. Ma il massimo responsabile sono io, sono io che devo lavorare e fargli capire che dobbiamo migliorare". In questo senso, passa quasi in secondo piano la stretta di mano con Tassotti a distanza di 17 anni dalla gomitata di Usa '94: "Non ci siamo detti nulla di particolare, è passato così tanto tempo". Oggi fa più male la sconfitta. BALDINI: "NON ABBIAMO I CAMPIONI DEL MILAN" - A sentirne il dolore in prima persona è stato anche Baldini. Dopo l'ottimistica premessa della vittoria con il Palermo, il suo autunno romanista non potrebbe essere più buio: "Ma questa è una squadra ancora un po' bambina", l'abbraccio paterno del dg al gruppo. Un gesto che, però, non giustifica gli errori: "Stiamo cercando di proporre gioco, lo stiamo cercando di fare con dei giovani e questa gioventù ti fa pagare dazio. A Genova, dove abbiamo fatto un'ottima partita, l'attacco era formato da due ragazzi del '92 e uno del '91. Noi non abbiamo i campioni del Milan, siamo una squadra giovane e dobbiamo per forza passare per il gioco, altrimenti non si può crescere, anche se i risultati sono poi la cosa più importante". Non sempre, però, diventa possibile esprimerlo: "Non era il Milan la squadra più adatta per coprire i nostri difetti". Ma la cattiveria che manca si può insegnare? Non ha dubbi Baldini: "Sì". Ma la testa di Baldini guarda avanti: "Quando gli altri dovranno rifondare, noi saremo pronti". INFORTUNI - La partita della Roma, però, non è stata disastrosa soltanto sotto il punto di vista del risultato. Perché l'Olimpico ha tolto a Luis Enrique altri due elementi: Borini si è fermato nel primo tempo per una presunta lesione muscolare alla parte posteriore della gamba destra. Stessa zona ma gamba diversa per Juan, sostituito nella ripresa da Heinze. Più grave, a occhio, l'attaccante dell'under 21, anche se soltanto gli accertamenti - probabilmente lunedì - sveleranno la reale gravità dei problemi. Evidenze ricorrenti, per la verità: in questa stagione, per guai muscolari si sono fermati già Totti e Lobont, Greco (nel precampionato) e Kjaer, ma anche Cicinho e Pjanic, rientrato soltanto oggi dopo due gare da spettatore. "Credo che oggi il risultato potesse essere migliore. Abbiamo giocato bene con un ottimo possesso di palla. Ma prendere due gol su calcio d'angolo è stato un problema per noi". Il bosniaco, nonostante tutto, resta ottimista: "Abbiamo giocato bene. Ogni volta giochiamo meglio. Siamo sulla strada giusta per vincere nel futuro. E sono certo che vinceremo la prossima". Sarebbe grave il contrario. Leggi i commenti I commenti dei lettori 
CATANIA - "Il nostro secondo tempo è stato superlativo, le abbiamo provate tutte ma era una giornata no". Walter Mazzarri non ha nulla da dire ai suoi dopo il ko di Catania: ha visto un Napoli positivo. "Gli episodi condizionano il risultato, sono comunque contento per la prestazione dei miei ragazzi. Ci è mancato lo spunto decisivo per chiudere il risultato quando eravamo sullo 0-1 ma non ho niente da dire alla squadra, anche oggi abbiamo onorato il gioco del calcio nonostante il Bayern Monaco alle porte". SANTANA HA GIOCATO BENE - Il tecnico difende la scelta di Santana centrale di centrocampo. "E' stato perfetto, il migliore in campo, almeno fino all'espulsione. Criticarlo è sbagliato e anzi, dopo oggi so di poter contare nuovamente su di lui in quel ruolo, è un ragazzo che ha esperienza, qualità e interdizione. In 11 non abbiamo mai sofferto, in 10 Ricchiuti ci ha creato qualche problema di troppo. Di questo passo faremo grandi imprese fuori casa, è la strada giusta". IL SILENZIO DI MERCOLEDI' - Mazzarri torna poi sul post partita del turno infrasettimanale, quando non si è concesso alla stampa. "Sono pagato per allenare e poi, eventualmente, per rendere conto ai giornalisti di quanto è successo in campo. Oggi abbiamo perso e ci metto la faccia ma da qui in poi manderò Frustalupi o Bigon in caso di vittoria: quando si vince non serve il commento. Non posso parlare troppo, non dormo la notte per preparare le partite. Mercoledì ero arrivato per primo e volevo essere intervistato subito, non sono stato rispettato in questo come già accaduto in passato. Adesso pensiamo al Bayern Monaco, una delle squadri più forti d'Europa che sfideremo in uno stadio splendido. Vogliamo ottenere un risultato speciale". Leggi i commenti I commenti dei lettori 
