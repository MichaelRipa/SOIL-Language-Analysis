SCARPERIA (Firenze) - Sorride convinto, Valentino. E siccome negli ultimi tempi capita assai di rado, tocca ascoltarlo con calma. In una giornata calda e soleggiata, Rossi è difatti tornato in sella alla Desmosedici GP12, nel terzo ed ultimo giorno di una sessione di test Ducati sul circuito del Mugello dove ha percorso 60 giri. "Sono contento - ha commentato dopo le prove - è stato un test  positivo, abbiamo sfruttato in pieno il tempo a disposizione perchè le  condizioni della pista e quelle meteo erano ottime. Il nuovo asfalto mi è  piaciuto molto, il fondo adesso è liscio, non ci sono più quelle buche  che ormai conoscevo a memoria e anche il grip è fantastico. Devo dire  che hanno fatto davvero un buon lavoro perchè girare qui al Mugello  adesso è, se possibile, ancora più bello del solito". Il direttore tecnico, Filippo Preziosi, ha coordinato come sempre il lavoro del test team Ducati che, nei due giorni precedenti aveva lavorato con Franco Battaini e Vittoriano Guareschi. E' il secondo test del pesarese che ha avuto modo non solo di verificare i primi nuovi aggiornamenti della Ducati GP12, preparati secondo le sue indicazioni e quelle del compagno Nicky Hayden, ma anche di apprezzare, come ha detto qui sopra, il nuovo asfalto del circuito toscano. "Oggi abbiamo completato il secondo giorno di test della GP12 con Vale - ha commentato Filippo Preziosi -. Devo dire che è una sensazione strana, ma davvero molto bella, essere qui al Mugello con Valentino, in una pista che in passato ci ha visto tante volte avversari. Abbiamo lavorato su elettronica e diverse altre evoluzioni della moto della prossima stagione, alcune delle quali preparate secondo le indicazioni che ci avevano dato Vale e Nicky nella prima uscita, a Jerez, circa un mese e mezzo fa". "E' stato un test utile e positivo che ci permetterà di procedere ulteriormente nello sviluppo della GP12 per la quale ci sono nuovi particolari in arrivo per il prossimo test. E' sempre molto bello dal punto di vista tecnico lavorare con Valentino - ha detto il direttore tecnico della Ducati - e siamo stati anche fortunati con il meteo, che ci ha regalato condizioni splendide. Vale ha apprezzato molto anche il nuovo asfalto: dobbiamo fare i complimenti ai ragazzi del Mugello perchè hanno fatto un ottimo lavoro". "Sono felice di essere tornato a provare qui dopo l'infortunio dell'anno scorso, perchè stata una bella emozione e una buona giornata. Questa mattina abbiamo cominciato verso le undici -spiega Rossi- completando, alla fine, una sessantina di giri, un bel pò di chilometri senza problemi, nè fisici nè con la GP12. Abbiamo fatto tutti i test che aveva programmato Filippo (Preziosi) e siamo soddisfatti perchè, anche se siamo ancora in una fase abbastanza iniziale, stiamo andando nella direzione giusta". Leggi i commenti I commenti dei lettori 

ROMA - Usain Bolt vince i 100 metri al Golden Gala di Roma, ma che fatica. Al debutto stagionale, dopo una lunga assenza dalle gare, il fuoriclasse giamaicano, olimpionico e recordman mondiale (9"58) si è imposto in 9"91 sulla pista dello stadio Olimpico, precedendo  il connazionale Asafa Powell, in 9"93, mentre terzo si è classificato il francese Christophe Lemaitre, in 10"00. Vittoria sofferta per Bolt, partito lentamente rispetto al rivale, che però ha ceduto negli ultimi 20 metri lasciando spazio per una entusiasmante rimonta. "Ringrazio il pubblico - ha detto Bolt ai microfoni Rai - ho fatto tutto per loro, mi hanno incoraggiato in maniera eccezionale. E' stata una gara che ho affrontato nella maniera sbagliata, ma l'importante è essere riuscito a vincere". Grande rammarico per Powell: "Ero troppo focalizzato su Usain nell'ultima parte, se avessi fatto la mia gara avrei vinto, ho sprecato questa gara, potevo vincere, devo rimanere concentrato, so cosa posso fare". Nei 200 vince in 20.31 un convincente Andrew Howe (vento +1.1), miglior prestazione europea della stagione, a tre centesimi dal primato personale, il 20.28 che fu primato europeo junior. Howe ha battuto avversari di buon livello, come il campione olimpico di Atene Shwan Crawford, quarto in 20.82, preceduto dal giamaicano Anderson (secondo in 20.49) e dal trinidegno Sorrillo (20.68). Il primo round del duello tra Allison Felix e Sanya Richards è appannaggio della prima: la statunitense vince i 400 femminili chiudendo in 49.81. A seguire, nell'ordine, Amantie Montsho (50.47) e Francena McCorory (50.79). Solo quinta la Richards (50.98), ottava Marta Milani (52.75), nona Libania Grenot (53.50). Troppo ravvicinata la rivincita tra le due stelle, che si sono cimentate nei 200: Felix e Richards hanno chiuso al quarto e quinto posto, gara vinta a sorpresa da Bianca Knight in 22.64. "E' stato divertente - dice ai microfoni Rai la Felix - Credo di stare in forma e poi al Mondiale non ci sarà questo stesso timing (le due prove si sono disputate nel giro di 45 minuti) e sarà una buona cosa". Molto interessante anche la gara dei 3000 siepi donne, vinta dalla keniana Milcah Cheiywa, che con il tempo di 9:12.89 ha stabilito la migliore prestazione mondiale stagionale. La Cheiywa (25 anni) ha migliorato notevolmente il precedente primato stagionale (9:16.44), realizzato lo scorso 6 maggio a Doha. Migliori prestazioni mondiali stagionali anche per l'atleta del Bahrain d'origine etiope Maryam Yusuf Jamal nei 1500 in 4:01.60, per il britannico Phillips Idowu nel salto triplo con 17,59 e per l'astista francese Renaud Lavillenie, che ha saltato 5,82. Vince ma senza entusiasmare nell'alto Blanka Vlasic. "Volevo questi due metri ma mi sono resa conto che Roma è arrivata troppo presto per la mia preparazione", ha detto la croata dopo aver saltato 1,95, ma fallendo per tre volte i 2 metri. RISULTATI - Peso uomini: 1. D. Armstrong  (Can) 21.60 2. T. Majewski (Pol)   21.20 3. R. Hoffa (Usa)      21.13 4. C. Cantwell (Usa)   21.09 - Disco donne: 1. S. Perkovic (Cro)   65.56 2. Y. Barrios (Cub)    64.18 3. N. Muller (Ger)     63.17 4. L. Yanfeng (Cin)    62.55 8. L. Bordignon (Ita)  55.42 - Lungo donne: 1. B. Reese (Usa)       6.94 2. F. Jimoh (Usa)       6.87 3. E. Lesueur (Fra)     6.64 4. S. Proctor (Gbr)     6.62 - 400 ostacoli uomini: 1. L.J. Van Zyl (Saf) 47"91 2. D. Greene (Gbr)    48"24 3. A. Taylor (Usa)    48"66 4. J. Culson (Prc)    48"86 - 3000 siepi donne: 1. M. Chemos Cheiywa (Ken) 9'12"89 2. S. Assefa (Eti)         9'15"04 3. H. Ghribi (Tun)         9'20"33 4. B. Adamu (Eti)          9'20"37. - 400 donne: 1. A. Felix (Usa)          49"81 2. A. Montsho (Bot)        50"47 3. F. McCorory (Usa)       50"70 4. D. Dunn (Usa)           50"79 5. S.  Richards-Ross (Usa) 50"98 8.  M. Milani (Ita)        52"75 9.  L. Grenot (Ita)        53"50 - 200 uomini: 1. A. Howe (Ita)      20"31 2. M. Anderson (Jam)  20"49 3. R. Sorrillo (Tri)  20"68 4. S Crawford (Usa)   20"82 - 100 ostacoli donne: 1. D. Harper (Usa)     12"70 2. K. Wells (Usa)      12"73 3. D. Carruthers (Usa) 12"80 4. L. Urech (Svi)      12"84 - 1500 donne: 1. M.Y. Jamal (Bar)    4'01"60 2. M. Assefa (Eti)     4'02"12 3. G. Burka (Eti)      4'03"28 4. A. Mishchenko (Ucr) 4'03"53 - 800 uomini: 1. K. Robinson (Usa)     1'45"09 2. M. Mulaudzi (Saf)     1'45"50 3. M. K. Al Azemi (Kuw)  1'45"52 4. A. Kiprop (Ken)       1'46"02 - 200 donne: 1. B. Knight (Usa)            22"64 2. K. Stewart (Jam)           22"74 3. D. Ferguson-Mckenzie (Bah) 22"76 4. A. Felix (Usa)             22"81 - Alto donne: 1. B. Vlasic (Cro)   1.95 2. L. Spencer (Slu)  1.92 3. M. Melfort (Fra)  1.92 4. V. Styopina (Ucr) 1.92 - Asta uomini: 1. R. Lavillenie (Fra)  5.82 2. M. Mohr (Ger)        5.72 3. M. Mazuryk (Ucr)     5.62 4. R. Mesnil (Fra)      5.42 - 5000 uomini: 1. I. Merga (Eti)           12'54"21 2. I. Kiplangat Koech (Ken) 12'54"59 3. V. Kiprop Chepkok (Ken)  12'55"29 4. D. Gebremeskel (Eti)     12'55"89 - 100 uomini: 1. U. Bolt (Jam)                9"91 2. A. Powell (Jam)              9"93 3. C. Lemaitre (Fra)           10"00 4. K. Collins (Skn)            10"12 - Giavellotto donne: 1. M. Abakumova (Rus)      m    65,40 2. C. Obergfoll (Ger)           63,97 3. B. Spotakova (Rce)           63,32 4. K. Patterson (Usa)           62,76 - 400 uomini: 1. C. Brown (Bah)              45"16 2. J. Gonzales (Jam)           45"43 3. J. Borlee (Bel)             45"53 4. G. Nixon (Usa)              45"62 7. M. F. Vistalli (Ita)        46"02 -Salto triplo uomini: 1. P. Idowu (Gbr)          m    17,59 2. C. Olsson (Sve)              17,29 3. A. Copello (Cub)             17,14 4. L. Sands (Bah)               17,13 5. F. Schembri (Ita)            17,08 7. F. Donato (Ita)              16,77 - 4X100 uomini: 1. Canada                      38"65 2. Italia                      38"89 3. Germania                    39"09 Leggi i commenti I commenti dei lettori 
Lo storico Concorso ippico di Piazza di Siena è molto amato da tutti i romani, ma gli organizzatori ne hanno stravolto il suo particolare valore sportivo per creargli intorno un giro di affari sempre più ampio senza preoccuparsi dell'impatto che avrebbero procurato ad un ambiente così fragile come quello di Villa Borghese. Anno dopo anno è nata e si è ampliata  una vera e propria "mega-fiera" con stand e pedane  per ristoranti, discoteche, open bar ecc. che oltre ad espandersi sempre più richiede di rimanere ad operare ben oltre i quattro giorni del concorso che si svolge dal 26 al 29 maggio. Infatti che ragione c'è di prolungare le attività della "mega-fiera" fino al 29 giugno e addirittura prevedere già eventuali "proroghe" messe nella richiesta di autorizzazione indirizzata al Gabinetto del Sindaco dall'"Infront Italy Srl"  se non quello di avere maggiori profitti oltre quelli ottenuti durante il concorso? I danni provocati da strutture e utilizzi così invasivi sulle alberature monumentali e la vegetazione storica, sono ben documentati da foto recenti e da quelle degli anni scorsi. Sono danni che si hanno su siepi di bosso, su lecci e pini centenari, danni che non possono certo essere sanati da quegli interventi di "manutenzione", di cui non vediamo traccia, vantati dal Comitato organizzatore. Sono danni che incidono sulla sopravvivenza stessa delle specie antiche che uno specifico SIC ( Sito d'Interesse Comunitario) impone di tutelare. Perché il Gabinetto del Sindaco, l'Assessore all'Ambiente, la Sovrintendenza comunale e il Ministero dei Beni culturali autorizzano questi utilizzi impropri non permessi dalle leggi di tutela vigenti ed inoltre non controllano neanche che vengano rispettate le loro prescrizioni ? Vi era il divieto di danneggiare le piante e di far sostare Tir, gru e automezzi sui prati e invece le foto documentano che questo sta avvenendo tutti i giorni. Di fronte a questa grave carenza di attenzione e controllo per la  tutela della più bella e famosa delle nostre Ville storiche appare preoccupante la notizia che a Piazza di Siena è stata assegnata la qualifica di sede olimpica per la candidatura  di Roma 2020. Per informazioni : 338.1137155 
ROMA - In Afghanistan si muore anche di insegnamento. L'ultima episodio è accaduto ad un'ora di auto da Kabul, nella provincia di Logar, con l'assassinio di un preside di una scuola femminile, ucciso a sangue freddo dagli integralisti per aver ignorato i ripetuti avvertimenti a interrompere le lezioni alle ragazze. La notizia raggiunge Soraya Pakzad mentre è in visita Roma, ma lei a malapena si scompone. Sarà anche perché con l'eventualità della morte ha imparato a conviverci: ha ricevuto decine di minacce per il suo impegno nel campo dell'istruzione femminile e non solo. Quest'ultimo caso le dimostra ancora una volta quanto il suo lavoro resti ancora molto prezioso a 10 anni dalla caduta del regime Taliban. Del resto, ripete come un mantra, "qualcuno dovrà pur combattere per i diritti  delle donne". L'istruzione: il primo passo. Pakzad ha iniziato a farlo clandestinamente sotto il regime Taliban e oggi è una delle più famose attiviste dell'Afghanistan grazie alla sua " Voice of Women Organization ", la prima Ong ad essere stata registrata nel 2001 presso il nuovo governo insediato a Kabul. In Italia per la conferenza "Promuovere il dialogo e la pace in Afghanistan: Rafforzare la società civile", organizzata da Intersos per iniziativa delle rete Afgana e conclusasi ieri, Pakzad sostiene che "l'istruzione è il primo passo per garantire l'emancipazione, non solo delle donne, ma di una società intera". Con questa convinzione lei, che aveva avuto un padre liberale che  aveva permesso di studiare a tutti i suoi figli (15 tra maschi e femmine) e moglie di un uomo che aveva assecondato il suo desiderio di laurearsi nel 1990, sotto il regime Taliban, sfidò per anni il diktat che proclamava l'educazione femminile come anti-islamica. L'ordine: "Non istruite le bambine". Mentre dalla radio il regime trasmetteva ogni giorno messaggi che avvertivano di non istruire le ragazze, lei nel 1998 cominciò a fare lezioni di nascosto nella sua casa di Kabul alle figlie dei suoi vicini. "Avevo una classe di 25 alunne al mattino e una di altre 25 al pomeriggio", racconta Pakzad, che ricorda come facessero lezioni con il forno tandoor accesso per essere pronte a gettarvi dentro i quaderni e i pochi libri a disposizione in caso di qualche controllo improvviso. "Un paio di volte accadde", dice. Ma presto diverse sue amiche si offrirono di aiutarla e quando il governo degli studenti coranici venne deposto le loro "scuole" segrete erano frequentate da 300 studentesse. Dal 2001 i primi finanziamenti. Con l'uscita dalla clandestinità nel 2001, sono iniziati ad arrivare anche i primi finanziamenti e la possibilità di avviare altri programmi per la tutela delle donne. Oggi Voice of Women è in prima fila nella difesa dei diritti delle donne. Oltre che di istruzione, l'organizzazione si occupa di sensibilizzazione delle autorità e gestisce due dei 18 shelter femminili presenti nel Paese. Una dedizione che  non è passata inosservata: mentre  le minacce degli integralisti hanno continuato a fioccare, Pakzad è stata inserita dalla rivista Time nella lista delle persone più influente del 2009 e il Dipartimento di Stato americano l'ha onorata del premio Women of Courage . Milioni di bambine ora vanno a scuola. È anche grazie al coraggio di membri della società civile afgana come Pakzad se la condizione femminile va migliorando. "Oggi il 27 per cento dei parlamentari afgani sono donne. Abbiamo tre ministre. Nelle università le studentesse sono in crescita e milioni di bambine sono per la prima volta sui banchi di scuola", racconta con visibile entusiasmo Pakzad, che indossa senza troppo zelo un velo verde smeraldo. Nella provincia di Herat, dove la sua organizzazione ha cominciato qualche anno fa a concentrare i propri sforzi, si è registrato un netto crollo nel numero di donne che si danno fuoco perché tormentate da varie forme di violenza: nel 2003 erano 384, oggi sono solo 95. Ma ancora ci sono le lapidazioni. "L'impegno del governo e della società civile in questi dieci anni ha portato indubbiamente dei progressi per le donne - commenta -, ma resta davvero molto da fare. Serve un governo più forte". E la sicurezza, "sia fisica che sociale", resta una delle priorità. "Nelle zone remote, le donne vengono ancora processate da assemblee locali, vengono frustate e lapidate". E anche le donne che come lei sono impegnate in attività sociali corrono "gravi rischi": "almeno una decina sono state uccise dai Taliban negli ultimi anni". Ma il timore più grande di Pakzad non è per la sua vita, ma per il futuro del suo Paese. I progressi finora raggiunti, infatti, potrebbero venire meno quando la coalizione Isaf-Nato impegnata in Afghanistan ritirerà le sue truppe nel 2014. Per la società civile sarà un momento di incertezza: "Senza organizzazioni civili forti e un governo solido la sicurezza e i diritti delle donne afgane torneranno ad essere gravemente in pericolo". 
ROMA - Johnny ha 4 anni e con i colori disegna sempre delle mani con gli artigli o dei guanti da lavoro. L'importante, gli hanno detto, è avere mani grandi e farle cresce in fretta, così quando saranno forti abbastanza potrà raggiungere il padre che è fuori per lavoro e aiutarlo nell'autolavaggio di famiglia. Johnny però è ancora piccolo e non sa la verità. Non sa, anche se avrebbero dovuto dirglielo - spiegano i sociologi - che in realtà il papà non è mai partito. Ma è sempre rimasto lì fermo: in prigione. In Italia se ne contano circa 100mila, quasi 1 milione in Europa. Bambini che vivono separati dai genitori, dalla madre o dal padre, detenuti in uno dei 213 penitenziari nazionali. Sono questi, in sintesi, alcuni dei dati contenuti nella "Storia del carcere, dall'Unità d'Italia ad oggi", il primo libro bianco mai elaborato in Italia sui bambini alle prese con la detenzione e sul  loro rapporto con i genitori internati che, nel Belpaese, si stima siano 149 mila l'anno. La parte italiana della ricerca . Che invece è stata condotta su altri 4 paesi (Danimarca, Francia, Irlanda del Nord e Polonia) e finanziata dalla Commissione europea. A realizzarla, tra il 2009 e il 2011, è stata l'associazione Bambinisenzasbarre ed ha ottenuto la risposta di 112 prigioni su 213 presenti in Italia. Il questionario era rivolto agli operatori, agenti di polizia penitenziaria ed educatori, a tutte quelle persone che - in sostanza - intervengono nel rapporto fra bambini, genitori e carcere. Nel Libro vengono esaminate le diverse fasi del processo di giustizia penale, dall'arresto al rilascio. Il quadro dipinge - anche attraverso i disegni - la storia dei piccoli, ma delinea soprattutto le debolezze e le carenze dei grandi. Gli Operatori. Nel 76% dei casi il carcere non dispone di personale specializzato per partecipare alle visite dei bambini. Intervengono quindi il personale o gli agenti di turno. Il 18% degli intervistati dichiara di non aver chiesto, all'ingresso in carcere, se i detenuti avessero figli, cosa che invece è procedura obbligatoria. Circa la circolare diffusa nel 2009 dal ministero della Giustizia sul comportamento da tenere per la corretta accoglienza dei bambini e della famiglia, solo il 34% degli interpellati ammette di conoscerne il contenuto. Delle mancanze, queste, che il Rapporto attribuisce alla scarsa formazione del personale penitenziario che forse meriterebbe più attenzione. Tra i vincoli individuati che concorrono a rendere difficile il rapporto tra i piccoli e i detenuti, c'è il momento della perquisizione che avviene "sempre" nel 40% dei casi, "solo se necessario" nel 20%, con il metal detector il 29% delle volte mentre l'11% delle risposte degli operatoti rivelano che il controllo si effettua anche durante il cambio del pannolino. Per 46% degli educatori ed il 52% degli agenti, la perquisizione comporta un disagio per i bimbi soprattutto la prima volta. Poi si abituano. L'incontro. L'indagine rivela che l'81% dei colloqui tra genitori e figli avviene la mattina, l'11% il pomeriggio, l'8% la sera. Il che fa pensare, dato che nelle prime ore della giornata i piccoli sopra i 4 anni dovrebbero essere a scuola. Le visite sono consentite con una frequenza media di 6 volte al mese (32%) e durano generalmente un'ora e mezza ma l'incontro si prolunga nell'86% dei casi. La possibilità di consumare un pasto con il figlio è ammessa invece solo il 7% delle volte salvo eccezioni (34%).  I genitori detenuti possono parlare con i figli al telefono ma soltanto una volta alla settimana per dieci minuti (93%). Benché sia anche possibile usare il cellulare, il 49% degli operatori non sa che esiste questa possibilità per i detenuti. I genitori non possono ricevere telefonate dai figli nell'84% dei casi. Bullismo. La Convenzione firmata dall'Onu sui Diritti dell'Infanzia (Uncrc) stabilisce che nessun bambino sia soggetto a discriminazione motivata dalla condizione sociale o dallo stato dei suoi familiari (articolo 2). Spesso però succede l'esatto contrario. I figli dei genitori detenuti -  rileva l'indagine - si vergognano, si sentono soli e "diversi". Capita che siano soggetti a bullismo o che ricevano insulti dai coetanei. Quindi, corrono il rischio di sviluppare difficoltà emotive che influiranno sul loro sviluppo e sul loro futuro. Prima cosa da fare  -  suggeriscono i sociologi e gli esperti  - non mentire. Dire ai propri figli la verità: papà o mamma sono in carcere. Poi bisognerebbe anche tentare di spiegare i perché. Solo così si eviterà che crescano mitizzando una figura che vedono di rado. I dati confermano: i bambini consapevoli sono quelli che nella vita hanno più chance di non ripetere gli errori dei genitori. "Siamo impreparati". "Questa ricerca - spiega Lia Sacerdote, presidente di Bambinisenzasbarre - rappresenta una grande occasione di conoscenza e di comunicazione ed è diventato uno strumento di sensibilizzazione per tutto il sistema penitenziario: l'accostamento bambini-carcere appare inverosimile agli stessi operatori, mentre oltre alla fotografia di un sistema che deve attrezzarsi per essere in grado di accogliere i bambini emerge con forza dagli operatori penitenziari un'esigenza di riqualificazione della propria identità professionale che implica il miglioramento dell'ambiente penitenziario, non solo strutturale, bensì come spazio-tempo di relazione". Tant'è vero che il 90% del personale penitenziario ammette che la sua formazione non è sufficiente a occuparsi dei figli di genitori detenuti. Si sentono impreparati ad affrontare l'accoglienza dei bambini in carcere. Icam. La pubblicazione del libro bianco apre la Settimana di Sensibilizzazione, che si svolge dal 6 al 12 giugno. Per non dimenticare che oltre ai bambini che entrano ma poi escono dal carcere, in Italia, ci sono anche tra i 60 e i 75 piccoli fino a 3 anni reclusi insieme alle mamme. Il che - rilancia Luigi Manconi, presidente dell'associazione A Buon diritto -  segnala quanto il nostro sistema delle pene sia illegale perché oltre alla sanzione prevista c'è un carico non previsto di afflizione e sofferenza. Tra l'altro, il 65% dei penitenziari non ha locali destinati alle visite dei bambini. "Con un investimento modestissimo  -  conclude Manconi - si potrebbero invece realizzare in altre cinque città italiane altrettante strutture sul modello di quella milanese (Icam ndr) per attenuare il trauma di reclusione per i bambini, ma il solo celebrato e annunciato piano carceri di questo non parla". 
La Fastweb di coach Crespi si porta subito in vantaggio nella serie di semifinale dei playoff di LegaDue che la oppone alla Sigma Barcellona. Partita dai due volti, con i padroni di casa che cominciano bene e costruiscono un vantaggio di 15 punti, poi subiscono il rientro degli ospiti che risalgono fino al -4 grazie a una difesa aggressiva e a uno scatenato Wise (27 punti per lui), tornano ad allungare nei minuti finali sulla spinta di Hickman (19 punti) e, complice qualche distrazione nei secondi conclusivi, si fanno avvicinare fino a un solo possesso di distanza per poi sigillare la vittoria con i tiri liberi di Malaventura (autore di 13 punti). Contro una squadra che ha avuto in Wise e in Hicks (17 punti) i due uomini di punta, poco sorretti dal resto dei compagni (fischiatissimo l'ex Ghiacci, autore di 5 soli punti segnati "a babbo morto", disastroso in taluni tratti Achara, incapace di limitare i lunghi casalesi), la Fastweb ha saputo mettere in campo non solo le individualità dei suoi giocatori (solidissime le prestazioni di Taylor e Fantoni, entrambi in doppia doppia) ma anche la forza del gruppo. Scontata la superiorità sotto canestro (la gara dei rimbalzi è stata vinta dai piemontesi 40-27), per gara-2 Crespi dovrà studiare il modo per limitare le incursioni di Wise e le transizioni nelle quali Barcellona gioca nel modo più congeniale e, soprattutto, per contenere le palle perse (18 contro 5 in gara-1) frutto di una difesa molto fisica e del pressing dei siciliani. Il secondo match, sempre al PalaFerraris, si gioca sabato alle 20.45. (c.m.) 
