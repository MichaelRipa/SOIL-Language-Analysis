ROMA - Il presidente delle Generali Cesare Geronzi ha convocato un consiglio di amministrazione straordinario il 6 aprile. E' quanto si apprende da fonti finanziarie. La lettera di diversi consiglieri con la richiesta di convocazione non è arrivata al numero uno del Leone, viene spiegato, il quale ha deciso la convocazione dopo aver sentito vari componenti del board. L'incontro avrà diversi punti all'ordine del giorno, dai rapporti con le authority, alla comunicazione, al tema delle informazioni divergenti uscite sulla stampa dopo il Cda della compagnia del 16 marzo. La decisione del numero uno delle Generali di convocare il Cda il 6 aprile al posto di un comitato esecutivo già in agenda quel giorno è arrivata dopo il pressing crescente degli ultimi giorni da parte di diversi componenti del cda e dei soci, intenzionati a chiedere un chiarimento prima dell'assemblea degli azionisti del 30 aprile. Negli ultimi giorni il malumore era andato rafforzandosi intorno all'ipotesi di forzare la convocazione con la richiesta di almeno un terzo dei consiglieri. Alla conta avevano già risposto almeno otto consiglieri del Leone, apponendo la propria firma sulla richiesta: i tre indipendenti eletti da Assogestioni, Paola Sapienza, Cesare Calari e Carlo Carraro, il presidente Tod's Diego Della Valle, il segretario generale della fondazione Crt Angelo Miglietta, il finanziere tedesco Reinfried Pohl e il patron del gruppo ceco Ppf Petr Kellner. Tra i nomi circolati come possibili firmatari anche il numero uno del gruppo De Agostini Lorenzo Pellicioli, che ha però negato, e l'ad Eni Paolo Scaroni. Poco importa poi che la lettera sia partita o meno, la presidenza delle Generali ha comunque deciso autonomamente di convocare il Cda integrando con propri punti l'ordine del giorno sul quale i consiglieri chiedevano di confrontarsi. Alla fine tra i punti all'ordine del 6 aprile risulteranno: comunicazioni del presidente, la lettera dell'Isvap, i rapporti con la Consob, una verifica sulle notizie uscite prima e dopo il Cda del 16 marzo e una verifica in materia di comunicazione. Al consiglio potrebbe arrivare anche l'esito delle valutazioni avviate dal capo azienda Giovanni Perissinotto su un possibile esposto alla Consob sulle ultime vicende, ma molto dipenderà dal clima che si andrà creando nei prossimi giorni. Circa i rapporti con Kellner, Generali ha escluso di aver prestato garanzie a favore dell'imprenditore ceco o del suo gruppo e ha chiarito che l'impegno finanziario che si potrebbe presentare agli inizi di luglio 2014 non è stato registrato come debito perchè non c'è un obbligo incondizionato ad acquistare la quota. Se Kellner vorrà vendere il suo 49% della joint venture sono sul tavolo diverse ipotesi: un'offerta pubblica iniziale (Ipo) di una quota fino al 75% di Generali Ppf Holding (in cui verrebbe venduta l'intera sua partecipazione), una vendita a terzi della quota Ppf o l'attivazione di una procedura d'asta finalizzata alla cessione della quota stessa. La compagnia del Leone, che sottolinea tra l'altro che negli accordi del 2007 sulla creazione della joint venture non ha dovuto riconoscere a Kellner un premio di maggioranza, ha anche segnalato che le decisioni sull'alleanza sono state prese "con voto unanime dal consiglio di amministrazione e dal comitato esecutivo di Generali". Quanto al prezzo da corrispondere a Kellner, sarebbe il più alto tra il valore di mercato della quota (fair market value) e quello risultante tra i 2,5 miliardi del prezzo minimo garantito, meno i dividendi percepiti da Ppf, più gli interessi del finanziamento bancario ottenuto dal gruppo di Kellner, delle obbligazioni emesse da Ppf e sottoscritte da Generali e di altri eventuali apporti di capitale da Ppf (per sostenere la crescita della jv o mantenere i livelli di solvibilità al 150%). Sarebbero intanto stati sentiti oggi dalla Consob il responsabile del bilancio della compagnia Massimo Romano, assieme al responsabile dell'ufficio affari legali e societari, l'avvocato Oliviero Pessi. L'incontro si sarebbe tenuto in un clima sereno e collaborativo, ripercorrendo i termini dell' operazione, e la sensazione è che l'autorithy abbia considerato esaustivo il comunicato. Domani dovrebbero venir sentiti invece i revisori di PriceWaterhouseCoopers che certificano il bilancio Generali 
ROMA - Lo scenario libico sembra acquistare contorni più definiti. Dopo l'assegnazione del comando militare alla Nato, mentre i ribelli si dirigono verso Sirte, domani a Londra si parla di soluzioni politiche. E soprattutto di cosa succederà dopo Gheddafi. Intanto Mustafa Abdeljalil, il capo del Consiglio nazionale di transizione dei ribelli,  ha dichiarato all'emittente France2 che "Gheddafi sarà processato in Libia dopo la vittoria dell'insurrezione". Ribelli verso Sirte. Prosegue l'avanzata verso ovest degli insorti che puntano su  Sirte. In mattinata un loro portavoce ha  annunciato la conquista della città, ma poco dopo alcuni  giornalisti arrivati sul luogo su invito del governo hanno comunicato che  in città non si combatte e non c'è traccia degli insorti. Questi sarebbero a circa 60 chilometri dalla città. Sirte ha un  grande valore simbolico e strategico, ospita un'importante base militare, è la città natale di Muammar Gheddafi e rappresenta un baluardo del regime. Un portavoce dei ribelli ha riferito che la città è stata colpita da  missili sparati dalle forze del raìs. Secondo l'emittente Al  Jazeera, i ribelli avrebbero preso il controllo anche di  Nawfaliyah, a 120 chilometri dall'aeroporto di Sirte. Anche se il destino della città non è ancora definito, i ribelli hanno comunque già  riconquistato molte zone, tra cui i principali terminal petroliferi  nell'est: Es Sider, Ras Lanuf, Brega, Zueitina e Tobruk. Voci discordanti  riguardano la città di Misurata: se il ministro degli Esteri ha fatto sapere che le forze pro-Gheddafi avrebbero cessato il fuoco,  testimoni di Al Jazeera hanno smentito. Vertice A Londra. Sul fronte diplomatico c'è attesa per il discorso di Barack Obama, che nella notte italiana parlerà alla  nazione per spiegare agli Stati Uniti che con l'operazione in  Libia l'America ha evitato una catastrofe  umanitaria. Ma soprattutto gli occhi sono puntati sulla conferenza di domani a  Londra, a cui parteciperanno i capi delle diplomazie di 35 Paesi. Per la prima riunione del gruppo di contatto per la Libia incaricato del  "pilotaggio politico" dell'operazione oltre a molti ministri degli Esteri europei, ci saranno Stati Uniti, Emirati Arabi Uniti e Qatar, ma anche  Giordania, Tunisia, Egitto, Marocco e Libano, accanto alla Turchia, al  rappresentante della Santa Sede e a cinque organizzazioni  internazionali: l'Onu con il segretario generale Ban Ki-moon, Nato, Ue,  Lega Araba e Unione Africana. Per gli americani era importante che la  riunione si tenesse a Londra, non a Washington. Hillary Clinton  parteciperà ma non presiederà la sessione. Un modo di sfilarsi da un ruolo pesante per gli Usa,  del resto ambivalenti fin dall'inizio. Anche dal Regno Unito arrivano  segnali di smarcamento: intervistato dal Financial Times il numero due  di Cameron, Nick Clegg, ha parlato del "momento difficile" in cui la Gran  Bretagna dovrà tirarsi indietro e dire: "Non possiamo far altro". Quanto  alla Russia, che all'Onu si era astenuta, sarà assente: "Non siamo  stati invitati", hanno detto da Mosca. Mosca - che si è astenuta nella votazione del 17 marzo all'Onu - ha    sottolineato che gli attacchi occidentali alle forze di Gheddafi    equivalgono a schierarsi con i ribelli. Ma il segretario generale della    Nato, Anders Fogh Rasmussen, si è limitato a rispondere: "Siamo lì per    proteggere i civili, né più né meno". Intanto il Qatar, che    contribuisce con due aerei alla coalizione, ha riconosciuto il Consiglio    Nazionale Libico come unico rappresentante del popolo. Il premier  turco, Recep Tayyp Erdogan,   si è offerto di mediare un "cessate il  fuoco", per evitare che il Paese  si  trasformi in "un secondo Iraq" o  "in un nuovo Afghanistan". La coalizione in teleconferenza. Anticipando il vertice di Londra, il presidente  francese Nicolas Sarkozy e il premier britannico David Cameron hanno  inquadrato in una dichiarazione congiunta gli obiettivi  della riunione, poi condivisi in serata in una teleconferenza  con Obama e la cancelliera tedesca Angela Merkel. Spicca l'assenza del premier italiano Silvio Berlusconi, una situazione che il ministro degli Esteri Franco Frattini sminuisce: "In quella riunione non si stabilisce niente di importante". Al termine della teleconferenza, l'Eliseo ha reso noto che Sarkozy, Obama, Cameron e Merkel hanno "espresso sostegno alla conferenza che si svolge domani a Londra e che deve riunire la comunità internazionale a sostegno della transizione politica in Libia", e che si è parlato anche "del sostegno al processo di transizione in Egitto e della necessità di rilanciare il processo di negoziato israelo-palestinese". Napolitano: "Intervento legittimo". In giornata il presidente della Repubblica Giorgio Napolitano ha difeso l'intervento internazionale in Libia. "Il mondo non poteva  assistere senza reagire alle molte vittime e alle distruzioni massicce  inflitte dal leader libico alla sua stessa popolazione - ha detto il capo dello Stato di  fronte all'assemblea generale dell'Onu - il capitolo 7 della carta delle  Nazioni Unite contempla specificamente l'uso della forza per mantenere  la pace e la sicurezza internazionale". Soluzioni al conflitto. Secondo Francia e Gran Bretagna la soluzione duratura "può essere solo  politica e decisa dal popolo libico". Cameron e Sarkozy, richiamandosi  alle parole della risoluzione della Lega Araba secondo cui l'attuale  regime di Tripoli "ha perso ogni credibilità" hanno detto  esplicitamente quanto altri partecipanti alla riunione forse auspicano  in segreto ma non sono pronti ad ammettere: "Gheddafi se ne deve  immediatamente andare". Per Frattini il "dovere   istituzionale è eliminare le distanze e trovare una soluzione   condivisa", "non solo tra Francia, Germania, Gran Bretagna e Italia, ma   con tutti". 
Mario Picchi mi ricorda un bel falso prefisso, che a me pare di aver già pubblicato: Propongo l'uso della plastilina colorata nella scuola. Mi dice: "Temo che occorra essere un po' âgé  per capirlo", ma a me pare alla portata di chiunque abbia la pazienza di cercare il nodo. Poi Picchi cambia discorso: "E ora un giochino di cui ho un unico esempio (e non so se è mai stato giocato): i nomi circolari . Premessa: nel 1421 è nato nel paese di Castagno (Appennino toscano) il sig. Andrea di Bartolo di Bargilla, che di lavoro faceva il pittore. Lo faceva così bene che è diventato famoso con il soprannome di "Andrea del Castagno". Gli abitanti del paese, per onorare l'illustre concittadino, hanno rinominato il paese "Castagno d'Andrea". Per nominare il pittore ora occorrerebbe quindi chiamarlo: Andrea del Castagno d'Andrea del Castagno d'Andrea.... all'infinito. Fine dell'unico esempio che conosco. Ci saranno altri casi?" Penso di no, ma il Castagno d'Andrea mi ricorda molto da vicino la celebre Quercia del Tasso di Achille Campanile. Non c'entra molto, ma ho sempre sperato che per un caso come Arquà Petrarca o Castagneto Carducci, la città di Lodi volesse dotarsi del nome di un grande pittore, così da avere una città chiamata "Lodi-Giotto" (in cui ovviamente ambientare riunioni dei grandi della Terra). 
Sono undici le filiali della Cassa di Risparmio di Firenze che da oggi cambiano insegna ed entrano a far parte a tutti gli effetti del gruppo Cariparma - Crèdit Agricole. Il passaggio di proprietà di questi sportelli fa seguito all'accordo siglato nel febbraio 2010 tra Intesa Sanpaolo e la Banque Verte, che prevedeva la cessione della Cassa di Risparmio della Spezia, avvenuta lo scorso gennaio, e di altre 96 filiali acquisite direttamente dal gruppo Intesa Sp, situate principalmente in Lombardia (28 sportelli), Lazio (27 sportelli), Toscana (18 Sportelli) e Veneto (15 sportelli), territori strategici ad alta potenzialità per il gruppo Cariparma Crèdit Agricole. Le undici filiali di CariFirenze, che costituiscono il primo nucleo di sportelli dopo Carispezia a passare sotto le insegne di Cariparma Crèdit Agricole, sono distribuite tra il capoluogo fiorentino e i Comuni di Campi Bisenzio, Lastra a Signa, Sesto Fiorentino, Scandicci, Impruneta e Calenzano e portano a quota 20 le filiali del Gruppo nella provincia di Firenze. Con 110 persone impiegate, gli sportelli acquisiti portano in dote circa 180 milioni di euro di impieghi e una raccolta totale, diretta e indiretta, che supera i 900 milioni di euro. "Con questa acquisizione - ha dichiarato Philippe Voisin, condirettore generale del gruppo Cariparma - abbiamo dato avvio alla fase di integrazione delle filiali dal gruppo Intesa, che ci porterà a rafforzare il nostro presidio in città strategiche come Firenze, Milano e Roma. Nel capoluogo fiorentino, in particolare, andiamo a rafforzare la nostra presenza raddoppiando il numero di sportelli, consentendoci di sviluppare il nostro modello di banca vicina al territorio e alle esigenze di famiglie e imprese. Con il completamento del piano di acquisizione previsto entro l'estate si aggiungeranno altri cinque sportelli situati nel comune di Firenze, portando a quota 15 le filiali in città". 

