VILLARREAL - Amarezza, amarezza, amarezza. "Sì, amarezza e onore al merito al mio Napoli. Siamo ancora più convinti di noi dopo questa eliminazione che, secondo me, ha un solo nome, assolutamente italiano, ma che rende bene il senso di quello che voglio dire: sfiga. Se siamo fuori è soltanto per sfiga, per sfortuna. Abbiamo giocato una grande partita contro una ottima squadra e su un camo piccolo e difficile". Walter Mazzarri ha le idee molto chiare e parla senza perifrasi nel dopopartita. "Non ho niente da rimproverarmi per le scelta fatte - continua il tecnico - erano giuste, compresa quella di tenere fuori in avvio Cavani, che stasera, riposato, ho visto bello, pimpante ed efficace come prima del tour de force in campionato". E continua: "Negli episodi chiave: il loro 2-1 frutto di un rimpallo, noi due pali e vicinissimi al 2-0. Però devo fare i complimenti alla squadra per come ha giocato. Un commento all'arbitraggio? Finita la gara è meglio non parlare degli arbitri - spiega Mazzarri - ma quando parlo di episodi sfortunati parlo anche dell'arbitro: siamo usciti immeritatamente, ma forse era scritto così". "Perchè ho tenuto fuori Cavani? Chi ha visto la partita con il Catania - prosegue il tecnico azzurro - si sarà reso conto che era arrivato al limite quindi la scelta di farlo entrare a partita in corso è stata giusta, purtroppo è stato poco fortunato anche lui. Il Villareal ha trovato il 2 a 1 nel modo in cui l'ha trovato e si è chiuso con tutti gli effettivi dietro la linea della palla, era difficile trovare gli spazi". Quanto al big match di lunedì sera contro il Milan capolista al Meazza, Mazzarri promette: "Ci faremo rispettare come abbiamo fatto oggi: non siamo arrivati dove siamo arrivati per caso". "Gli errori di Lavezzi? - chiude -. Sono deluso ma non dal punto di vista del gioco non ho niente da dirgli, ha sbagliato due volte in maniera chiara, ma ci possono stare certi errori". Leggi i commenti I commenti dei lettori 
E’ un’eliminazione che brucia, perché il Napoli ha lottato fino alla fine e  avrebbe forse meritato di più. Invece l’avventura in Europa League degli azzurri  finisce allo stadio Madrigal, con una sconfitta di misura (2-1) e i due pali  colpiti da Cavani e Lavezzi nella ripresa. Passa il Villarreal, grazie ai gol di  Nilmar e Giuseppe Rossi nel finale del primo tempo. Inutile il vantaggio  iniziale di Hamsik. Decisivi i due minuti di black-out della inedita difesa di  Mazzarri. Ma bisogna voltare pagina. Incombe il Milan. La squadra ha già fatto  ritorno a casa: atterraggio a notte fonda a Capodichino. A bordo del volo  charter anche Aurelio De Laurentiis, che ha chiesto ai giocatori di reagire e  concentrarsi sul campionato. A San Siro torneranno in campo tutti i titolari,  risparmiati nella trasferta spagnola. Non ci sarà invece il Pocho, che deve  scontare il secondo turno della sua lunga squalifica e deve fermarsi di nuovo,  dopo la negativa parentesi di Coppa. De  Sanctis 6: incolpevole sui due gol subiti nel finale del primo tempo, entrambi  da distanza ravvicinata. Ma è troppo nervoso: litiga con gli avversari, con  l’arbitro e perfino con i tifosi. Campagnaro 5.5: chiude un po’ in ritardo su  Rossi e ne devia il tiro alle spalle di De Sanctis. Fatica nella ripresa. Cribari 5.5: favorisce con uno scivolone il  primo gol del Villarreal e perde fiducia, dopo aver giocato in maniera dignitosa  all’inizio. Dal 37’ st Mascara sv: entra tardi. Ruiz 5: debutto difficile. Fuori posizione  sul gol di Nilmar, che gli sfila alle spalle e va a segnare il pareggio. Va in  difficoltà negli spazi larghi e si fa ammonire nella ripresa, Zuniga 6: alterna discrete volate a lunghe  pause, in cui subisce troppo l’iniziativa degli avversari. Gargano 5.5: la sua frenesia è utile in  alcuni momenti e nociva in altri, quando perde la misura nei passaggi. Yebda 5: prova a tenere alto il pressing e  se la cava anche bene, finchè ci riesce. Ma non ha il passo di Borja Valero e ne  soffre gli inserimenti. Mazzarri lo salva con il cambio dal rischio  espulsione. Dal 19’ st Pazienza 6. più ordinato e continuo. Dossena 6.5: parte come un razzo e mette  scompiglio nella difesa spagnola, trovando molti spazi sulla corsia di sinistra.  Bello un assist per Lavezzi, decisivo un salvataggio in difesa nel secondo  tempo. Sosa 6: prova a far valere la sua esperienza  in campo internazionale e combina anche qualcosa di buono, rinunciando talvolta  all’amato fioretto. Prova sufficiente. Dall’8’ st Cavani 6.5: colpisce il palo e  arriva al tiro a ripetizione, serviva subito. Hamsik 6.5: capitano e trascinatore degli  azzurri, anche aldilà del gol di testa che sblocca il risultato. Perde efficacia  con il passare dei minuti e si innervosisce un po’. Lavezzi 4.5: peggiore in campo, nonostante  l’assist per Hamsik. Divora due palle gol nel primo tempo ed è sfortunato nella  ripresa: palo su calcio d’angolo. 
I bambini della scuola di judo, giù nella palestra dell’Avogadro, ieri sera si sono menati molto più dei fantastici cinque. Tanti applausi, tanti (forse un po’ troppi) "vinceremo", tanta bontà e un po’ di noia. Nessuna scintilla tra il vecchio Fassino e il giovane Gariglio, non meno ossuto del suo più illustre avversario e un po’ meccanico nelle risposte. Però si leva subito la giacca, Garigliobama, per affrontare meglio il duello con Clintpiero (vedi alla voce “Gran Torino”, lo slogan di Fassino), un duello che però non ci sarà. L’aula magna dell’antico istituto tecnico è bella piena, solo posti in piedi, anche se l’età media è un po’ quella dello spettacolo delle cinque al cinema. Così fa effetto la passione da assemblea studentesca di Michele Curto, il candidato trentenne che arriva dall’associazionismo sociale, e sa che parlare di persone non è come mettere in riga numeri, cifre, statistiche. Clintpiero lo osserva con il sorriso di un nonno che ricorda quando dentro ardeva quel fuoco lì, poi la vita ti trasforma in caminetto da salotto, però insomma qualche scintilla si conserva. Gli altri due, il “single” Viale (radicale e basta) e il veemente, simpatico Passoni, non fanno tappezzeria anche se è chiaro che sono la cornice del quadro. Così Viale resta sopra le righe e dà spettacolo, dopo tre minuti ha già detto “piciu” (applauso), dopo quindici “m’incazzo” (applauso), dopo trenta “quanto me l’hanno smarronata con l’Honda a Torino!” (applauso). Garigliobama sorride e prende appunti, poi risponde con ordine e quasi leggendo se stesso. Non ha particolari guizzi e neppure cadute, la platea non nega neppure a lui il battimani, anche se poi è Clintpiero a muoversi come il sindaco in pectore, e sul petto sembra già scintillare l’invisibile stella di sceriffo. Tra il pubblico s’aggira pure un venditore di accendini e foulard, che si dichiara per Passoni e intanto chiede "un contributo per la causa del Marocco". Quando poi si tratta di definire Marchionne un amico o un nemico, Garigliobama sembra più di sinistra (appena qualche millimetro) di Clintpiero, anche se il vecchio Fassino (62 anni, contro i 43 di Gariglio) si muove con tutt’altra disinvoltura, abituato com’è a nuotare in queste acque da quand’era un magrissimo “cit” con i braccioli. E quando si parla infine di occupazione, Clintpiero tira fuori un ragionamento numerico: "A Torino ci sono 100 mila aziende, il nostro obiettivo è fare assumere un lavoratore in più, in tutto farebbero 100 mila occupati". Applausone, anche se poi tra le seggiole dell’aula magna non sono in pochi a commentare acidi, perché loro al referendum della Fiat non hanno mica votato sì. Alla fine, ascoltando il pubblico, si ha proprio la sensazione che ci si divida molto più tra votanti che tra candidati. I fantastici cinque, sul palco, sono uniti nell’appello al voto ("vinceremo, vinceremo!") perché il numero, domenica, farà sangue nel giorno delle elezioni vere. E poi, accidenti, non è male per il centrosinistra andare al seggio essendo sicuri, per una volta, di non farsi fregare da un bunghista o da un leghista. Se poi a maggio sarà un’altra faccenda, è presto per dirlo. Nessuno, tra i signori candidati, non il ragazzo appassionato, non l’assessore simpatico, non il medico brillante, non Garigliobama né tantomeno Clintpiero, pensa sul serio che il villaggio di Asterix possa cadere. Forse. 
La IV Sezione penale della Cassazione ha confermato la prescrizione per la condanna a 10 giorni di reclusione nei confronti del cardinale Roberto Tucci in relazione all'elettrosmog prodotto dalle emissioni della Radio Vaticana ai danni degli abitanti di Cesano (comune alle porte di Roma), a favore dei quali la Suprema corte ha confermato il diritto al risarcimento dei danni patiti. Sarà la Corte d'Appello di Roma a determinare l'entità del risarcimento. L'avvocato Franco Coppi ha difeso Tucci innanzi alla Suprema corte chiedendo in primo luogo l'assoluzione con formula ampia e, in subordine, la conferma della prescrizione pronunciata nell'appello bis, il 14 ottobre 2009, dalla Corte d'Appello di Roma. Non e stata, dunque, accolta la richiesta della Procura della Cassazione, rappresentata dal sostituto procuratore, Gabriele Mazzotta, che aveva chiesto la conferma della prescrizione e l'annullamento con rinvio del 'via libera' ai risarcimenti civili. "E' una grande vittoria: finalmente giustizia è fatta e gli abitanti di Cesano potranno ottenere i giusti risarcimenti". Così il presidente del Codacons, l'avvocato Carlo Rienzi, ha commentato la decisione della Cassazione che ha confermato la condanna di Radio Vaticana a risarcire i danni da elettrosmog provocati agli abitanti di Cesano. "Siamo soddisfatti - ha aggiunto Rienzi che ha patrocinato in Cassazione la posizione degli abitanti danneggiati -, finalmente questa vicenda vede la parola 'fine', nonostante le richieste venute dalla Procura della Suprema corte che voleva mettere in discussione il diritto ai risarcimenti. Adesso vediamo che cosa succede anche per l'altra vicenda, quella assai più grave dell'aumento della mortalità per leucemia tra gli abitanti del Cesanese. Rienzi sottolinea che monsignor Tucci "è stato condannato anche a risarcire 2.500 euro per le spese di Giustizia sostenute dal Codacons" 
Ventavoli, qual è la sua indicazione di voto alle primarie? "Invito a votare per Piero Fassino, un politico che mi dà fiducia per la sua esperienza, che conosce la città e mi dà garanzia di una buona amministrazione". Quali problemi dovrà affrontare il futuro sindaco? "Da quel che capisco non mi sembra che sia stato risolto il nodo della Fiat. E penso che Marchionne farà fatica a mantenere aperti gli impianti in Italia. Questa credo che sia la questione più preoccupante per il futuro della città. Insieme al fatto che Torino dovrà diventare sempre più aperta, integrare nuove etnie e anche questo non sarà facile. Infine il terzo punto sarà quello di non lasciar soli Università e Politecnico vittime dei tagli della Gelmini. Ci sarà molto lavoro". Che cosa chiede un uomo di cultura ai candidati sindaci? "Di non dimenticare mai che la cultura è uno dei pilastri della convivenza civile, oltreché un’occasione di sviluppo anche economico. Spero che siano sempre meno coloro che pensano che sia un lusso". 
È appena rientrata a Roma, con un C-130 dell'Aeronautica militare atterrato a Pratica di Mare, l'equipe di 11 archeologi, 7 donne e 4 uomini, della Sapienza diretta dal professore Savino Di Lernia che da anni svolge attività di ricerca in Libia nella regione del Messak. La Libia è nel caos. Com'era la situazione nella zona in cui vi trovavate? "Noi eravamo a circa mille chilometri da Tripoli accolti in un campo petrolifero da cui ogni giorno partivamo per le ricognizioni. La situazione era apparentemente tranquilla, a parte una sera, subito dopo il discorso di Gheddafi, in cui c'è stato proprio nel nostro campo un corteo di supporto al leader libico. Abbiamo sentito spari, grida e capito che la situazione stava evolvendo e degenerando. Più che i problemi di sicurezza ci preoccupava la difficoltà di riuscirci a muovere o a tornare a casa. Come se fossimo prigionieri nel campo". Riuscivate a informarvi di ciò che stava accadendo e a comunicare con l'Italia? "Della rivolta abbiamo saputo tutto via internet e all'inizio funzionavano anche i cellulari. Poi c'è stato un black out totale delle comunicazioni, in un giorno in cui tra l'altro parte degli archeologi era fuori dal campo e non riuscivamo a rintracciarli. poi la rete ha ricominciato a funzionare. E da lì siamo stati in contatto costante con La Sapienza, l'Unità di crisi della Farnesina e l'ambasciata. Insieme a me c'era una squadra di ricercatori, tutti giovanissimi, poco più che trentenni, assegnisti e collaboratori, che sono rimasti lucidi e calmi e da lì si sono ritrovati nella situazione paradossale di dover tranquillizzare le famiglie a Roma". Quando sareste dovuti rientrare se non fosse scoppiata la rivolta anti-Gheddafi? "Il programma si sarebbe concluso il 4 marzo. Siamo riusciti a completare le rilevazioni sul terreno, un ottimo risultato dal punto di vista scientifico, ma il lavoro si è interrotto prima che scaricassimo i dati e li trasferissimo ai dipartimenti di ricerca e alle autorità libiche". Il rettore della Sapienza Luigi Frati ha ringraziato con una nota il sottosegretario Stefania Craxi per aver organizzato il vostro rientro. È stato difficile lasciare il Paese? "E' stato difficilissime trovare un aereo che ci mettesse in salvo. i piloti libici non volevano volare per paura dei cacciabombardieri. Poi stamattina è stata tutta questione di pochi minuti. L'ambasciatore ci ha detto di trovare un aereo nel campo e volare fino a Seba. Lì anche grazie a una mia conoscenza, un tour operator, abbiamo formato un gruppo di cinquanta italiani, ci siamo uniti ad altri cittadini comunitari, francesi, austriachi, tedeschi, e abbiamo lasciato il Paese. "Fare gruppo" era l'unico modo per uscirne". Da anni lei lavora nel Messak, nel Sahara centrale, per le ricognizioni archeologiche che serviranno a costruire un museo a cielo aperto di incisioni rupestri. Un lavoro interrotto ora dalla guerra civile. Quando pensa che potrà tornare in Libia per portare avanti le sue ricerche? "Il progetto era triennale. il primo anno di lavoro si è concluso. in teoria saremmo dovuti tornare per gli interventi di conservazione e la musealizzazione dell'area rupestre. Ma ora a meno che non accada qualcosa velocemente, il progetto sarà sospeso sine die e non torneremo in Libia". 
Airaudo, per chi invita a votare domenica? "Per il giovane Michele Curto, che può diventare una promessa della politica torinese. Uno che, a differenza di altri, ha detto la sua sul referendum a Mirafiori senza preoccuparsi di quel che avrebbe pensato la Fiat". Un candidato di testimonianza? "Lui no. Gli altri sì: testimoniano un passato, una continuità, un’ambizione personale. Lui invece è un’occasione: si dice che i giovani non vengono promossi, le primarie sono un’opportunità, sfruttiamola". Quali nodi dovrà affrontare il futuro sindaco? "La questione del lavoro e dello sviluppo della città. Cioè il rapporto con la Fiat. Non si può più lasciare mano libera al Lingotto perché non è più vero che il bene della Fiat coincide con quello di Torino. La Fiat va incalzata". Pentito di aver rinunciato alla candidatura? "No. Mi spiace che in queste primarie i temi del lavoro non si siano visti. Ma alle elezioni vere faremo sentire la nostra voce". 
Il primo e unico confronto tra i cinque concorrenti per le primarie del centrosinistra di domenica si è svolto ieri sera nell’aula magna dell’istituto tecnico “Avogadro” stipata da sostenitori e semplici cittadini. Applausi per tutti all’inizio, per i due principali sfidanti, Piero Fassino e Davide Gariglio, e per gli altri tre concorrenti, Michele Curto, Gianguido Passoni e Silvio Viale, che sono apparsi più disinvolti nelle risposte alle sollecitazioni dei tre giornalisti-moderatori. Fino a strappare un sorriso alla platea (e anche a Fassino) quando Viale rivolto a Curto gli ha detto: "Per te la città è una grande comunità terapeutica". Tutti gli elettori torinesi e non solo quelli di centrosinistra possono votare alle primarie, anche quelli di centrodestra? Viale: "La risposta è semplice e veloce. No. Tutti i cittadini hanno diritto a votare, ma non in qualsiasi primarie. Dovreb¬bero essere i partiti del centro¬destra ad organizzare un loro appuntamento vero per sce¬gliere il loro candidato". Curto: "Queste primarie rappresentano la sfida di allargare la base, di avere un consenso più amplio perché si permette ai sedicenni e agli immigrati regola¬ri di dire la loro e perché si dà la possibilità ad uno come me che non proviene dai partiti e che ha 30 anni di partecipare". Passoni: "No perché alle primarie vota chi crede nel programma del centrosinistra, chi si sente di centrosinistra e chi riconosce il percorso che ha fatto in questi anni la città. Un percorso che si arricchisce di partecipazione, attraverso la raccolta firme". Fassino: "Tutti hanno diritto perché le primarie sono un'esperienza di democrazia diretta. I cittadini sono chiamati a scegliere, non deve scandalizzare, naturalmente ci rivolgia¬mo a chi in buona fede e buona volontà e che si riconosce nel centrosinistra. E per isolare chi vuole sporcare il voto delle primarie è sufficiente portare più gente possibile al voto così chi tenterà di sporcare sarà marginalizzato". Gariglio: "Gli elettori non appartengono ai partiti. Quindi dobbiamo portare la maggior parte dei torinesi al voto domenica e a maggio. Lo scopo è quello di allargare il consenso del centrosinistra. Chiamiamo tutti a votare. Se 80 mila staranno in coda domenica sarà importante per il centrosinistra di Torino e per il centrosinistra nazionale un po' abbacchiata". E’ disponibile a fare il ticket con altri candidati in vista del voto di maggio? Curto: "Dal giorno dopo sono disponibile a lavorare con qual¬siasi persona seduta a questo ta¬volo, in ogni caso. Bisogna allar¬gare, fare rete". Passoni: "Non lo escluderei e nessuno sarebbe escluso a priori. Certo che avere come vice Fassino sarebbe molto interessante. Il problema è che non sono rappresentati tutti i partiti di centrosinistra non tutte le forze di coalizione hanno un loro candidato alle primarie, quindi alla definizione della squadra devono partecipare anche gli altri". Fassino: "Non ci sono avversari tra noi, siamo tutti del centrosinistra.. Se io sarò il sindaco chiederò agli altri 4 di cooperare con me, rispetto agli incarichi è troppo presto per dire se come vicesindaco o non so cosa. Se il candidato fosse un altro non avrei problemi a dare il mio sostegno". Gariglio: "Sosterrò chi vince e collaborerò senza incarichi o con incarichi. Sono pronto a mettermi a disposizione per il valore delle persone che sono qui con me stasera e perché hanno osato misurarsi. Non è solo una questione di competizione, ma di ideali e di cultura che ci unisce". Viale: "Chi vince dà l'impronta. Sugli assessori e sul resto si vedrà. Nel 2006 la Rosa nel Pugno aveva diritto ad un assessorato, non ci è arrivato. Non mi sono stracciato le vesti". Marchionne è un amico o un nemico? Passoni: "La logica amiconemico non è quella giusta per definire i rapporti tra legittimi interessi imprenditoriali e politica. Ma non si può accettare che un'impresa tenga sotto ricatto una città continuando a ridurre i diritti di chi lavora". Curto: "E’ un capace imprenditore, non è né amico né nemico ma non si può tollerare che continui a ricattare città alzando l’asticella". Fassino: "Marchionne è amministratore delegato di Fiat e fa il suo mestiere, noi facciamo il nostro, cioè garantire che l’azienda resti a Torino e in Italia. Se l’accordo non fosse passato saremmo qui a discutere della chiusura di Mirafiori. Non mi sfugge che quell’accordo è oneroso per i lavoratori e contiene forzature come l’assenza della Fiom dalla rappresentanza che è in contrasto con lo Statuto dei lavoratori. Ora siamo nelle condizioni di chiedere che Fiat rispetti i suoi impegni. Ma ci sono anche le responsabilità del governo, che non fa nulla mentre il presidente Obama gli ha dato tre milioni e mezzo di dollari per produrre auto pulite". Gariglio: "Marchionne risponde agli azionisti, non è un nemico ma neppure un amico. I suoi azionisti lo sono? E’ giusto chiederselo, visto che nel 2006 abbiamo investito molto denaro pubblico (70 milioni) per far restare la Grande Punto a Torino. E’ rimasta solo sei mesi, una cosa simile non deve più capitare. Governo deve fare la sua parte, ma con la Fiat occorrono trattative molto dure e serrate perché rispetti gli impegni e la produzione dell’auto e il settore automotive restino a Torino". Viale: "Basta illusioni. Ci hanno anche raccontato che la Honda sarebbe venuta a Torino e non è mai accaduto. A Torino non c’è più posto per nuove fab¬briche, dovrebbero andare nell’area tra Settimo e Chivasso, dove invece c’è il rischio di speculazioni edilizie". Se uno di voi diventerà sindaco eliminerà le gare pubbliche col massimo ribasso? Fassino: "La prima esigenza è riportare lavoro in una città dove la disoccupazione giovanile è di 3 punti più alta che nel resto del paese. Il massimo ribasso è un meccanismo negativo che va eliminato, come anche le regole che limitano l'accesso agli studi professionali e ai progettisti che non hanno già un certo fatturato, sbarrando così la strada a qualunque giovane". Gariglio: "Il massimo ribasso va eliminato ma bisogna incen¬tivare i lavori pubblici e fare in modo che ricadano il più possibile sul territorio, come dovrà avvenire per i lavori della Tav a partire da maggio. Con la metropolitana ci siamo riusciti, realizzando lavori imponenti senza incidenti seri". Viale: "Senza forti controlli del Comune ci può essere ma¬laffare anche senza il massimo ribasso". Curto: "Non dimentichiamo il ragazzo romeno morto in un tombino mentre lavorava in subappalto nell'acquedotto nè quello moldavo caduto da un'impalcatura e gettato sul ciglio di una strada per simulare un incidente. Sono figlio di un operaio ma credo che alla nostra generazione servano sia il pane sia le rose, il lavoro ma anche il rispetto e la dignità". Passoni: "Il massimo ribasso è negativo, ma la legge italiana lo incoraggia. Bisogna utilizza¬re tutti i mezzi per tenere insieme la migliore offerta economica con la qualità dei lavori, cosi come dei servizi alle persone quando la gara riguarda il mondo delle cooperative e del terzo settore". Secondo voi c'è bisogno di discontinuità con il passato? Curto: "E' la città' a essere in discontinuità. Siamo scesi al reddito del  1990, sono diminuiti i servizi per gli anziani, gli abitanti di Barriera di  Milano credono di vivere peggio di dieci anni fa. E' eccessiva discontinuita'  pensare che bisogna cambiare volto a quel quartiere?". Passoni: "Sono cambiati i bisogni, non abbiamo più di fronte le Olimpiadi, la  crisi sociale è pesante e le risposte non sono sufficienti. La prossima giunta  deve fermarsi, fotografare la città poi decidere. Serve nuovo piano regolatore,  e' questa la discontinuita' che ci serve". Gariglio: "Credo che ci deba essere una forte continuità politica, ma non credo che si debba immaginare un Chiamparino ter. Oltre la continuità politica e' necessaria anche una discontinuità programmativa. Alcune cose sono venute bene, altre male". Fassino: "Il tema della discontinuità e continuità è un tema classico della politica ma astratto. Cosa significa andare a chiedere discontinuità. A maggio, quando andremo a chiedere ai torinesi di ridarci la fiducia, parleremo di discontinuità. Sarà il centrodestra ad invocare la discontinuità. Ogni sindaco ha il suo profilo, ogni sindaco ha la sua sfida e penso che dobbiamo essere orgogliosi delle precedenti amministrazioni e del lavoro di chiamparino. Bisogna governare facendo tesoro del passato e facendo anche scelte diverse, non in discontinuità, ma attraverso l'innovazione, non la rottura e la cesura". 
