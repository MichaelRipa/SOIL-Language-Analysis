BOLZANO - Il responso degli ulteriori esami non lascia dubbi. Tania Cagnotto, dopo l'incidente stradale di giovedì, sarà operata lunedì prossimo: per la più forte rappresentante azzurra nei tuffi, i mondiali di Shangai sono a rischio. La campionessa dovrà sottoporsi a intervento chirurgico per ridurre la frattura del terzo medio dello scafoide della mano sinistra, gli ulteriori esami a cui si è sottoposta hanno invece escluso un interessamento ai legamenti del ginocchio destro, evidenziando una microfrattura della tuberosità tibiale che, però, non desta preoccupazioni. La federazione fa sapere, circa il tempi di recupero: l'obiettivo è il pieno recupero della funzionalità articolare della mano sinistra, soprattutto in vista della prossima stagione che avrà il suo clou nei Giochi olimpici di Londra. Ed è naturalmente delusa la campionessa. "Sono molto dispiaciuta dell'accaduto, uno stop in questo momento della stagione non ci voleva proprio. Ma alla fine poteva andare anche peggio e mi ritengo fortunata a non essermi fatta male in modo più grave. Sono un po' sollevata perchè è stato escluso un interessamento ai legamenti del ginocchio, almeno quelli sono a posto. Non so ancora se riuscirò a recuperare per i Mondiali di Shanghai, ma anche se dovessi farcela arriverei proprio al limite e in una condizione fisica approssimativa a causa del prolungato stop, vedremo. Io spero di partecipare e fare bene, ma in questo momento non saprei, bisogna attendere ancora qualche giorno per capire meglio i tempi di recupero. Di sicuro non mollo e farò di tutto per andare a Shanghai ed essere competitiva".  I mondiali sono in programma Shanghai dal 16 al 31 luglio, l'Italia dei tuffi deve incrociare le dita perchè senza Tania la nazionale perde il suo pezzo pregiato. Leggi i commenti I commenti dei lettori 
Silvio Berlusconi rompe il silenzio e invade tv e radio. Dal Gr1 a Studio aperto, dal Tg1 al Tg2 passando per il Tg4 e il Tg5, il premier è ovunque. Con buona pace del Pd che invoca inutilmente l'intervento dell'Agcom per evitare che la tv si trasformi nel megafono della propaganda del Pdl. "Milano non sarà data in mano alle bandiere rosse dei centri sociali. Il dato di Milano ci dice che i milanesi non hanno premiato né il Pd né il Terzo polo: il risultato vero è che il Pdl resta il primo partito in Italia e che l'alleanza Pdl-Lega è l'unica in grado di esprimere un governo stabile e credibile e non esiste una maggioranza alternativa alla nostra", attacca. Il Berlusconi-show sulle tv Il Cavaliere racconta di essere rimasto turbato dalla bandiere rosse che hanno festeggiato il primo turno a Milano. Ed è convinto che tutti i milanesi siano stati turbati anche loro. "Anch'io come milanese sono turbato per un presidente del consiglio che confonde i colori delle bandiere: quelle che ha visto erano bandiere rossonere dei tifosi milanisti che gioivano per la vittoria dello scudetto", ribatte Giuliano Pisapia. In precedenza il ministro leghista Roberto Calderoli aveva annunciato a breve un "regalo" di Umberto Bossi e Berlusconi ai milanesi per convincerli a votare Letizia Moratti. Le ipotesi sono due. La prima prevede l'impegno di Berlusconi a portare a Milano due ministeri, come chiesto dal Carroccio. La seconda di fare di Milano una "zona franca", quasi un paradiso fiscale sul modello Montecarlo. "Milano sarà una grande metropoli europea con meno tasse per tutti", promette al Tg1. Al Gr1 ammette invece che quello di Milano è stato "un risultato inaspettato, anche per quello che dicevano i sondaggi". Poi a Studio aperto fa marcia indietro. E passa alle promesse. La giunta Moratti sta portando avanti un piano per 30mila alloggi per i ceti più deboli, realizzerà 3 milioni di metri quadrati di verde in più senza costi per la colletività, assicura, abolirà l'Ecopass per il centro (peraltro introdotta proprio dalla Moratti). "Il piano però sarebbe cancellato se vincesse la sinistra, l'Expo è un'opportunità per decine di migliaia di persone e grazie all'Expo stanno già avanzando due nuove linee della metropolitana. Eppure all'interno della sinistra ci sono i comitati per il no: che fine farebbe con loro questa grande occasione di Milano?". Berlusconi si presenta affiancato dal simbolo del Pdl. All'occhiello ha lo stemma del 150esimo anniversario dell'Unità d'Italia. Lo stesso che campeggiava sulla cravatta indossata dal premier per il dibattito sulla fiducia al governo, lo scorso dicembre. Sullo sfondo, ben visibili nell'intervista che apre il Tg1 di Augusto Minzolini, le bandiere dell'Italia e dell'Unione europea. Come a ricordare che Berlusconi è il capolista del Pdl a Milano, ma nello stesso tempo il capo del governo. I toni però restano tesi. "Vogliono trasformare Milano nella Stalingrado d'Italia", "i centri sociali appoggiano sia Giuliano Pisapia sia Luigi De Magistris e ne condizioneranno le scelte". Berlusconi scommette che la Moratti vincerà il ballottaggio. "Ho parlato a lungo con Letizia è molto determinata, le partite durano 90 minuti, stiamo giocando il secondo tempo e stiamo giocando per vincere", assicura. Poi attacca. Il programma di Pisapia è dannoso per famiglie e imprese perché "prevede più tasse, un grande centro islamico, il voto amministrativo agli immigrati, il blocco dello sgombero dei rom e il riconoscimento agli zingari della possibilità di autocostruzione, cioè del diritto di farsi una baracca come e dove meglio credono". Milano non diventerà una "città islamica", una "zingaropoli". Infine il capitolo Napoli. De Magistris "è una semplice copertura del vecchio sistema di potere e di clientele che ha governato per 18 anni". 
MILANO - Dura solo un giorno il rimbalzo dei mercati. Nonostante analisti e operatori  si erano già preparati a una l’atra giornata all’insegna dei rialzi consistenti,  è arrivata la doccia fredda sotto forma del rating negativo che l’agenzia  internazionale di valutazione Fitch ha emesso nei confronti del debito pubblico  della Grecia . Un giudizio che apre alla possibilità di un ulteriore downgrade  che ha gelato gli entusiasmi del mercato. Con il ribasso registrato questa  settimana, le borse del vecchio Continente sono così tornare a un livello di un  mese fa. A subire le conseguenze più rilevanti del nuovo calo dei listini sono stati  soprattutto i titoli bancari, a causa dell’esposizione nei confronti dei titoli  pubblici greci. Ed è questa la ragione per cui Milano ha perso più di altre  piazza, per il peso consistente dei titoli degli istituti finanziari. In finale di seduta, tutti i listini hanno terminato le contrattazioni in  rosso con Francoforte che ha ceduto l'1,24% mentre Parigi è calata dello 0,92%.  Calo modesto invece per Londra (-0,13%). A Milano l'indice  Ftse Mib ha fatto segnare una perdita dell'1,50% e l'Ftse All Share un ribasso  dell'1,37%. Chiusura in territorio negativo per Wall Street. Il Dow Jones ha chiuso in calo a -0,74%, a 12.512,00 punti, il Nasdaq a -0,71% a 2.803,32 dollari e lo S&P 500 mette a -0,77% a 1.333,27 punti. Come anticipato, le vendite a Piazza Affari si sono concentrate sul settore  del credito, con la Banca popolare di Milano che è scesa del 4,15% e Unicredit  del 3,80%. Debole anche Intesa SanPaolo (-3,58%) il giorno dopo aver fissato il  prezzo a 1,369 euro per l'emissione delle nuove azioni ordinarie per l'aumento  di capitale da 5 miliardi di euro. In forte calo inoltre il Banco popolare  (-3,12%), mentre nel comparto assicurativo Unipol ha perso il 2,80%, Fonsai  l'1,70% e Generali l'1,64%. Tra i titoli maggiore a capitalizzazione, forti vendite su Italcementi e  Buzzi, che hanno ceduto rispettivamente il 3,39% e il 3,03%. Male Fiat  industrial (-2,95%) mentre ha tenuto Fiat spa, che ha chiuso invariata rispetto  alla vigilia a un prezzo di 6,96 euro. Seduta senza particolari scossoni per  Parmalat, sulla quale lunedì prende il via l'Opa di Lactalis: il titolo ha  chiuso in calo dello 0,76% a 2,602 euro, poche frazioni sopra il prezzo (2,6  euro) dell'offerta pubblica di acquisto lanciata dal gruppo francese. Tra le poche blue chip in controtendenza Cir (+0,23%), Tenaris (+0,36%) e  Mediaset, che è cresciuto dello 0,68% nonostante un report negativo degli  analisti di Kepler. Tra i gruppi 'minori' bene Molmed (+5,17%) e forti cali per  Toscana Finanza (-5,87%). Così come è scivolato Seat pagine gialle (-4,79%) dopo  il declassamento da parte di Moody's. 
Non se la dimenticheranno facilmente, i granata, quella rasoiata di destro di Valdifiori che segna il secondo gol della sua stagione, impedisce al Toro di vincere su un campo tradizionalmente maledetto e rischia di tagliarlo fuori dalla zona playoff. A causa di quel gol, Lerda e la sua truppa vivranno un sabato d’apnea, per vedere cosa capiterà fra Padova e Livorno, le principali rivali nella corsa alla seconda fase: dopo il pareggio granata di ieri sera sono distanziate di due punti e lo scontro diretto di oggi rischia di diventare uno spareggio per i playoff. Se finirà in parità, il Toro conserverà un risicato sesto posto, con un punto di vantaggio su entrambe. Se invece vincerà il Padova, il Toro finirà sotto di un punto ma tornerà ad essere padrone del proprio destino, visto che potrà rifarsi domenica prossima vincendo lo scontro diretto contro i veneti. Se viceversa avrà la meglio il Livorno, il pallino passerebbe di mano, visto che i toscani di Novellino passerebbero avanti in classifica e si giocherebbero il match-point playoff in casa, contro quel Frosinone virtualmente retrocesso. Insomma, il cammino adesso si fa in salita. E dire che il primo tempo si era messo bene, benissimo, con quel gol di Iunco che sembrava aver scavato un solco fra sé e gli avversari e che poteva davvero diventare la catapulta granata verso i playoff. L’ambiente è compatto, con Cairo vicinissimo alla squadra: ha lasciato la macchina in albergo, è salito sul pullman con la squadra e si sistema accanto all’addetto stampa Barile, mentre Petrachi fa da guardaspalle (chissà se gradito) a Lerda in panchina. Nel primo tempo il Toro è corto, coperto, umile e operaio; insomma, in un periodo di vacche magre, il massimo che i tifosi granata possono sperare di vedere. Il ritmo, l’atmosfera, i bollori sono quelli dei playoff, insomma, una bella prova del nove, per il Toro. La squadra di Lerda non concede spazi e va in vantaggio subito: è il 3’, Antenucci serve d’esterno Iunco che taglia in mezzo, Pelagotti ci mette la mano ma non basta per fermare il destro dell’attaccante che porta in vantaggio i granata. Il Toro ha la partita in pugno: alza il pressing, mette in difficoltà l’Empoli che fatica a fare gioco e, per un quarto d’ora buono, non riesce mai a rendersi pericoloso. Poi, al 18’, eccolo il primo svarione: Marzoratti cambia fronte del gioco dalla destra, Fabbrini è tutto solo, calcia bene di controbalzo ma Rubinho dice no. Da quel momento, come spesso capita, il Toro prende paura, arretra il baricentro e l’Empoli trova nell’atteggiamento altrui quel coraggio che fino a quel momento era mancato. I granata invece iniziano ad abbassare i ritmi della partita, ma sono anche agevolati dalla sorte, visto che alla mezzora esce con la coscia stirata il bomber Coralli; al suo posto entra Forestieri. Tutt’altra partita nella ripresa: al 3’, lo stesso minuto del gol di Iunco, Valdifiori trova il pareggio che spalanca il baratro sotto i piedi granata: paura, spettri del passato, per una squadra che subisce gol sempre e comunque (33 volte in 41 partite). Da quel momento il Toro non riesce più a sprintare, l’Empoli non esalta ma fa qualcosa in più per conquistare la vittoria. Non resta che guardare cosa combinano gli altri, in una stagione tribolata che più tribolata non si può. 
Passa di mano Bormioli, la storica vetreria fondata a Fidenza (Parma) nel 1825 e diventata negli anni un piccolo marchio del 'made in Italy', con interessi estesi anche agli articoli per la casa e agli imballaggi. Il Banco Popolare ha infatti venduto per 250 milioni di euro la sua partecipazione del 94,5% al fondo di private Vision Capital. L'acquirente, che si è finanziato con un prestito di Jp Morgan, si dedicherà nei prossimi "quattro o cinque anni" alla crescita dell'azienda, che porterà con sè un debito di 108 milioni, per poi valorizzare l'investimento, secondo le logiche tipiche del private equity. Che, nel caso di Bormioli, potrebbero portare dritto a Piazza Affari. "Ci sono società che sono migliori candidate di altre a una quotazione. Bormioli è una di queste perchè ha un'ottima redditività, margini buoni, marchi, opportunità di sviluppo. La Borsa non è un'ipotesi di scuola anche se ovviamente non ce la sentiamo di vincolarci già adesso" ha spiegato Lorenzo Russo, partner e responsabile delle attività italiane di Vision Capital. L'obiettivo a medio termine del fondo, alla sua prima operazione in Italia, è quello di sviluppare Bormioli, dopo il risanamento portato a termine dal Banco Popolare che ha ereditato la quota dalla Popolare di Lodi di Gianpiero Fiorani. "Il nostro approccio è industriale - ha detto Russo -.Puntiamo alla crescita organica del fatturato di tutte le divisioni a partire dai mercati dove il gruppo è già forte, come Italia, Francia e Spagna. C'è anche la possibilità di migliorare la redditività ed esploreremo eventuali occasioni di M&A (fusioni e acquisizioni, ndr)". Il miglioramento della redditività "non passerà attraverso una ristrutturazione" in quanto verranno mantenuti "tutti gli stabilimenti e il perimetro del gruppo". Vision Capital lavorerà invece sulla crescita dei ricavi così da "ridurre l'incidenza dei costi fissi". D'altra parte, spiega Russo, "Bormioli è una società sicuramente sana, con un ebitda margin (rapporto tra il margine operativo lordo e i ricavi) superiore al 16%". Come dimostrano anche i risultati del 2010 (531 milioni di ricavi e 85 di Ebitda) e quelli del primo trimestre in crescita "sia sul budget che sull'anno scorso". La cessione di Bormioli arriva a stretto giro di ruota da un'altra operazione che ha coinvolto un gruppo italiano e il private equity estero: la cessione dei magazzini Coin, venduti dai fondi Pai a quelli di Bc Partners. 
CANNES - Jafar Panahi prepara la colazione, ascolta il messaggio della moglie da New York, parla al telefono con il suo avvocato, nutre l'iguana domestica, che gli scivola addosso affettuosa come fosse un gatto, "mostra" il film che gli è stato impedito di fare. Sono le immagini di This is not a film , che firma con Mojtaba Mirtahmasb, il documentarista iraniano autore delle riprese. Girato a  marzo scorso, durante i festeggiamenti per il Capodanno (il 21)  -  che "entrano" dalla finestra con il clamore nelle strade e i fuochi d'artificio che illuminano la città  -  il film, dieci giorni tra riprese e montaggio, è costato 3.200 euro. A Cannes, dove c'è stata la prima proiezione ufficiale, è arrivato attraverso una chiavetta Usb. Mirtahmasb, al quale di recente è stato restituito il passaporto, ha potuto raggiungere Cannes. "C'è un proverbio in Iran che dice "quando i parrucchieri non hanno clienti si pettinano i capelli tra loro". Io vengo dal documentario, Jafar dal cinema a soggetto, abbiamo parlato, abbiamo deciso di improvvisare", racconta. Nel film si vedono spezzoni di film di Panahi, da Lo specchio a Il cerchio , che il regista usa per spiegare il rapporto con gli attori, ed è toccante Panahi che "inventa" una scenografia per il film vietato, delimita spazi sul tappeto usando scotch colorato, mima stati d'animo e gesti, si scoraggia - "Ma posso comunicare qualcosa che è nella mia immaginazione?" - si riprende, ci prova ancora. Ad arricchire il film entra il caso: la vicina che vorrebbe affidargli il cane   -  in Iran è proibito portare i cani per strada  -  o il portiere che ritira i rifiuti, ripreso in ascensore mentre va da piano a piano. This is not a film , "un modello per tutti i cineasti iraniani in difficoltà", dice Mirtahmasb  -  è quasi una sfida alle autorità iraniane. Non potrebbe peggiorare la situazione? "Jafar è stato condannato a sei anni di detenzione e per vent'anni ha la proibizione di girare film e di comunicare con la stampa", ricorda Rafat Ahmad, italo-iraniano che fa parte di Articolo 21. "Si sono svolti stati due gradi del processo, Jafar ha scontato tre mesi di prigione, è uscito su cauzione, e da gennaio aspetta l'esito dell'appello. La forte pressione internazionale ha indotto i giudici a rinviare la sentenza. È essenziale che l'attenzione del mondo non si interrompa". È la ragione per cui l'Istituto Luce distribuirà il film (parte degli incassi andrà a Panahi) e, insieme ad Articolo 21 sarà organizzato un evento durante la Mostra di Venezia. 
“Si preoccupano adesso che Stt è molto più solida? Non dovrebbero, abbiamo tutti i mezzi per far fronte ai nostri impegni”. Sono le parole del presidente di Stt Massimo Varazzani di fronte al grido di allarme sui conti della partecipata del Comune di Parma. Un Varazzani che spiega la strategia da lui adottata, dal suo arrivo, e che al contempo racconta di manifestazioni di interesse “concrete” verso Alfa e Spip. “La situazione debitoria è uguale a quella di novembre – aggiunge il manager – ma è cambiata, e decisamente in meglio, quella patrimoniale: non abbiamo fatto altri debiti, abbiamo cancellato i bond, scelto le opere da realizzare ed eliminato quelle che ci costringerebbero a un passo più lungo della gamba. Al contempo il Consiglio comunale ci ha patrimonializzato per circa 65 milioni di euro e l’Amministrazione ha inoltre programmato a brevissimo termine ulteriori conferimenti in conto capitale. Di conseguenza questo ci permetterà di realizzare il ponte Nord, la stazione, la scuola e la sede Efsa, con ulteriori lavori di riqualificazione in viale Piacenza, oltre agli 850 alloggi per fasce deboli”. Patrimonio e tempo – “Il Comune ha fatto tutto quello che poteva e doveva. Cioè mi ha dato patrimonio e anche contributi. Ha messo mano e garantito l’esecuzione delle opere di Efsa e stazione di fronte al cambiamento che l’andamento dei mercati ha portato. Dalla metà dello scorso decennio, quando sono state fatte le strategie per costruire la stazione e per valorizzare Spip, è subentrata la crisi del mercato immobiliare. Quindi oggi il valore delle vendite che erano state programmate cinque anni fa è cambiato. In pratica se vendo adesso un appartamento o un’area per un capannone perdo dei soldi”. Ecco allora che Varazzani introduce la variabile “tempo”: “Quindi oltre alla patrimonializzazione e ai contributi avevo bisogno di nuove scadenze, più dilatate, da parte delle banche e dei fornitori in modo che potessi vendere al prezzo migliore. Inoltre la patrimonializzazione del gruppo, a bilanci approvati, risulterà con un patrimonio netto superiore a quello che ho trovato al mio arrivo, pur scontando i necessari allineamenti degli asset immobiliari a valore assolutamente congrui. Ciò mi garantisce di reperire anche la liquidità per far fronte agli impegni in essere”. Alfa, Spip, stazione – “Spip e Stu stazione sono le società che soffrono per scelte fatte diverso tempo fa. Scelte giuste in quegli anni – aggiunge Varazzani – ma che oggi con il mondo cambiato creano alcune difficoltà nei piani di rientro. Circa Alfa abbiamo manifestazioni di interesse ufficiali e se tutto filerà liscio porteremo a casa un’operazione positiva dal punto di vista patrimoniale ed economico. Per Spip c’è un interesse di imprenditori locali e investitori istituzionali che risolverebbe positivamente la situazione potendo ora la trattativa basarsi su valori congrui e periziati”. Quindi la sostenibilità delle opere: “Sugli alloggi sociali sono arrivati contributi del Comune e arriveranno fondi ex metro che ci permetteranno di portare avanti il progetto, così come la stazione per cui i contributi statali serviranno per il secondo stralcio”. DICHIARAZIONE DI BUZZI- – Il vicesindaco Paolo Buzzi in una nota parla di conti del Comune e risponde alle accuse su dissesto finanziario e commissariamento:“Da più di un decennio l’opposizione sopperisce alla mancanza di idee, contenuti e progetti con una giaculatoria catastrofista che rischia di danneggiare la città. Non importa che nessuna delle profezie del centrosinistra si sia mai avverata, Pagliari e soci continuano a ripeterle come un disco rotto. Per tutta lo scorso mandato il centrosinistra ha gridato alla “svendita del patrimonio pubblico”, smentiti dal fatto che nel frattempo il suo valore era aumentato del 60%.Prima previsione sbagliata. Da un paio d’anni il ritornello è quello del “dissesto finanziario”, del “crack”, del “commissariamento”. Tutte previsioni sbagliate, smentite da un bilancio del 2010 che rispetta tutti i parametri di deficit previsti dalla Legge, che rispetta il Patto di Stabilità, che aumenta la spesa per i servizi alla persona e investe in opere più di 60 milioni di euro molto di più qualsiasi altra città paragonabile a Parma.Seconda previsione sbagliata. E’ evidente a tutti che anche Parma vive un momento difficile a causa della crisi generale che ha penalizzato Governi, enti locali, imprese, famiglie in tutto il mondo e che di fronte a questo si siano dovute trovare soluzioni inedite per mantenere servizi e investimenti. La differenza tra centrosinistra e cittadini è che i parmigiani capiscono questo sforzo, l’opposizione invece cerca di approfittarne con proclami allarmistici e irresponsabili per spaventare investitori e finanziatori. Senza preoccuparsi di danneggiare la città. E’ questo l’aspetto non più sopportabile di questa opposizione del “no a tutto”. 
PROFESSOR Giuliano Soria, dica la verità, c'è lei dietro l'associazione "Cantiere di Sogni"? "È totalmente privo di fondamento. Il Grinzane è morto, io ora sono un docente, ho rilanciato una rivista, i Quaderni Ispanici, una collana, svolgo normale ricerca letteraria. E ho solo presentato un libro, e questa è un'attività lecita. Sono un ispanista, ho 200 pubblicazioni...". Scusi, non può negare però che si tratti di un'associazione fotocopia del premio Grinzane Cavour. Stesse modalità, protagonisti, addirittura le cene letterarie... "Ma esistono venti o trenta istituzioni culturali in Italia, è normale che qualcuno faccia queste cose, e che siano ispirate alla nostra linea, ma cosa vuol dire? È normale anche che i miei collaboratori facciano ancora riferimento a me, sono fortunatamente rimasti a lavorare in questo mondo, vogliono continuare, e io conosco tutti gli scrittori italiani con cui ho mantenuto rapporti". Quindi è un caso che ad organizzare ufficialmente sia Davide Agnello, che era uno dei suoi più stretti collaboratori? "Agnello? io non c'entro, lo sento ogni tanto, ma sentire gli ex collaboratori non vuole dire nulla, sono cose routinarie, nessuna dietrologia". Nel blog del Cantiere di Sogni si promuove ampiamente il suo libro, sembra comunque tutto ruotare intorno a lei non le pare? "Sul blog ci sono 19 iscritti e sono tutti studenti. Promuovere un libro non vuol dire niente, e ci sono altre tre istituzioni che hanno partecipato alla presentazione". E le cene letterarie? "Le fanno tutti, non ci vuole mica un lampo di genio... se mi chiedono consigli è ovvio che io glieli dia. Avete idea di quanta gente ancora mi chiama? allora cosa vuole dire? Comunque lo ribadisco, sono totalmente estraneo a questa associazione. Anzi, io non so neanche quasi usare il computer, non so nemmeno cosa sia un blog". Sarà. Comunque è identica, i dubbi vengono, no? "Ripeto: se mi chiedono consigli letterari io glieli do. E poi, lo confesso, sono felice ed orgoglioso che qualcuno porti avanti le mie idee perché significa che erano vincenti. Vuole dire che quella del Grinzane era una buona linea" Perché non ha presentato il suo libro a Torino? "Eh, perché... perché a Torino esistono articoli di questo tipo. Ma io ho fatto anche un convegno a dicembre con molti scrittori, e anche quello l'ho fatto a Roma. Ma ora ho solo presentato un libro che ha avuto successo. Il prossimo, su Lorca, lo presenterò in autunno: scrivere è un diritto, questo non me lo possono mica togliere". Un'ultima domanda: come sta, è più sereno? "Ora mi basta fare l'ispanista, mi è sempre piaciuto, ho svolto anni di ricerca. Ma prima era un'attività che riuscivo a svolgere molto poco, ora ho più tempo per farlo rispetto a prima, va bene così". 
WASHINGTON - Tra il presidente americano Barack Obama e il primo ministro israeliano Benjamin Netanyahu ci sono "divergenze" sul nodo della pace in Medio Oriente. Il capo della Casa Bianca lo ha detto apertamente al termine dell'incontro bilaterale che si è tenuto oggi a Washington e l'ammissione potrebbe avere un peso diplomatico consistente: la prospettiva di pace tra israeliani e palestinesi, che secondo il presidente americano significa due Stati che vivono in pace l'uno accanto all'altro, non è vicina. Secondo Obama, nel negoziato "ci sono opportunità" ma anche "pericoli" ed esistono, ha spiegato, "differenze sulla precisa formulazione e sul linguaggio" rispetto a un accordo di pacificazione. Di "differenze" ha parlato anche Netanyahu, che però ha aggiunto che esiste anche "una direzione generale che vogliamo seguire insieme" verso una soluzione di pace. Ma ha detto anche che l'idea di tornare ai confini del 1967 per arrivare alla nascita di uno Stato palestinese indipendente è "indifendibile". Come quella di trattare la pace con Hamas, che ha definito "il corrispettivo palestinese di al Qaida". Durante il colloquio, Netanyahu ha ribadito che Abu Mazen deve "scegliere tra Hamas e la pace con Israele". L'incontro odierno mirava a far ripartire i colloqui di pace tra israeliani e palestinesi ormai in stallo da mesi. Nella prima parte sono stati esaminati gli eventi della regione e i due leader hanno concordato che "si è creato un momento di opportunità come conseguenza della Primavera Araba ma vi sono anche pericoli". I due leader hanno espresso "profonda preoccupazione" per l'atteggiamento di paesi come la Siria e l'Iran. Obama, pur riconoscendo 'divergenze' col suo interlocutore, ha sottolineato che il fine ultimo resta quello di uno stato di Israele sicuro, uno stato ebraico che possa vivere a fianco in pace e sicurezza con uno stato palestinese contiguo, funzionante ed efficace". Illusioni e realtà. Nel suo discorso di ieri Obama aveva inoltre ammonito Israele che lo  "status quo non è più sostenibile" e che occorre procedere ad iniziative  coraggiose se si vuole rimettere in moto il processo di pace. Obama ha  ricevuto oggi il "sostegno energico" del Quartetto (Usa, Russia, Unione  Europea e Onu) per la sua presa di posizione. Da parte israeliana si  afferma che gli Stati Uniti non comprendono pienamente la precarietà  della posizione israeliana: "Non si può fondare una pace su illusioni -  ha affermato oggi Netanyahu - una pace basata sulle illusioni è  destinata ad essere schiacciata dalla dura realtà Medio Orientale". I confini del 1967. Netanyahu era stato spiazzato ieri dal discorso di Obama sulla politica Usa per il Medio Oriente dove l'inquilino dello Studio Ovale aveva annunciato la necessità che Israele accetti di ritirarsi lungo le linee antecedenti alla guerra del 1967, sia pure con correzioni di confine, nel contesto degli accordi di pace. Una situazione di confini che Israele considera "indifendibile" visto che oltre 300 mila coloni israeliani vivono adesso in Cisgiordania. Nessun presidente americano aveva fatto finora del ritorno di Israele ai confini del 1967 la sua politica ufficiale. Un colloquio difficile. "Una vera pace può essere raggiunta solo se il risultato finale consentirà a Israele di difendersi contro le minacce e la sicurezza d'Israele resta una priorità degli Usa nel giudicare qualsiasi accordo di pace", ha detto oggi Obama. "E' molto difficile per Israele negoziare in modo serio con un interlocutore che rifiuta di riconoscere il suo diritto di esistere", ha affermato il presidente Usa. Ma Netanyahu risponde: "Israele non può negoziare con un governo palestinese che è appoggiato da Hamas e non si può chiedere a Israele di negoziare con un governo appoggiato dalla versione palestinese di Al Qaeda". M Abu Mazen in serata ha chiesto ad Obama di fare ulteriori sforzi e di adoperarsi con il primo ministro israeliano affinchè quest'ultimo accetti uno Stato palestinese entro i confini del 1967. 
