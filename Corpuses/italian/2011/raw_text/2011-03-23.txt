Luca ha ricevuto a casa tre pass diversi. Stando ai tagliandi inviati dal Comune, potrebbe posteggiare negli “ambiti di sosta” 3, 22 e 21, a sua scelta. Ma non è così semplice. Anzi, non lo è affatto: Luca abita sui Bastioni di Porta Volta, nel mezzo del Triangolo delle Bermuda della sosta, dove ogni regola è impazzita. La zona dove la disciplina del posteggio sulle strisce gialle sembra progettata da un enigmista è ampia: Bastioni di Porta Volta, viale Crispi, Bastioni di Porta Nuova, viale Monte Grappa. «La segnaletica è complessa  ammettono i vigili urbani in piazza XXV Aprile 6  per questo cerchiamo di non multare chi espone un tagliando da residente della zona, qualunque esso sia». Eppure capita che un ausiliario zelante qualche verbale lo faccia. È successo a Luca, punito con 38 euro per avere sbagliato nell’impossibile gioco delle tre carte con i tagliandi. Sul marciapiede sotto casa di Luca, in Porta Volta, ci sono 26 posti auto in tutto. I primi quattro, vicino al bar Atm, sono riservati a chi ha il pass numero 22, come indicato da un cartello. Quelli a fianco, fino all’incrocio con via Pontida, sono invece di chi ha il pass numero 3. Ma oltre l’incrocio si torna al 22. Nessun posto sembra corrispondere al pass numero 21, che pure alcuni residenti assicurano di avere ricevuto. E chi si è visto recapitare a casa il pass 9 posteggia in via Crispi, dietro l’angolo. «Qui si impazzisce  dice Marilena Sallusti, al volante di una piccola Peugeot  e nel casino generale la sorveglianza salta. Il risultato è che le strisce gialle sono sempre occupate da chi non ha alcun pass, e noi lasciamo la macchina agli abusivi». Perché a giovare della macedonia dei permessi è un gruppo di albanesi che vive in un furgone dove un tempo c’era la piccola scuola di Circo, fra i Bastioni di Porta Volta e piazzale Baiamonti. L’area di posteggio amministrata in esclusiva dagli abusivi è segnata dal sacchetto di plastica nera che copre uno dei cartelli che disciplinano la sosta. Il messaggio è: su questi posteggi, pur delimitati da strisce gialle, non valgono le prescrizioni contraddittorie e bizantine del Comune. La regola è una sola, fin troppo chiara: se paghi un euro ti lascio posteggiare e non ti rigo la portiera. È brutale, ma a molti conviene. Ad esempio, a chi lavora nella zona e dovrebbe pagare il gratta e sosta. Spiega un vigile: «Nelle strisce blu sul lato dei numeri dispari dei Bastioni di Porta Nuova si paga 1 euro e 20, dall’altra parte della strada si sale a 2». Ovviamente, la ragione di questa stortura il vigile non la conosce. Così come non ha idea di chi abbia ideato l’assurda regolamentazione della sosta in viale Monte Grappa. «E quella strada nemmeno è nostra competenza», dice il ghisa sorridendo. Infatti. Viale Monte Grappa si trova a cento metri dal comando dei vigili Garibaldi, ma dipende da quello di via Livigno, distante quattro chilometri e mezzo. Senza traffico e con tutti i semafori verdi una pattuglie ci mette dodici minuti per fare il tragitto, spendendo un euro di carburante. Per raggiungere via Monte Grappa dalla centrale Garibaldi, invece, un vigile impiega due minuti scarsi a piedi. Questo succede perché, oltre che in ambiti di sosta, Milano è divisa in zone amministrative. E Monte Grappa ricade in Zona 9, mentre Porta Nuova è nella 1. Questa precisazione non aiuta tuttavia a capire come mai sul lato dei numeri pari della strada le strisce gialle siano riservate, per trenta di metri, a chi ha il pass 9 (è un “ambito” da non confondersi con la Zona), per poi mutare in «pass 3». Sull’altro lato della strada le strisce blu sono gratuite per chi ha il pass numero 9, eccetto che sui numerosi posti del “carico e scarico”. Un far west. E visto che ognuno posteggia dove trova, il farmacista a metà della via ha aggiunto ai troppi cartelli del Comune un altro segnale di divieto, fatto da lui, per avere sempre libero il posto che gli spetta. «La confusione è solo temporanea e dipende dal fatto che la disciplina della sosta è in corso di revisione» dice un funzionario dell’assessorato alla Mobilità. Identica risposta il Comune dava un anno e mezzo fa. Nel frattempo molti cartelli sono cambiati di posto, ma il caos rimane. 
ROMA - In serata, la tv satellitare Al Arabiya riferisce di un nuovo attacco dei caccia della coalizione internazionale alla caserma-bunker di Muammar Gheddafi a Tripoli, già raggiunto da un missile domenica scorsa. Il rifugio del Rais libico si trova nel "compound" di Baba el Aziziya, da dove ieri sera Gheddafi si era rivolto ai suoi sostenitori. Nel tardo pomeriggio di oggi, prima del nuovo attacco dei caccia, la tv di Stato aveva raccontato di sostenitori del Colonnello in marcia verso Bab al-Aziziya, forse per fare da scudo umano. Mentre i caccia della coalizione continuano a sfrecciare sulla Libia, Gheddafi non dà segni di cedimento e le sue truppe continuano a usare l'artiglieria contro le città in mano agli insorti, che in serata denunciano una nuova offensiva del Rais su Misurata, dove sarebbero state uccise 16 persone, di cui cinque bambini. Per rompere l'assedio alla città, i caccia della coalizione hanno attaccato le brigate di Gheddafi con due raid aerei. Sono questi gli ultimi risvolti di una giornata particolarmente intensa, nonostante il Pentagono affermi che da 24 ore si è persa ogni traccia dell'aviazione libica e che anche la contraerea sia ormai ridotta ai minimi termini. Ancora in serata, almeno otto deflagrazioni e una colonna di fumo nero sono stati segnalati da testimoni presso una base dell'esercito libico una trentina di chilometri ad est di Tripoli. Intanto, per voce dell'ammiraglio statunitense Gerad Hueber, il Pentagono conferma attacchi diretti contro le forze di terra di Gheddafi per costringerle a ritirarsi dalle città di Adjabiya, Misurata e Zawiyah. Durante il briefing, l'ammiraglio ha affermato che non vi sono indicazioni che gli attacchi della coalizione sulle città libiche abbiano causato vittime civili. L'ufficiale americano ha aggiunto che il pattugliamento della no-fly zone sulla Libia si è esteso adesso a tutta la regione costiera della Libia e che gli aerei della coalizione hanno effettuato ieri 57 raid aerei, il numero più elevato dall'inizio dell'operazione. 
’È una bomba ad orologeria che sta per esplodere nei conti della sanità, di quella piemontese come in tutte le altre regioni d’Italia. Una bomba che provocherà un nuovo “buco” nel bilancio della Regione. Nessuno per ora osa quantificare l’entità del nuovo deficit che Cota e la sua giunta potrebbero trovarsi ad affrontare nei prossimi mesi ma l’ordine di grandezza sarebbe quelle delle centinaia di milioni. "Le cifre precise  si limitano a dire all’assessorato al Bilancio  si sapranno solo alla fine di giugno quando in tutte le Asl e le Aso piemontesi si concluderà il lavoro»" La bomba è legata al decreto legislativo sull’armonizzazione dei sistemi contabili e di bilancio di Regioni, Provincie e enti locali. Un decreto varato a febbraio dal governo e che è uno dei più importanti del pacchetto del federalismo fiscale. Un provvedimento che riguarda in particolare proprio il sistema sanitario e che ha un fine assolutamente meritorio: «Migliorare la trasparenza dei conti del settore e responsabilizzare gli enti». "Una medicina amara, ma utile, perché così nei prossimi anni sarà più facile controllare la spesa sanitaria" spiega l’assessore al Bilancio Giovanna Quaglia. E sarà così a patto che il farmaco non uccida il paziente nei primi mesi di cura. "Sì il deficit potrebbe essere notevole, nell’ordine delle centinaia di milioni", conferma il consigliere Pd Stefano Lepri. Anche perché nessuno sa esattamente cosa si nasconda nei bilanci delle Asl degli anni passati: per quanto riguarda l'armonizzazione dei sistemi contabili lo schema di decreto legislativo prevede che le Regioni debbano fare una chek list delle informazioni contabili dei flussi e delle procedure delle Asl. Inoltre, ed è qui il punto più spinoso, aziende sanitarie e regioni devono conciliare le transazioni finanziarie ancora aperte tra di loro fino al 31 dicembre 2009. Ciò significa che se un Asl ha segnato nel proprio bilancio tra le voci attive, crediti nei confronti della Regione per cifre superiori a quelle che la Regione stessa le aveva riconosciuto tra le sue uscite, adesso dovrà spostare quella voce tra i crediti inesigibili o parzialmente esigibili. Con le conseguenze che si possono immaginare nei conti della aziende sanitarie stesse. E a catena per paradosso su quelli della Regione. Perché anche, se per ora nessuno lo ammette, è chiaro che in passato spesso, proprio perché il sistema lo permetteva molte Asl e Aso proprio per migliorare i loro conti hanno maggiorato i loro crediti nei confronti della Regione, aumentando ad esempio il costo o il numero delle prestazioni fornite o spendendo di più per questo o quell’appalto. Cosmesi finanziaria che adesso verrà alla luce e che rischia di provocare un patatrac. Nei corridoi di Palazzo Lascaris nei giorni scorsi si parlava già di una prossima conferenza stampa del governatore Cota per annunciare la nuova stagione di difficoltà finanziarie. Non sarà così almeno fino all’estate. Poi tutto potrebbe succedere. 
TORINO - "Io alla Juve? In Italia non tornerò ad allenare, lo farò all'estero". Da Torino, dove si è recato per partecipare al derby benefico tra le vecchie glorie di Juve e Toro per la lotta alla Sla, Marcello Lippi allontana una delle più insistenti voci del toto-allenatori. L'ex tecnico azzurro non vede l'ora di rigettarsi nella mischia: "La voglia di fare ancora 2-3 anni c'è ed è tanta ma non qui in Italia", sottolinea. Lippi non ha, però, ancora deciso quale sarò la sua prossima destinazione: "Accetterò solo una situazione che mi piace, che mi darà uno stimolo importante", rivela. SEMPRE GRATO AI TIFOSI BIANCONERI - Di certo non tornerà sulla panchina bianconera: "Sono andato via dalla Juve 6 anni fa e ogni volta che la squadra in questi anni ha avuto delle difficoltà regolarmente è stato fatto il mio nome. Questo è significativo degli 8 anni passati insieme, del rapporto che c'è con la tifoseria della Juve. E' una forma di affetto che c'è, avendo passato tanti anni insieme". L'ex ct conferma che contatti ce ne sono stati: "In passato, qualche anno fa ci sono stati dei contatti, qualche anno fa, non adesso". LA JUVE NON MI PREOCCUPA - Della situazione che sta vivendo la Juve, comunque, non è preoccupato: "Da tifoso vivo il momento difficile serenamente. Sono 2 anni che in società lavorano persone molto serie. Stanno mettendo tutto il loro entusiasmo e la loro voglia. Ora non stanno raccogliendo frutti ma continuando con questo entusiasmo le cose non potranno che migliorare". DEL PIERO PUO' STRABILIARE FINO A 40 ANNI - Uno dei pochi a salvarsi nel marasma bianconero è l'inossidabile Alex Del Piero. Lippi non è sorpreso di quanto stia rendendo a 34 anni il capitano: "Non sono sorpreso dalla sua stagione perché campioni di questo livello, oggi con la professionalità e l'amore che hanno per il proprio lavoro e con la cura che dedicano alla preparazione possono durare fino a 40 anni". PRANDELLI, L'UOMO GIUSTO PER L'ITALIA - L'ultima battuta Lippi la riserva alla nazionale e al duro lavoro che sta portando il neo ct Prandelli: "Prandelli è la persona più adatta per la ricostruzione della squadra. Indipendentemente da come è finito il mondiale, la nazionale avrebbe avuto comunque bisogno di una ristrutturazione, di una rinascita, di un ringiovanimento e non c'è dubbio che Prandelli sia la persona più adatta per questo tipo di crescita e di rinascita". Leggi i commenti I commenti dei lettori 
Un inconsueto pareggio (in trasferta) e una sconfitta in casa. Questo l'esito del doppio impegno delle squadre italiane nell'Eurocup di basket, la seconda coppa continentale, dopo l'Eurolega. Ha cominciato la Pepsi Caserta, che è stata sconfitta in casa nell'andata dei quarti di finale. La formazione di Pino Sacripanti è stata battuta dall'Unics Kazan con il punteggio di 90-84 ed adesso è chiamata a fare l'impresa per ribaltare il risultato nel match di ritorno in programma tra sette giorni in Russia. Questi i parziali: 18-22, 44-46, 60-61. Top scorer in casa casertana Eric Williams con 22 punti, 18 punti per Jones, 13 per Ere. In casa del Kazan, 30 punti di Veremeenko, rimasto in campo per 40'. Nel secondo match a Goettingen, in Germania, la Benetton Treviso torna invece a casa con un pareggio (66-66). Anche questa partita era valida per l'andata dei quarti. A questo punto, accederà alle Final Four la squadra che vincerà al ritorno in programma mercoledì prossimo a Treviso. Questi i parziali del match: 21-15, 41-32, 50-51. Protagonista della serata per la formazione di Repesa è stato Alessandro Gentile, autore di 22 punti, unico dei trevigiani in doppia cifra insieme a Brunner (10 punti per lui). La Benetton era reduce dal bel successo di sabato in campionato, a Pesaro. RISULTATI E PROGRAMMA Andata (23 marzo) Cedevita Zagabria - Asefa Estudiantes   90-81 Goettingen        - Benetton            66-66 Cajasol Siviglia  - Budivelnik          67-49 Pepsi Caserta     - Unics Kazan         84-90 Ritorno (30 marzo) a campi invertiti Leggi i commenti I commenti dei lettori 
Acrobati, folla, mandolini, buffet e persino una benedizione religiosa. Non è mancato niente all’inaugurazione del nuovo Centro commerciale Eurosia, che apre ufficialmente i battenti al pubblico giovedì 24 marzo. È un centro commerciale “grande ma non enorme” lo definiscono i realizzatori. 90milioni di euro l’investimento di Eurosia srl - costituita da Pizzarotti e Coopsette - per la realizzazione della struttura; 60 le imprese che hanno contribuito alla costruzione da maggio-giugno 2008; 100 gli operai e i tecnici al lavoro ogni giorno (con punte di 300 nell’ultima fase); 350 i posti di lavoro che il centro commerciale Eurosia ha portato in città (a cui si devono aggiungere vigilanza e servizi di pulizia); 34 gli esercizi commerciali, tra cui negozi già esistenti (Coop, Expert, Combipel, Punto scarpe) e nuove insegne, ma sempre con una particolare attenzione ai prodotti della filiera agroalimentare parmigiana, secondo la filosofia di commercio messa in atto da Coopsette. Principale cliente è la Coop Consumatori Nordest, che ha acquisito i 6mila mq di spazio dove compare ora l’Ipercoop più grande di Parma: 210 le persone assunte dal supermercato, di cui 125 nuove assunzioni; 60 i fornitori locali della catena di distribuzione. Il centro commerciale Eurosia è stato realizzato nel rispetto dell’ambiente e del territorio. Edificio di classe B, è alto “solo” 12 metri e ha una forma a onda per contrastare il meno possibile con il paesaggio. Pochi i posti auto all’esterno per non occupare troppo suolo, mentre il parcheggio interrato misura 28mila metri quadrati. Illuminazione ed energia elettrica della struttura e del parcheggio vengono alimentate grazie a un impianto di pannelli fotovoltaici. La pavimentazione è stata realizzata in “asfalto catalitico”, che assorbe le polveri sottili e le emissioni di anidride carbonica. È in funzione anche una vasca di recupero dell’acqua piovana da riutilizzare per l’irrigazione degli spazi comuni. (a.t.) 
APELDOORN (Olanda) - Grandi pedalate d'Italia nel Mondiale. Si chiude con un argento ed un bronzo la prima giornata dei campionati iridati di ciclismo su pista in corso sulla pista di Apeldoorn, in Olanda: Elia Viviani ha conquistato un grande argento nello scratch con partenza in linea e una sola volata, mentre Giorgia Bronzini, iridata su strada in carica, torna sul podio mondiale della corsa a punti ed è bronzo. Non ha centrato, la Bronzini, il bersaglio pieno come nel 2009 a Pruszków, ma dopo il sesto posto dello scorso anno a Ballerup, la medaglia di bronzo suggella il ritorno al vertice di una specialità che la vede da anni protagonista. Da parte sua, invece, Viviani non finisce di stupire: forte su strada e su pista, si esalta nei confronti che contano. Soltanto il velocista di Hong Kong, Ting Kwok Ho, è riuscito mettergli la ruota davanti. Al terzo posto il francese Morgan Kneisky. Anche quella della Bronzini è stata impresa non da poco, considerato il livello delle concorrenti. La maglia iridata passa da Tara Whitten a Tatsiana Sharakova, che porta così il secondo oro alla Bielorussia. La neo campionessa del mondo ha infilato una serie impressionante di volate terminando la prova con 30 punti. A debita distanza la ceca Jarmila Machacova, argento con 20 punti. La Bronzini ha lottato con grande grinta per la terza piazza, superando con 14 punti la giapponese Minami Uwano (12 punti), la cubana Yoanka Gonzalez Perez (10 punti), la statunitense Cari Higgins (punti 7) e la temibilissima olandese Marianne Vos, che ha dovuto accontentarsi del settimo posto (7 punti). L'ultimo titolo della giornata in palio, la velocità a squadre uomini, è andato secondo previsione alla Francia (Michaël D'Almeida, Gregory Bauge, Kèvin Sireau) nettamente superiore alla Germania. Bronzo alla Gran Bretagna. Leggi i commenti I commenti dei lettori 
