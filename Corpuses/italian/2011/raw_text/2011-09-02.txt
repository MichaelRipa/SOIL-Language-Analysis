TORSHAVN - La qualificazione agli Europei è ad un passo, anche perchè Slovenia e Irlanda del Nord, le più vicine, si fanno battere in casa da Estonia e Serbia. La trasferta nelle piccole Far Oer si chiude però con più di una perplessità per l'Italia. La truppa di Prandelli vince giocando bene solo una quindicina di minuti: segna Cassano, peraltro in sospetto fuorigioco, ma il successo è oggettivamente privo di gloria. Non potrebbe del resto essere esaltato in alcun modo un risultato ottenuto anche grazie ad una buona dose di fortuna: Buffon per due volte viene salvato dal palo. Inoltre non va dimenticato che le Far Oer sono al 111° posto nel ranking Fifa, ed il giochino della vigilia, trattandosi di semiprofessionisti, era stato quello di ironizzare sulla professione dei nostri avversari. UN BUON QUARTO D'ORA - Le due facce dell'Italia si vedono già tutte nel primo tempo. Inizia quella 'nuova', che si scrolla quei retaggi antichi di sufficienza verso le cenerentole, e va a tutta per inibire sogni di gloria ai dilettanti dell'isola. La regia di Pirlo, i fraseggi strettissimi dei piccoletti Rossi e Cassano, le proposizioni sulle fasce di Criscito e Maggio, non fanno capire niente alle Far Oer per un buon quarto d'ora. Torgard, meccanico prestato alla porta nel dopolavoro, rimpiange di non essere in officina, preso come bersaglio dagli azzurri. L'estremo comunque se la cava bene, costretto a capitolare sulla conclusione ravvicinata di Cassano. ESCONO LE FAR OER - L'Italia 'vecchia', che si compiace della propria superiorità, si fa vedere una volta avanti. Detto che il buon Torgard salva ancora su botte dalla distanza di De Rossi e Criscito, il vento della gara subisce le stranezze del clima nordico. A parte il falegname Benjaminsen, che inizia a mettere toppe al centrocampo dei padroni di casa, l'episodio che eccita gli animi lo propone il maestro elementare Olsen, che supera Buffon con un velenoso sinistro ma trova il palo. TRAVERSA PROVVIDENZIALE - Nella ripresa il copione resta lo stesso. L'irlandese Kerr dalla panchina trasmette ai suoi il tipico spirito 'irish'. Un po' il campo viscido che esalta l'agonismo, un po' un calo atletico, gli azzurri gestiscono a conti fatti con troppo affanno. Il 'meccanico' infatti deve intervenire in maniera concreta solo su un tocco ravvicinato di Rossi e su una botta di De Rossi, mentre il neo entrato Pazzini qualcosa la combina ma non inquadra - poco assistito - la porta. Per il resto gli azzurri fanno però vedere solo una manovra di contenimento, 'aiutata' dalla traversa, che salva Buffon su un bel gesto tecnico di Holst, ben servito dall'esterno destro Elttor. Inutile fare dietrologia sull'ingresso di Balotelli ad una manciata di minuti dal termine. Meglio consolarci con una qualificazione vicinissima e con il fresco ricordo dell'ottima partita contro la Spagna. E poi l'Italia è così, resta solo da vedere quale sarà la versione di martedì prossimo a Firenze contro la Slovenia. Far Oer-Italia 0-1 (0-1) FAR OER (4-4-1-1): Torgard 6.5, Naes 6, Baldvisson 6, Gregersen 6,5, Troest 6, Elttor 6,5, Benjaminsen 6, S. Olsen 6.5 (30' st Danielsen sv), Justinussen 6 (43' st Samuelsen sv) Holst 6.5 (43' st Mouritsen sv), Edmundsson 6 (16 Joensen, 13 Davidsen, 18 Udsen, 14 Lokin). All.: Kerr 6.5 ITALIA (4-3-1-2): Buffon 6, Maggio 6, Ranocchia 6, Chiellini 6, Criscito 6, Thiago Motta 5 (28' st Aquilani sv), Pirlo 6, De Rossi 6, Montolivo 6.5, Cassano 6.5 (40' st Balotelli sv), Rossi 5 (13' st Pazzini 6) (12 Sirigu, 19 Bonucci, 13 Balzaretti, 8 Marchisio). All. Prandelli 6.5 Arbitro: Bognar (Ung) 5.5 Reti: nel pt 11' Cassano Angoli: 7-2 per l'Italia Recupero: 0' e 2' Ammoniti: Olsen per gioco falloso Spettatori: 7.000. Leggi i commenti I commenti dei lettori 
TRA una presa di distanze dalla P4 di Bisignani e i commenti sulla sentenza del Lodo Mondadori, prima ancora di affrontare il problema di «quel senatore dell’Argentina, pericolosissimo», ci sta l’aggiornamento sul “caso Bari”. E’ uno dei capitoli più inquientanti dei verbali. Al telefono con lo spregiudicato Walter Lavitola, il premier Silvio Berlusconi ascolta e ribatte, senza stupirsi quando il direttore de l’Avanti lo informa di una «indagine contro Laudati... e dove sarebbe coinvolto Nicolò», riferitagli da Gianpaolo Tarantini: «Sì, vabbé, ma insomma ... questo .... tutto per aria ... va bene. Poi?». Trame e fili che si intrecciano, legando fra loro personaggi consapevoli di un disegno, finora emerso solo in parte. Il premier e le minorenni. Il 14 luglio scorso, Nicla De Venuto è fuori di sé: al telefono con il suo amante Valter Lavitola critica l'atteggiamento di Berlusconi, "colpevole" di non voler provvedere al loro futuro e di considerare Gianpi "un problema". Nicla : "Noi non abbiamo più niente, quindi non abbiamo più niente da perdere, salvo il fatto di non avere i soldi la mattina per mangiare, lui invece c'ha da perdere tutto questo e quell'altro. Non ci voleva un cazzo, doveva aiutare un cristiano a riprendersi che c'ha pure voglia di lavorare, poveretto... " Valter : "Questo insomma la mano la sta dando, noi dobbiamo essere obiettivi". N .: "No, lo so, però è il futuro quello che manca". V .: "Su questa cosa qua io sono sicuro che si risolve, però noi non dobbiamo fare stronzate, però tu devi convincere a tuo marito... quello è uno che quando vede a Gianpaolo vede un problema e in più vede una stronzata che ha fatto lui, capito? Perché lui adesso dice, gli dicevano tutti: come cazzo facevi a fidarti di uno scemo come a questo?". N .: "Ma se lui, dopo Gianpaolo, la chiusura... Gianpaolo, si è fatto arrivare in casa minorenni, ma ma, vogliamo parlarne? Ma perché il problema era Gianpaolo?". La bomba a orologeria. Stessa telefonata, Nicla riferisce che a Gianpaolo hanno parlato di un imminente evoluzione delle indagini. N .: "Succederà il macello, già oggi Gianpaolo sta su tutti i giornali di oggi, questo è l'anticipo di quello che sarà in seguito, cioè tra qualche giorno scoppierà la bomba a orologeria". V .: "La bomba, allora chi se ne frega, io ti sto dicendo che la bomba ci aiuta solo ad accelerare sta cosa, hai capito? Più casino è meglio è". N .: "Dice che quello là Laudati dice che ha detto che quello che sta scritto nell'informativa dice che fa schifo...". V .: "Più grave è, è più facile che lui sistema, hai capito?". Il favoreggiamento. Di intercettazioni si parla anche in una telefonata del 5 luglio fra Tarantini e Valter Lavitola. E del presunto ruolo del procuratore Laudati nella vicenda. Tarantini : "Eh, quello ha detto a Nicola tutt'altro, gli ha messo l'ansia... ha detto che è catastrofica... Lui ha detto a Nicola che il suo ruolo è fallito là, hai capito, perché lui era convinto, ti ricordi, di archiviarla...". V .: "Sissignore. il suo ruolo è fallito, ma nelle intercettazioni trascritte non ci sta trascritto...". T .: "No, lui dice che si evince chiaramente che c'è il reato di favoreggiamento". Il "capo" e le trascrizioni. In altre due telefonate dei primi di luglio, Tarantini è più allarmato. Parla a Lavitola della strategia processuale e della preoccupazione per il contenuto delle intercettazioni telefoniche e del rischio che vengano pubblicate. In una telefonata, dice di avere parlato con il suo avvocato Nicola Quaranta che a sua volta è andato "a parlare al capo". T .: "Là c'è un problema grosso... praticamente quelli... dove andasti tu a parlare ... che io ti avevo detto vai... vai... controlla, hanno fatto un puttanaio, un putiferio, hanno trascritto tutto, cosa che non dovevano fare. Le mie e le sue ... , quello lui, il capo stava cacato nelle mutande, ha detto ti prego aiutatemi".. E ancora, poco dopo. T .: "Allora, siccome questo dice che non sarà più ... non se la può più tenere questa cosa finale, la deve per forza mandare... e se va.... Dice che non è quello che è uscito il mese scorso, sei mesi fa, dice che sono terrificanti, gli ha spiegato anche tutto gliele ha letto, si è molto aperto, gli ha detto tutto. Tu mi devi fare un piacere perché tra l'altro lui gli ha detto a Nicola di .... a ... parlare ché lui non poteva farlo, o meglio non sapeva come farlo, di avvisare l'avvocato di Milano... di Roma... quello mio". Il complotto D'Addario. Il 17 luglio Tarantini e Lavitola commentano l'ultima intervista di Patrizia D'Addario: la donna ha dichiarato di essere stata usata, al centro di un complotto ai danni di Berlusconi e di essere stata indotta dal suo avvocato e dal pm inquirente a parlare delle feste a casa del premier. Per Tarantini, anche questo è un evento strumentale per la loro causa. V .: "Sto fatto della D'Addario?" T .: "È stato fatto per non chiudere le indagini, per non mandare l'avviso di conclusione, così non escono intercettazioni. perché così riapre il caso, riapre l'indagine". V .: "E che vantaggio ha il pm a riaprire le indagini, scusa?". T .: "No, il vantaggio ce l'abbiamo noi: l'ha fatto apposta Laudati questo, perché si sono messi d'accordo, nel momento in cui riaprono l'indagine e non mandano l'avviso di conclusione, non diventano pubbliche le intercettazioni". V .: "Ma quali intercettazioni, tutte o quelle che hanno sbobinato soltanto?". T .: "Quelle che hanno sbobinato, quelle che hanno trascritto. V .: "E che dice? A me non risulta che siano così pesanti però ste intercettazioni". T .: "Non lo so, io ricordo che erano politicamente... mediaticamente pesanti". 
Il tacco a spillo in acciaio era nascosto dal palco di Palazzo Chigi, ma il triplo giro di perle cobalto indossate con sprezzo da Valentina Aprea abbacinava la conferenza stampa della sobria Mariastella Gelmini. Lei, ministro, concedeva al plateale solo le braccia scoperte mentre recitava il mantra della scuola che funziona. Al suo fianco, ecco, Valentina, la suggeritrice delle cose peggiori delle riforme scolastiche del centrodestra, la guerriera del merito in tenuta da combattimento: tacco sado e perle shocking. Maestra elementare, poi direttrice didattica a Milano 3 e sottosegretario all'Istruzione in due edizioni dell'esecutivo Berlusconi, l'Aprea era lì l'altra mattina a presenziare al nuovo avvio dell'anno scolastico che offre al Nord classi pollaio (e la Gelmini ti dice che tutto è regolare) e al Sud edifici pericolosi (uno su due) e con l'amianto incorporato (e tutto questo mica finisce nella cartellina stampa ministeriale). Il ministro chiudeva la litania monocorde, "sarà un avvio di stagione regolare", e lei, l'Aprea dal capello corto e corvino si prendeva la scena lanciando la nostra scuola  impoverita in un futuro di concorrenza e lezioni in lingua inglese. "Diciamolo, la scuola italiana non solo deve premiare il merito, ma deve essere più aggressiva". Aggressiva. Non deve formare, non deve educare, né spingere al ragionamento o alla comprensione dei tempi in cui viviamo. Non può più permettersi di essere umanistica e comprensiva: deve essere aggressiva. Di lei, 55 anni e un viso tondo che non riesce mai ad ammorbidire i pensieri da Crudelia Demon, autrice di La scuola che non c'è ma soprattutto di memorabili cene meneghine con il Silvio a sorriso incorporato, si ricorda il programma per un'istruzione aggressiva (che per fortuna non c'è e forse non si farà in tempo ad averla). Intervenendo a un seminario organizzato dall'Associazione nazionale dirigenti scolastici a Torino, Valentina Aprea issandosi sui suoi tacchi lanciò tra i colleghi timorosi la sua "proposta dirompente" (così la definì) per una nuova istruzione. Uno: la Lombardia spende solo il 2% di Pil, la Calabria spende l'8% per i risultati che tutti conosciamo; la Lombardia ha diritto da subito a 12.000 docenti in più. Poi: più potere ai dirigenti scolastici, facciamo sparire (sparire, niente di meno) le sovrastrutture dell'amministrazione periferica. Tre: ci portiamo dietro vecchie logiche del secolo scorso, conseguenza del lungo '68 politico-sindacale (sparire anche quello). Quindi, quattro: bisogna superare i luoghi comuni di diritti e garanzie, "non è più possibile avere 900.000 docenti che vogliono solo garanzie". Siamo impazziti? Diritti e garanzie restino nel Novecento, qui c'è da produrre. Non è finita. Come ricordano le cronache del seminario, "nella parte finale del suo intervento Aprea ha ulteriormente alzato il tiro". Un crescendo rossiniano. Nel futuro, si è spinta Crudelia, avremo albi regionali a cui si iscriveranno gli aspiranti all'insegnamento al termine dei sei anni di formazione universitaria. I dirigenti chiameranno direttamente dall'albo regionale, i docenti avranno l'obbligo di restare cinque anni nella stessa regione: al termine dei primi tre saranno valutati e se vorranno cambiare scuola dovranno partecipare a bandi di concorso di reti di scuole. Per chiudere: assunzioni dirette da parte delle scuole, "diamo alle scuole la libertà di assumere chi vogliono". Certo. Con quali soldi? E i precari? Al macero? E le graduatorie? Nel caminetto acceso? Con il volgere al termine della stagione berlusconiana, e con essa di un'idea della scuola tutta privata e di censo, anche Banzai Aprea dovrà scendere dai suoi tacchi. 
Ci sarebbero "gravi responsabilità del personale medico e paramedico" nella vicenda della morte di Daniele Franceschi, 36 anni, deceduto in circostanza ancora da chiarire il 25 agosto del 2010 in un carcere di Grasse, in Francia. E' quel che emerge dall'ultima perizia medica: i sanitari non sarebbero intervenuti con efficia quando l'uomo, originario di Viareggio, diceva di stare male. Lo ha detto all'agenzia di stampa Ansa l'avvocato Maria Grazia Menozzi, uno dei legali italiani che assistono la madre di Franceschi, Cira Antignano, nella battaglia con cui la donna chiede giustizia e verità sulla scomnparsa di suo figlio. Il legale della donna ha detto di aver avuto comunicazioni in proposito dal corrispondente francese dei legali italiani, l'avvocato Luc Febbraro, al quale il giudice istruttore Sandrine Andrè ha notificato la perizia. LA MADRE "Ora i fatti mi danno ragione" VIDEO Le lettere di Daniele Franceschi, sposato, separato e padre di un bambino, era detenuto con l'accusa di falsificazione e uso improprio di carta di credito in un casinò della Costa Azzurra. E i n alcune lettere aveva denunciato di aver subìto maltrattamenti in carcere, e di non essere stato curato in maniera adeguata dopo aver segnalato forti dolori al petto. Secondo le autorità transalpine, sarebbe deceduto per un infarto. Mentre un primo test medico, condotto nell'ottobre del 2010 sul corpo dell'uomo, avrebbe rilevato - come riferito da uno dei legali della famiglia - "segni di percosse". L'ultima perizia, eseguita dal medico legale e da un cardiologo, risale al 10 agosto scorso ed è stata notificata appena due giorni fa al legale francese che si occupa del caso. "Dalla perizia - spiega l'avvocato Menozzi - emergerebbero gravi responsabilità dei sanitari, medici e paramedici, in servizio nel carcere. Si tratta di una perizia che potrebbe indicare un nesso causale tra quanto accaduto nel carcere e la morte di Daniele che, invece, poteva probabilmente essere salvato ma non è stato curato". Il legale ha in particolare ricordato che anche dagli atti sulla vicenda risulta che quando Franceschi è stato male sarebbero state disattese le richieste di aiuto anche da parte del detenuto che era in cella con lui, e di uno stesso agente di custodia. "La lettura degli atti alla luce di questa perizia - ha spiegato - lascia intravedere pure serie responsabilità dell'amministrazione penitenziaria". La perizia, destinata ovviamente anche al pm francese che sta conducendo gli accertamenti, non contiene nomi: "Non ci sono indagati, ma incrociando gli atti e il contenuto della perizia anche i responsabili potranno avere un nome", ha spiegato Menozzi, definendo "importantissima" la perizia appena notificata. Il 25 agosto, in occasione del primo anniversario della morte di Daniele, Cira Antignano ha inscenato una protesta a Parigi , incatenandosi davanti all'Eliseo. Poi è stata fatta entrare e, come ha raccontato, ha consegnato una lettera per la premiére dame Carla Bruni. 
Una donna è morta annegata in tarda serata fa nelle acque antistanti il lungomare di Napoli. La tragedia è avvenuta nelle vicinanze della rotonda Diaz, lungo via Caracciolo. Secondo quanto si è appreso la donna, di cui non si conoscono ancora le generalità, si è lanciata in mare, probabilmente nel tentativo di suicidarsi. Una seconda donna l'avrebbe seguita nel disperato e inutile tentativo di salvarla. Il corpo senza vita della donna è stato recuperato dalla polizia che è intervenuta sul posto insieme alla capitaneria di Porto. Il magistrato di turno ha autorizzato la rimozione della salma che ora sarà trasferita all'obitorio. 
"Se dovesse concretizzarsi un mio diretto coinvolgimento, saprei tutelare l'autonomia e la dignità istituzionale dell'ateneo". Con queste parole Roberto Lagalla torna sulla sua possibile candidatura a sindaco di Palermo e dice che, in questo caso, lascerebbe l'incarico di rettore. Si autosospenderebbe per la campagna elettorale e si dimetterebbe  -  perché così prevede la legge  -  in caso di vittoria. Lagalla risponde così a chi, dal deputato del Pd Davide Faraone al movimento degli universitari (Mdu), invoca proprio le sue dimissioni. Il rettore, dopo l'intervista a "Repubblica" in cui ha espresso la disponibilità a candidarsi, ha pubblicato un intervento sul suo profilo Facebook in cui si mostra prudente: "Nessuno mi ha formalmente sollecitato a candidarmi, né ho inteso propormi: mi sono limitato a manifestare il mio favore verso una possibile candidatura istituzionale (non necessariamente la mia) se dovessero ricorrere condizioni di ampia agibilità politica e di un attivo coinvolgimento della società civile". Lagalla aveva confermato di avere sentito, nei giorni scorsi, sia il coordinatore nazionale del Pdl Angelino Alfano, sponsor della sua candidatura, sia il presidente del Senato Renato Schifani. Ma la sua intervista ha scatenato i mugugni di Francesco Scoma e Carlo Vizzini, che non hanno mai nascosto l'intenzione di candidarsi a sindaco. Il leader di Forza del Sud Gianfranco Micciché chiede un confronto nel centrodestra in cui si parli anche delle scelte per le regionali. Il coordinatore del Pdl Giuseppe Castiglione ha dovuto frenare: "Faremo le primarie: il nostro candidato sarà comunque un primus inter pares e sarà affiancato da un gruppo dirigente palermitano validissimo". 
Vinicio Capossela sottolinea che la sua passione per il mare è devozione «per quei mari che non si possono affrontare, quei territori che non conoscerò mai». Eppure il tour “Marinai, profeti e balene”  che lo vede navigare da aprile e che alle 20.30 lo conduce per l’epilogo sull’atipico molo di Casertavecchia alla 41esima edizione di “Settembre al borgo”  si muove davvero come un’onda nelle acque del Mediterraneo, fra Tirreno, Ligure e Adriatico. A cercare storie di persone comuni, sfiorando identità, silenzi, misteri. GLI ALTRI APPUNTAMENTI Musica BACOLI CYCAS Dalle 21.30 al Cycas caffè di Bacoli, via Miliscola 13, di scena Carlo Lomanto. Il cantante rivisita in chiave jazzistica alcune delle più celebri canzoni della storia della musica italiana. Info 081 523 1660. POMPEI Dalle 21 a Pompei, tra via Lepanto, via Roma e piazza Anfiteatro, per la rassegna “Le porte della musica”, concerto del Quartetto d’archi Martucci, un trio jazz e un duo violoncellopianoforte. RAVELLO Dalle 19.30 al Belvedere di Villa Rufolo, concerto della Fanfara del 10° Battaglione Carabinieri Campania,  direzione del maresciallo aiutante Marco Smarra. In programma brani classici e non solo, spaziando dalle suggestioni melodrammatiche di “Carmen”, “Cavalleria rusticana” e ”Aida” alle colonne sonore di Ennio Morricone. Ingresso libero. Info 089 858 422. SALERNO Dalle 22.30 al Lido La Conchiglia di Salerno, lungomare Tafuri, Gerardo Amarante e gli Spaccapaese, tra musica, cabaret e barzellette. Info 089 792 535. Danza POSITANO MYTH FESTIVAL Dalle 21.30 sulla Spiaggia grande di Positano torna il Myth Festival. Direzione di Daniele Cipriani e organizzazione del Comune. In scena ballerini internazionali cui verrà donato un riconoscimento ispirato al bozzetto de “Il turco in Italia” donato dal regista Franco Zeffirelli. Teatro TRIANON Dalle 21 al Trianon, piazza Vincenzo Calenda 9, con 14 euro due persone potranno assistere al musical “Aria di Napoli”. Ogni venerdì e sabato, fino al 10 settembre. Info 081 225 8285. CAPRI Dalle 20.30 alla Certosa di Capri, per la quinta edizione dell’International Arts Festival, “Terra Felix”, uno spettacolo di parole e musica con testi di Goethe e altri poeti del suo tempo, accompagnati da musiche dell’epoca, curate da Damiano Giuranna, con Silvia Giorgi, Camilla Dell’Agnola e Mario De Meo. Info 081 837 5449. BENEVENTO Per “Benevento Città Spettacolo” dalle 17 nella chiesa di Sant’Ilario “Raccontami Benevento” con Rosario Sparno e Nunzia Schiano e dalle 18 alla Rocca dei Rettori con Alfonso Postiglione. Dalle 18 in piazza Roma “I ragazzi di Bucarest”, spettacolo di clownerie. Dalle 19, chiesa di Santa Sofia “Caravaggio XXIII — Tableaux Vivants”, laboratorio con la regia di Ludovica Rambelli. Dalle 19.30 al Mulino Pacifico “Buddha, mon pére et mio”, di e con Sergio Longobardi (10 euro). Dalle 20,  teatro Comunale “Il Barbiere di Siviglia” con l’orchestra e il Coro del Conservatorio di Benevento. Dalle 21, teatro De Simone “Frateme”, regia Benedetto Sicca (10 euro). Dalle 22.30 all’Arco del Sacramento “In Canto 34”, concerto per voci recitanti, fiati e live electronics sulla pazzia d’Orlando e suo rinascimento, musica e regia Riccardo Veno (10 euro). Info www.cittaspettacolo.it. Cinema MUSEO MADRE Dalle 21.30 al museo Madre, via Settembrini 79, per la rassegna “Un’estate al Madre””, il film “Bella di giorno”, di Luis Bunuel, con Catherine Deneuve, Francisco Rabal. Info 081 193 139 16. PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse), per “Accordi e disaccordi” il film “Nessuno mi può giudicare”, di Massimiliano Bruno, con Paola Cortellesi, Raoul Bova, Rocco Papaleo. Il regista sarà presente in sala. Ingresso 4 euro. Info 081 549 1838. PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “C’è chi dice no”, di Giambattista Avellino, con Paolo Ruffini, Luca Argentero e Paola Cortellesi. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al parco Urbano di San Sebastiano al Vesuvio, via Panoramica, il film “Pirati dei Caraibi — Oltre i confini del mare”, di Rob Marshall, con Johnny Depp e Penelope Cruz. Ingresso 3,50 euro, 1 euro per gli over 65. Info 081 596 7493. 
ROMA - Cambia una delle avversarie dell'Udinese nel girone I di Europa League. La Commissione disciplinare della Uefa ha accolto i due ricorsi presentati dal Celtic sulla validità della doppia sfida di play-off contro il Sion il 18 e 25 agosto (0-0 a Glasgow, 3-1 per gli svizzeri al ritorno), e quindi la squadra scozzese viene ripescata con la conseguente eliminazione degli svizzeri. In entrambe le gare è stato assegnato il 3-0 a tavolino in favore del Celtic, che aveva messo in discussione l'eleggibilità di alcuni giocatori mandati in campo dal Sion. La squadra elvetica ha ora tre giorni di tempo per presentare l'eventuale ricorso. SION A RISCHIO DA TEMPO - Nel 2008 il club svizzero fu condannato dalla Fifa allo stop sul mercato per due sessioni per aver indotto il portiere egiziano Essam Al Hadari a rescindere il suo contratto con l'Al Alhi. Secondo la Federazione Internazionale la sanzione è valida fino alla fine dell'anno e perciò i sei giocatori acquistati durante il mercato estivo non potevano essere schierati in campo. Il Sion si è rivolto a un tribunale civile, ottenendo una sospensiva che ha permesso di far giocare i nuovi arrivati, mandano su tutte le furie Fifa e Uefa. La stessa Federcalcio svizzera ora rischia la sospensione. Leggi i commenti I commenti dei lettori 
MILANO  - L'esclusione di Pippo Inzaghi dalla lista per la Champions League è l'ultimo anello di una catena che, anno dopo anno, ha quasi cancellato la formazione rossonera capace di trionfare in Europa. Complice anche la squalifica di Gennaro Gattuso per cinque giornate, al via della prossima Coppa Campioni, nella delicatissima trasferta del Camp Nou col Barcellona, al massimo potrebbero essere in campo dal 1' tre dei quattordici giocatori protagonisti della finale di Atene nel maggio 2007 col Liverpool. E così il Milan dovrà indossare un abito quasi completamente nuovo per tornare protagonista oltreconfine, obiettivo stagionale dopo essere tornato allo scudetto il maggio scorso al termine di un digiuno lungo sette anni. Gli unici punti di contatto con l'ultimo trionfo europeo potranno essere Alessandro Nesta, Massimo Ambrosini e Clarence Seedorf. Gli altri undici elementi in campo ad Atene (tra titolari e subentranti) saranno sicuramente fuori dalla sfida con gli attuali Campioni d'Europa. Dida, Cafu, Favalli e Jankulovski non giocano più. Oddo è stato appena ceduto al Lecce. Kaladze è al Genoa, Kakà al Real (e non è tornato a causa del suo ingaggio troppo elevato che ha impedito un accordo con le "merengues"), Gilardino alla Fiorentina e Pirlo è passato alla Juventus alla scadenza del contratto il 30 giugno scorso. E, come detto, la squalifica di Gattuso e l'esclusione di Inzaghi completano questo rinnovamento quasi totale. Il nome di Super Pippo fuori dalla lista dà l'impressione di questa esigenza di voltare pagina. E' lui il simbolo degli ultimi trionfi europei rossoneri: lo "European gol king", come lo chiama il sito dell'Uefa, il centravanti che ha superato Gerd Muller e ora rivaleggia con Raul per primeggiare nella classifica dei marcatori delle coppe. Ma almeno fino a dicembre sarà costretto a non muoversi da quota 70. Lui che ha segnato il suo primo gol europeo 16 anni fa, in Coppa delle Coppe col Parma, e va in rete in competizioni internazionali senza fermarsi dalla stagione 1997-98 (11 annate in Champions e 3 in Coppa Uefa). Massimiliano Allegri ha preso atto della condizione fisica ancora non ottimale di Inzaghi, e ha agito di conseguenza. Super Pippo ovviamente ci è rimasto male. Non poteva essere diversamente, considerata la tensione febbrile con la quale vive ogni vigilia di sfida in Champions. Pur di giocare un minuto in più in quelle partite, farebbe qualsiasi sacrificio. E porta la sua firma l'ultima notte vagamente entusiasmante del Milan europeo: la doppietta al Real nel 2-2 dello scorso novembre. Ma ora la formazione rossonera deve tornare a dare l'assalto alla Champions senza Inzaghi che rappresenta il capofila di quella pattuglia capace di sollevare l'ultima Coppa Campioni rossonera. Questa esclusione è il simbolo di un passaggio generazionale. Allegri cercherà di portarlo a compimento dopo aver raccolto con successo la sfida scudetto alla sua prima annata milanista. Leggi i commenti I commenti dei lettori 
