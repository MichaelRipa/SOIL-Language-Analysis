Fra le vetture che parteciperanno alla 79ma edizione della 24 Ore di le Mans, in programma il prossimo 11 giugno, va sottolineata la presenza di una regina di questo circuito come la Mazda 787B, la vettura vincitrice della gara nel 1991. Il 2011 segna dunque il 20mo anniversario della vittoria Mazda nella gara di durata più impegnativa al mondo, e per celebrare degnamente questo anniversario, su invito degli organizzatori dell'evento -- l'Automobile Club de L'Ouest (ACO) -- Mazda esibirà la vettura vincitrice, una 787B, sul Circuito de la Sarthe prima dell'inizio della gara. La 787B è dotata di un telaio disegnato con l'obiettivo di conformarsi agli standard tecnici regolamentati dal Gruppo C ed è dotata di un motore a 4 rotori che sviluppa 700 Cv. A causa di una variazione nelle regole di gara, il 1991 fu l'ultimo anno in cui una vettura con motore rotativo ebbe la possibilità di partecipare alla 24 Ore di Le Mans. Dopo 17 anni di impegno, finalmente Mazda realizzò il suo sogno di lunga data di aggiudicarsi la vittoria assoluta a Le Mans. Questa vittoria non fu solo di Mazda, ma fu il risultato di lunghi anni di duro lavoro da parte di Mazdaspeed, di collaudatori, fornitori e molti altri coinvolti nel progetto. Dal 1991, la 787B è stata esposta quasi sempre presso il Mazda Museum a Hiroshima. In vista della dimostrazione a Le Mans, Mazda ha accuratamente restaurato la vettura riportandola alle condizioni di guida iniziali, per la prima volta dal dopo-gara del 1991. L'operazione è stata realizzata da dipendenti Mazda che già in passato avevano fatto parte del progetto originale Le Mans Challenge Project, insieme agli ingegneri della compagnia consociate Mazda E&T. Come contributo delle celebrazioni di questo 20mo anniversario, alcuni membri del team Mazda del 1991 sono tornati a Le Mans. Il pilota vincitore - l'Inglese Johnny Herbert - sarà quindi raggiunto da quelli che nel 1991 erano i piloti Mazda, dall'Irlanda David Kennedy, il Belga Pierre Dieudonné e altri ancora. 
Foggia come Napoli. Oramai i rifiuti sono ovunque, al centro e nella periferia della città. E i cittadini di una intera strada per protesta hanno gettato la spazzatura per strada, bloccando la circolazione. Una situazione ormai diventata ingestibile, che in vista dell'estate fa gridare all'allarme epidemie. L'azienda Amica sembra non riuscire a sanare i problemi relativi alla gestione della società, primo fra tutti quello economico. I fondi a disposizione non bastano per coprire tutte le spese, a partire da quelle destinate alla manutenzione ed al rinnovo dei mezzi, fino a quelle relative all'acquisto del gasolio. Per quanto riguarda i mezzi a disposizione dell'azienda, si tratta di veicoli obsoleti, con un'età media pari a circa vent'anni. Per soddisfare il fabbisogno del capoluogo dauno e delle borgate servono almeno 12 mezzi, ma se ne stanno impiegando solo quattro. I commercianti lamentano grosse difficoltà per lo smaltimento degli imballaggi, da tempo non ritirati e ai quali non è stata neanche offerta un'alternativa possibile. Dalla terza circoscrizione di Foggia chiedono il riconoscimento dello stato di emergenza nel settore dello smaltimento dei rifiuti, oltre ad una campagna di informazione per il cittadino e per le attività commerciali e produttive. "Sarebbe necessario predisporre nelle periferie dei siti di stoccaggio e di raccolta - dice il consigliere circoscrizionale Alessandra Saponaro - in modo da offrire ai cittadini dei luoghi deputati al deposito di rifiuti speciali e soprattutto per offrire, nei casi di criticità (rottura contemporanea di più mezzi, così come frequentemente negli ultimi tempi accade), un luogo per lo sversamento di rifiuti in modo da lasciare una parvenza di dignità alla città". I residenti in via Parini, tra i quartieri Cep e Ordona Sud, hanno deciso di riversare tutti i rifiuti per strada per bloccare il transito delle automobili: "Non riusciamo neanche ad aprire le finestre delle nostre case. La puzza è insopportabile. Le scuole stanno per chiudere - dicono i residenti di via Parini - e i nostri figli non potranno neanche scendere in strada per giocare, perché è tutto pieno di rifiuti, topi ed insetti. Bisogna intervenire perché, col sopraggiungere del caldo, aumenterà il rischio epidemie". 
MILANO - Sneijder potrebbe recuperare in tempo per la finale di Coppa Italia contro il Palermo. Dopo quelle di Stankovic e Julio Cesar, per l'Inter arriva un'altra buona notizia in vista dell'ultimo importante appuntamento di stagione. L'olandese è tornato ad allenarsi in gruppo. Ha finalmente smaltito il problema muscolare al polpaccio ed è di nuovo a disposizione di Leonardo. Se non avrà ricadute, il tecnico nerazzurro potrebbe anche decidere di schierarlo fin dal 1' al posto di Kharja. MAICON GIA' PARTITO PER IL BRASILE - Quello di Sneijder è, in pratica l'unico dubbio di Leonardo che non avrà a disposizione solo Maicon, squalificato. Il brasiliano ne ha approfittato per partire anzitempo per il Brasile, visto che a giorni nascerà sua figlia. Il difensore non farà più ritorno in Italia: partirà infatti direttamente per il ritiro del Brasile per preparare la Coppa America. Piccolo spavento in allenamento quando Lucio si è fermato per un piccolo problema al piede sinistro. Nulla di preoccupante, però. La sua presenza domenica prossima non è in dubbio. ETO'O TIFA BARCELLONA - A margine dell'allenamento Samuel Eto'o ha speso, infine, due parole per la finale di Champions League tra Barcellona e Manchester Utd, remake della sfida di due anni fa a Roma in cui lui fu uno dei principali protagonisti: "Ho tanti amici a Barcellona e il mio cuore sarà con loro. Spero che vincano ancora la coppa - dice il camerunense, autore di 109 gol in 5 stagioni con i blaugrana -. Tutte e due le squadre sono migliorate rispetto alla finale del 2009 e mi auguro di vedere una bella partita". Eto'o ritiene che Lionel Messi sia "indubbiamente il calciatore più forte del mondo e potrà decidere l'incontro", ma non si lascia sfuggire il nome nuovo dei Red Devils, Javier Hernandez. "Ha avuto un'ottima stagione. Gli auguro, innanzitutto di divertirsi, perché la finale è un vero regalo. Non sai mai se avrai un'altra occasione". Leggi i commenti I commenti dei lettori 
VITTORIA (RAGUSA) -  Custodisce gelosamente le foto con Berlinguer ma anche quelle con Massimo D'Alema, che proprio l'altra sera gli ha dato un dispiacere, tornando nella città delle serre per sostenere il suo avversario politico. Francesco "Ciccio" Aiello, l'ex comunista che ha sposato l'Mpa, si è preso una rivincita particolare: le vecchie foto con l'ex premier, Aiello, le ha fatte pubblicare e le ha distribuite agli elettori. Come dire: la storia del Pci sono io, diffidate dalle imitazioni. Passato e presente si intrecciano, nella disfida vittoriese, ma la competizione elettorale - laddove negli ultimi 60 anni ha governato sempre il centrosinistra - vede ancora una volta protagonista il "leone" Aiello, che fu primo cittadino già nel '78 e poi tornò a guidare il municipio altre cinque volte. Che fu eletto in tre occasioni all'Ars e partecipò, da assessore all'Agricoltura del Pds, al governo Campione, quello della storica apertura a sinistra. Il "leone" non si fa da parte. Anche se con il Pd, l'ultimo erede della tradizione "rossa", ha rotto già nel 2008: "È un partito che non rappresenta più gli agricoltori e gli operai, un partito che sta invece dalla parte degli speculatori della filiera ortofrutticola, dei commissionari che sono anche compratori. Un partito inquinato che ha fatto votare alle primarie i "picciotti" vittoriesi". A sei giorni dal voto, Aiello ha deciso di alzare il tiro, rispolverare la natura di capopolo e attaccare a testa bassa. Nel mirino il suo ex partito e il suo ex delfino, il candidato del Pd Giuseppe Nicosia, che per il mandato ricoperto negli ultimi cinque anni e per le nove liste in appoggio interpreta il ruolo di favorito. Per vincere la sua sfida più difficile, Aiello ha fondato un proprio movimento - Azione democratica - ma ha soprattutto stretto un accordo di ferro con Raffaele Lombardo. Qualcuno, da queste parti, ha rispolverato le figure di Peppone e Don Camillo, stavolta a braccetto: "Io sono un democristiano autentico, lui era un comunista autentico - dice il governatore - È un patto fra moderati, autonomisti, indipendentisti, fate voi. Chi, davanti ai problemi dei territori, si sofferma a parlare di destra, sinistra, centro, sopra e sotto, non ha capito nulla". Al di là delle allitterazioni, la stima di Lombardo - che conobbe Aiello sui banchi di Sala d'Ercole negli anni '80 - è autentica. E assolutamente ricambiata: "Lombardo? Io lo paragono a Gorbaciov", dice il sei volte sindaco, sorseggiando un caffè nel bar della piazza. "Sta cambiando gli assetti di potere di cui ha fatto parte. Una rivoluzione dall'interno, una perestrojka insomma". Il confronto, converrete, è lusinghiero. Ma "Ciccio" Aiello all'illustre sponsor tiene, eccome. Al punto da non escludere un'adesione al nuovo movimento del governatore: "Sto seguendo con interesse la "naturale evoluzione"". Ora, l'abbraccio fra Lombardo e il Masaniello di Vittoria ha già avuto ripercussioni sul quadro politico regionale. Perché a sostenere Aiello sono giunti a Vittoria anche gli assessori regionali tecnici (almeno teoricamente) Massimo Russo ed Elio D'Antrassi e il segretario regionale del Pd Giuseppe Lupo si è arrabbiato non poco, facendo pubbliche rimostranze al governatore. Ma lui, l'indomito "Ciccio" prosegue la sua campagna elettorale sopra i toni, non immune da provocazioni. "Con tutto quello che ho fatto, non è che morissi dalla voglia di ricandidarmi. Ma è la gente che lo chiede. Anche gli elettori del Pd, che sono con me". Pochi metri più in là, nella sede del suo comitato elettorale, il candidato ufficiale dei democratici, l'avvocato Nicosia, brinda con l'eurodeputato Rosario Crocetta e ironizza su colui che è stato suo sodale politico (di Aiello è stato per cinque anni vicesindaco) e anche testimone di nozze. Nicosia mostra gli articoli di giornale, risalenti al 2007 e al 2008, in cui lo stesso Aiello condannava qualsiasi "patto scellerato" con l'Mpa di cui ora si porta appresso il simbolo. "Ciccio non vuole cedere la scena, è questa l'unica verità - afferma il candidato del Pd - . Gli ho voluto bene ma ha oltrepassato il segno. E l'ho querelato". Non una, ma dieci volte. D'altronde, Aiello è andato giù duro: parlando di una presunta influenza del clan camorristico dei Casalesi sulla vita amministrativa della città, con infiltrazioni nel servizio di trasporto dei rifiuti "gestito almeno in parte da un assessore comunale". In nome della legalità, d'altronde, Aiello ha condotto molte battaglie. Finendo inevitabilmente per trovarsi addosso, come un boomerang, l'arresto di Riccardo Minardo, deputato regionale ragusano proprio dell'Mpa, uno dei fautori dell'intesa con Lombardo. A quel punto il leone vittoriese cosa poteva fare? Rilanciare, è ovvio. "Il caso Minardo? Mi sembra più grave l'arresto di Vitrano. E mi sembra strano - afferma Aiello - che nessuno, ai vertici del Pd, avesse subodorato le condotte non proprio cristalline di quel parlamentare... ". È un misto di passionalità e concretezza, Aiello. Non esitò, negli anni '80, a schierarsi con gli "abusivi per necessità" del suo paese. Oggi cita i padri del Pci ma in una sua lista corre Giovanni Antoci, già esponente della destra e forzanuovista. Parla di antimafia ma a presentare la sua lista - sottolinea Nicosia - c'è una parente stretta dell'autista del commando della strage del '99. E pur di tornare sulla ribalta, dice sempre il suo rivale, Aiello strizza l'occhio al diavolo. Anche a Carmelo Incardona, deputato regionale ed ex assessore del centrodestra, il terzo incomodo che cerca di approfittare delle divisioni nello schieramento progressista. Se si dovesse andare al ballottaggio, sussurra Nicosia, il leone vittoriese non esisterebbe ad allearsi con l'ex An, per l'ultima giravolta. Anche se il compagno D'Alema non dovesse apprezzare. LEGGI LE PUNTATE PRECEDENTI 
Un lungo applauso. E poi, palloncini bianchi e lanterne nel cielo. E' così che si è conclusa a Somma Vesuviana la fiaccolata in ricordo di Melania Rea, la donna uccisa circa un mese fa in provincia di Teramo. Tantissimi, oltre tremila, dicono gli amici che hanno organizzato il corteo, coloro che preso parte a questo commosso, ennesimo addio, a Melania, nel giorno del suo ventinovesimo compleanno. Tantissimi i cittadini che hanno seguito la fiaccolata, per oltre due chilometri, e altrettanti coloro che si sono affacciati ai balconi, che hanno applaudito al passaggio della fiaccolata e che hanno accesso piccoli lumini. La fiaccolata si è conclusa via Pomintella, davanti casa della famiglia Rea. "Evviva Melania", hanno urlato in tanti. Poi, anche dal marito Salvatore Parolisi, sono state accese delle lanterne bianche e rosse, che sono state successivamente fatte volare. GUARDA LE IMMAGINI DELLA FIACCOLATA Il fratello e il papà di Melania ringraziano tutti. E, soprattutto, rivolgono quasi un appello: "chiediamo giustizia e verità per mia sorella". Al termine della fiaccolata che stasera ha attraversato il comune di Somma Vesuviana, in provincia di Napoli, il fratello di Melania, Michele, ha voluto esprimere il ringraziamento a nome della famiglia Rea per la vicinanza che in questi giorni è stata assicurata da tutti. "E' un onore per me avere la vostra vicinanza - ha detto Michele - il paese, soprattutto questa sera, ci ha dato una grande dimostrazione d'affetto. Stiamo chiedendo giustizia e verità per mia sorella. Ringrazio tutte le mamme e i bimbi che anche sotto la pioggia hanno partecipato al corteo. E ringrazio anche la stampa, che in questi giorni, è stata la nostra voce. Vi ringrazio con il cuore in mano: siete unici". Poche parole, commosse, anche da parte del papà di Melania, Gennaro Rea. "Grazie a tutte le persone che ci sono vicine. Ero sicuro che la comunità di Somma ci sarebbe stata vicina - ha detto - si sono prodigati tutti affinchè la giustizia venga e affinchè tutti i bimbi possano avere accanto una mamma. Non sarà così per la mia nipotina, la mia Vittoria". 
SASSARI - Finisce il sogno play off della Dinamo. La squadra di Sacchetti si arrende ancora in casa all'Armani Jeans, che si impone 72-60, chiude la serie sul 3-1 e vola in semifinale dove affronterà Cantù. Di fatto la partita non c'è stata: Milano è partita subito a mille e ha messo a segno un parziale iniziale di 14-0 in poco meno di cinque minuti che non ha lasciato scampo alla formazione sarda. La Dinamo è riuscita ad arrivare al massimo a -6 sulla sirena del primo quarto ma poi Milano ha ripreso il largo e ha controllato senza problemi. Per gli uomini di Peterson (Hawkins il migliore con 18 punti, Greer 12) ora c'è il derby lombardo contro Cantù. Sassari  (White 14 punti, Tsaldaris 12 e Vannuzzo 11) invece chiude una stagione straordinaria tra gli applausi del suo pubblico e ora deve pensare seriamente a trovare uno sponsor, come invocato a più riprese dal presidente Luciano Mele, che possa garantire un futuro tranquillo. Chiuse le serie di Milano e Cantù, domani sera si torna in campo a Bologna per Canadian Solar-Montepaschi (1-2) e Treviso per Benetton-Avellino (2-1). DINAMO SASSARI-ARMANI JEANS MILANO 60-72 (13-19, 22-37, 42-56) DINAMO SASSARI : White 14, Hunter 6, Samoggia 3, Devecchi, Cittadini, Diener, Sacchetti 3, Plisnic 4, Tsaldaris 12, Vanuzzo 11, Pinton 7. Allenatore: Sacchetti. ARMANI JEANS MILANO : Eze 7, Mancinelli 9, Pecherov 4, Mordente 6, Jaaber 6, Rocca 4, Greer 12, Ganeto, Scomparin, Cacace, Karl 6, Hawkins 18. Allenatore. Peterson. ARBITRI : Sahin, Mattioli e Lo Guzzo NOTE : Tiri liberi: Dinamo 11/18, Armani 6/7. Usciti per cinque falli: nessuno. Leggi i commenti I commenti dei lettori 

