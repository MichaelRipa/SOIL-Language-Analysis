GINEVRA - La difesa è soddisfatta: "Le cose stanno andando bene". Anche se la testimonianza dell'esperto Usa della macchina della verità (poligrafo) non sembra aver convinto più di tanto. Infatti vi si sottopose, uscendone felicemente illesa, anche la sprinter Usa Maion Jones, che negò di essersi mai dopata. Salvo confessare qualche tempo dopo le pratiche vietate. A questa prova si sarebbe sottomesso Alberto Contador nel marzo scorso e, secondo Louis Rovner, uno specialista  che in America usa questa macchina anche per indagini prematrimoniali. Come dire che pur di dimostrare la propria innocenza lo spagnolo non ha voluto tralasciare nulla. E, ovviamente, sarebbe risultato sincero nel momento in cui negò di essersi sottoposto ad una trasfusione. E' questa la testi portante dell'accusa. E sul sangue si deciderà molto probabilmente la sorte di Contador. Sui valori registrati nel passaporto biologico. Sui residui di sostanze plastiche ("ftalati")  che sono stati rilevati in ben tre test dello scalatore nei giorni in cui si è rilevata anche la positività al clenbuterolo (il 21 luglio). Una media di 45 nanogrammi, ma con un picco (478) il giorno 20 luglio, la vigilia del test cui poi lo scalatore risultà positivo al clenbuterolo. Ma le analisi del vincitore del Giro 2011 rivelerebbero una variazione di emoglobina nel 2010, in particolare un passaggio da 17, 9 il 10 maggio a 15,9 il 17 dello stesso mese, cioè in soli sette giorni, che fa ipotizzare all'australiano Michael Ashenden, uno dei massimi esperti del passaporto biologico, presente a Losanna, una emodiluizione, pratica con cui si mascherano valori ematici fuori norma. Ma gli esperti di Contador rispondono che quello sbalzo è spiegato da un periodo di riposo e a conferma citano il valore costante dei reticolociti. Sono stati sentiti anche i compagni Benjamina Noval e Paolo Tiralongo al quale lo scalatore di Pinto, con molta generosità, lasciò vincere la tappa di Macugnaga al Giro 2011, primo successo da pro in tanti anni di gregariato del bravo siciliano di Avola. Facile immaginare il tono della deposizione. Noval avrebbe confermato di aver mangiato la stessa carne di Alberto, comprata a Irùn da José Luis Lopez Cérron e cucinata dal cuoco Paco Olalla sull'autobus della squadra, essendo la cucina dell'albergo indisponibile. E che Alberto ne avrebbe mangiato due porzioni, mentre Vinokourov, che poi non risultò positivo al clenbuterolo, il 21 luglio, mangiò solo prosciutto. Insomma, la difesa ruota tutta sulla tesi della bistecca contaminata. Ciò che significa per lo scalatore iberico aggiungere ai tre Tour, due Giri e una Vuelta, anche il record della sfiga più nera. Cioè finire vittima del regalo di un amico che avrebbe acquistato carne contaminata, nonostante i divieti e i controlli in Spagna e in Europa. Carne macellata immediatamente dopo essere stata trattata di frodo, senza dare tempo al farmaco di agire per poter espletare l'effetto anabolizzante ricercato sulla bestia e conservare così una tale dose di clenbuterolo da 'contaminarè perfino una semplice bistecca, oltretutto parte infinitesimale della bestia. Ha deposto davanti agli 'arbitri' anche Contador, ma poco o nulla è trapelato della sua difesa vista la ferrea consegna al silenzio imposta dal tribunale. Tuttavia l'impressione fatta circolare è che Alberto sia stato convincente. Non avrebbe fatto altro che confermare oralmente quanto già a conoscenza dei giudici attraverso le 100 pagine della memoria spedita tempo fa. "Sono uno degli sportivi più controllati al mondo - avrebbe detto Contador - dal gennaio 2008 ho fatto oltre 100 test fuori competizione. Sedici solo al giro 2011. Rispetto con cura le regole e gli obblighi che riguardano l'antidoping". Una tesi ben nota nell'ambiente. Anche se tutti sanno che passare indenne i controlli antidoping non vuol dire necessariamente essere puliti, dal momento che ai test sfugge una vera e propria marea di sostanze. Leggi i commenti I commenti dei lettori 
MILANO - Il Milan ha perso, viva il Milan. La sconfitta con il Barcellona, se non è indolore, poco ci manca: sfuma il primo posto nel girone, ma a giudicare dall'andamento generale non è detto che arrivi un ottavo di finale proibitivo. La sconfitta inoltre non sminuisce il valore dei rossoneri, anzi... Provare a battere il Barcellona con le sue stesse armi  -  tecnica e pressing  -  è particolare significativo, abbastanza raro nelle altre big che vanno ad affrontare i campioni d'Europa. Gran partita, soprattutto nella prima frazione. La sensazione è che le squadre, più che di una posizione in classifica, ne abbiano fatto una questione d'onore. Se poi le dichiarazioni al vetriolo dell'autobiografia di Ibra abbiano accentuato le motivazioni non è dato saperlo. ALLEGRI SENZA PAURA - Si dice  - e non a torto -, che per affrontare il Barcellona ci voglia la capacità di restare concentrati dietro la linea della palla. Caratteristiche che il Milan non ha nel proprio Dna, tanto che Allegri se la gioca nella maniera più offensiva possibile. Basta citare la presenza di Aquilani e Seedorf in mediana, di Boateng sulla trequarti, con l'unica concessione di Robinho, preferito a Pato per la maggiore attitudine a fare da collante tra i reparti, quale partner di Ibrahimovic. Sorprendentemente prudente Guardiola, che toglie una punta per inserire Fabregas dietro e Villa e Messi, proponendo una difesa a 3 con Busquets leggermente spostato avanti. IL PARADOSSO DEL BARCELLONA - Il primo tempo presenta fasi di spettacolarità assoluta. Il Milan crea dei problemi alla difesa blaugrana: soprattutto quando Ibra e Robinho riescono a agire sugli esterni, la sofferenza è talmente evidente da consigliare Guardiola a tornare alla difesa a quattro. Nella produzione di occasioni, il primo tempo del Barcellona vive su un paradosso: Villa e Thiago Alcantara battono a colpo sicuro costringendo Abbiati al prodigio, Messi viene contrastato da Abate (palla contro la traversa), ma la rete del vantaggio arriva su una autorete di van Bommel, 'costretto' ad anticipare Xavi dopo invito di Keita. Per non parlare poi della rete del 2-1, un rigore generosamente concesso da Herr Stark per contatto leggerissimo tra Aquilani e Xavi. Messi calcia irregolarmente, e per il primo gol ufficiale ad una italiana è necessario il rigore replay. C'E' ANCHE TANTO MILAN - In mezzo, parecchi segnali di Milan, a cominciare alla bellissima azione del pari provvisorio: cambio di gioco di Aquilani, assist delizioso di Seedorf e finalizzazione vincente di Ibrahimovic.  Una rete che fa dimenticare l'incredibile errore di Robinho, poco reattivo nel mancare la rete da pochi passi. A seguire, qualche mischia significativa ed un imponente stacco di Thiago Silva, il cui colpo di testa in stile Nou Camp (siglò il 2-2 all'andata) manda la sfera a lambire il palo. BOATENG CAPOLAVORO, MA... - Più 'tranquilla' la ripresa. L'ingresso di Pato per Robinho non sortisce gli effetti sperati. Di effetti ne dà, ed anche tanti, la giocata di Boateng: straordinario controllo con il tacco a disorientare Abidal e micidiale destro sul primo palo per il pari. Il Barcellona non perde comunque il filo del gioco, mentre il Milan deve per forza di cose allentare un po' il pressing: situazioni che agevolano la grande giocata sull'asse Messi-Xavi, con il centrocampista che chiude la gara con un preciso destro dagli 11 metri. I rossoneri, tranne qualche azione casuale, non hanno più la forza per reagire. Il primo posto sfuma, anche matematicamente, ma l'autostima per fare bene in questa Champions League aumenta. Barcellona batte Milan 3-2 (2-1) Milan (4-3-1-2): Abbiati 7, Abate 6.5, Nesta 6 (21' st Bonera 6), Thiago Silva 6, Zambrotta 5.5, Aquilani 6, Van Bommel 5.5 (27' st Nocerino sv), Seedorf 6, Boateng 7, Robinho 5 (1' st Pato 5), Ibrahimovic 6.5. (1 Amelia, 77 Antonini, 23 Ambrosini, 28 Emanuelson). All.: Allegri 6.5 Barcellona (3-4-3): Valdes 6, Puyol 6.5, Mascherano 6, Abidal 5, Thiago Alcantara 6.5 (46' st Dos Santos sv), Xavi 7, Busquets 6.5, Keita 6.5, Messi 7, Fabregas 7 (35' st Pedro sv), Villa 5 (22' st Sanchez 6). (13 Pinto, 24 Fontas, 19 Maxwell, 3 Piquè). All.: Guardiola 6.5 Arbitro: Stark (Germania) 5 Reti : nel pt 13' Van Bommel (autorete), 20' Ibrahimovic, 31' Messi (rigore); nel st 9' Boateng, 18' Xavi. Angoli : 4-3 per il Milan. Recuperi : 2' e 4'. Ammoniti : Aquilani, Van Bommel, Puyol, Abidal, Mascherano e Zambrotta per gioco scorretto, Nesta e Messi per comportamento antiregolamentare. Spettatori : 78.927 Leggi i commenti I commenti dei lettori 
DAMASCO - L'ambasciata americana a Damasco ha esortato i cittadini statunitensi in Siria a lasciare "immediatamente" il paese. Lo dice l'emittente televisiva Cbs News citando una nota inviata alla comunità americana che risiede nel paese mediorientale e postata sul sito web dell'ambasciata. Nella nota, si chiede "che gli americani lascino immediatamente il paese ora che i voli commerciali sono ancora disponibili". L'avvertimento sembra presagire una rapida esclatation delle tensioni fra i due paesi dopo che questa settimana Washington aveva annunciato che l'ambasciatore Robert Ford non avrebbe fatto ritorno in Siria. A testimonianza del deterioramento della situazione, oggi dalla Francia è arrivato un appello all'Unione Europea affinchè valuti l'opzione di "corridoi umanitari" in Siria. Il Consiglio nazionale siriano (Cns) è "l'interlocutore legittimo" in Siria, ha detto il ministro degli Esteri francese, Alain Juppè. 
MILANO - Il vento dell'opposizione sembra non far bene alla Padania. Nel senso del giornale, l'organo ufficiale del Carroccio dove da ieri i 31 giornalisti sono in stato di agitazione. Sciopero delle firme, si va avanti fino a quando la proprietà non darà risposte "certe" alla redazione, assai preoccupata, si legge nel comunicato del Cdr pubblicato a pagina 6, per "la situazione della testata che sta attraversando un momento di grave difficoltà sul piano economico-finanziario". Insomma le vendite non vanno bene (tiratura ufficiale 60mila copie, quelle acquistate sono molte di meno, anche se nessuno in redazione è disposto a quantificare la diffusione reale), e il direttore generale ha prospettato al corpo redazionale un futuro prossimo non certo roseo: incentivi all'esodo, cassa integrazione a rotazione, contratti di solidarietà e quant'altro può servire ad alleggerire i costi con pesanti tagli. Nonostante i quasi 4 milioni che riceve ogni anno grazie ai contributi previsti dalla legge sull'editoria per i fogli di partito, la Padania perde qualcosa come un milione, sempre all'anno. I giornalisti lanciano un grido d'allarme con lo sciopero delle firme e ricordano che metà di loro sono già stati interessati a un lungo periodo di cassa integrazione: quattro anni, e la scadenza è al 31 dicembre. Per questo chiedono al direttore Leonardo Boriani di mettere finalmente nero su bianco gli impegni, finora rimasti lettera morta, per il rilancio del quotidiano: una rinfrescata grafica, un formato diverso e più appetivìbile per i lettori, maggiore attenzione alla politica. "Un rilancio - dice il comunicato approvato dall'assemblea di redazione - che permetta di uscire dalla logica dei puri tagli alle spese del personale giornalistico". Ma in redazione sono in tanti a ritenere che la sola chance di sopravvivenza sia legata ala possibilità che la Lega ripiani i debiti, attingendo dal finanziamento pubblico. La proprietà della Padania fa capo all'Editoriale Nord, una società cooperativa nel cui consiglio di amministrazione siedono il capogruppo al Senato Federico Bricolo (presidente), il governatore del Piemonte Roberto Cota (vice), il capogruppo alla Camera Marco Reguzzoni, la vicepresidente del Senato Rosi Mauro e Stefano Stefani. I giornalisti hanno atteso per tutto il giorno che la proprietà li convocasse: non è successo e domani il quotidiano uscirà di nuovo senza firme. Leggi i commenti I commenti dei lettori 
La caduta degli dei, escluso il dio maggiore. Fuori lunedì Murray (numero 3 del ranking ATP) per infortunio, ieri Nadal (2) inebetito da un Federer superlativo, oggi è toccato al numero 1, Djokovic, subire l'onta della sconfitta nel torneo a gironi che chiude la stagione, a Londra. Il dio maggiore, come sapete da sempre, è Federer. Ma andiamo per ordine. Il clou della quarta giornata londinese è il match serale tra due mastini della racchetta, il numero 1 Novak Djokovic e il numero 5 David Ferrer. Gran chiacchiere prepartita su SkySport e sui siti specializzati. Tutti a far previsioni: è nozione comune che Ferrer parta perdente solo quando gli capita Nadal, che lo ha messo sotto in 14 delle 18 partite disputate, anche se l'ultima volta, all'Open australiano di gennaio, il maiorchino ha avuto la peggio. Nei testa a testa, invece, il serbo prevale di poco, 6 a 4, con sconfitte solo sulla terra (3) e sul tappeto di Shangai, alle Finals del 2009. Sul duro, il valenciano d'adozione non ha chance. Ma l'O2 Arena ha un bel tappeto blu, dunque... Certo, un Djokovic al 75  per cento della forma dovrebbe sulla carta avere un gioco che un Ferrer  al  95 per cento potrebbe contenere solo a tratti. Troppe le soluzioni e le variazioni che il numero 1 ha nel proprio repertorio. Sulla carta. Invece nel primo set lo spagnolo, molto aggressivo, prende il largo nel game spesso decisivo, il settimo. E bissa il break al nono. Chiude 6-3 e poi continua imperterrito a martellare con il diritto. Djokovic appare smarrito e affaticato. È l'ombra del giocatore che ha dominato la stagione. Cede anche psicologicamente, ripetendo errori banali. Per lui il 6-1  è quasi una liberazione. Ora tenterà di raggiungere comunque le semifinali grazie all'amico Tipsarevic, che incontrerà venerdì. Per una volta, però, il favorito è il numero 2 serbo. Vediamo un paio d'altre questioni. Martedì sera Roger Federer piazza millimetricamente il lungolinea di rovescio che affossa il suo avversario più temuto, Rafael Nadal, e va subito alla rete, ad abbracciarlo, quasi a consolarlo. Senza esultare. Oggi all'ora del tè, dopo due ore e 26 minuti di gioco e un terzo set da registrare e da riguardare di tanto in tanto, al tie break Tomas Berdych vede Janko Tipsarevic inciampare e cadere rovinosamente a fondo campo. Non si scompone e chiude con un dritto incrociato in tutta sicurezza, poi agita sorridente i pugnetti in direzione del suo staff, a festeggiare una vittoria che due minuti prima aveva rischiato di lasciare al serbo. Che è lì, ancora a terra, dolorante sul tappeto blu dell'O2 Arena. Questione di classe. Per la cronaca, il risultato a favore di Berdych, sconfitto di misura da Djokovic lunedì, è stato 6-2 3-6 7-6. L'algido ceco ha fatto vedere un tennis di qualità, ma i dati statistici sono tutti a favore di Tipsarevic, altrettanto efficace. Vi bastino questi due numeri: i suoi punti totali vinti sono stati 92 contro gli 81 di Berdych. Però nel tennis contano i set. Tipsarevic ha onorato al meglio l'inatteso ingresso tra gli otto delle ATP World Tour Finals dopo il ritiro del numero tre del ranking, Andy Murray. Ha giocato con grande scioltezza avendo poco da perdere ma soprattutto un sacco di soldi da guadagnare nelle sue Finals a scartamento ridotto. Per il solo fatto d'essere entrato in tabellone ha intascato 70mila dollari. Questione di valori. c.giua@kataweb.it 
ROMA - Arsenal, Leverkusen ed APOEL qualificati, Shakhtar fuori dall'Europa. Sono questi gli esiti più importanti della penultima giornata dei gironi E, F, G ed H di Champions League. Gli inglesi vanno avanti da primi nel girone grazie al successo (2-1) a spese del Borussia Dortmund. I ciprioti conquistano lo storico visto per gli ottavi strappando un preziosissimo 0-0 a San Pietroburgo con lo Zenit. Lo Shakhtar cede (0-2) al Porto e vede sfumare anche il 3° posto. Il Marsiglia cade inopinatamente in casa nel finale (0-1) con l'Olympiacos e sciupa un passaggio del turno ormai acquisito. Il Leverkusen avanza piegando in rimonta (2-1) il Chelsea. I Blues vengono ripresi al 2° posto dal Valencia che travolge (7-0) il Genk. Infine il Viktoria Plzen espugna (0-1) Borisov e ipoteca un posto in Europa League. ARSENAL-BORUSSIA DORTMUND 2-1 L'Arsenal vince lo scontro diretto con il Borussia Dortmund e vola agli ottavi da prima. Dopo un primo tempo bloccato, la gara cambia volto nella ripresa: l'Arsenal passa al 49' con un bel colpo di testa di van Persie su cross dalla sinistra di Song. Il Dortmund accusa il colpo e, dopo essere stato graziato da Gervinho, subisce il raddoppio all'86' ancora da van Persie, lesto a sfruttare una sponda sul secondo palo di Vermaelen sugli sviluppi di un angolo dalla sinistra. Il Borussia riesce solo a siglare il gol della bandiera in pieno recupero con Kagawa che insacca di sinistro da pochi passi sfruttando un assist di Lewandowski. ZENIT-APOEL NICOSIA 0-0 L'Apoel Nicosia entra nella storia diventando la prima squadra cipriota ad approdare agli ottavi di finale di Champions League. Contro lo Zenit gli uomini di Jovanovic alzano barricate dal 1' all'ultimo minuto (23 tiri a 1 la statistica finale) ma riescono a resistere fino in fondo. La formazione di Spalletti sciupa l'incredibile, compresa una traversa di Bukharov, un tiro fuori a porta vuota dello stesso attaccante e due salvataggi sulla linea di Salomou ed Oliveira ma alla fine non passa e si deve accontentare di aver conservato, per ora, il 2° posto nel girone. Il passaggio del turno è stato salutato a Nicosia da un carosello festante di auto di tifosi, scesi in massa per le strade della città. SHAKHTAR DONETSK-PORTO 0-2 Il Porto espugna nel finale Donetsk e resta in piena corsa per la qualificazione, eliminando anche dall'Europa League lo Shakhtar. Gara rica di capovolgimenti con gli ucraini che vanno vicinissimi al gol soprattutto con Luiz Adriano e Fernandinho che colpiscono due pali. Il Porto risponde colpo su colpo e nel finale passa: lo 0-1 lo sigla all'80' Hulk, lesto a sfruttare un lancio in verticale di Joao Moutinho. La squadra di Lucescu si riversa tutta in avanti e al 91' incassa anche lo 0-2 da Rat che infila la propria porta deviando maldestramente sotto la traversa un destro in diagonale dal limite di Maicon. BAYER LEVERKUSEN-CHELSEA 2-1 In pieno recupero il Leverkusen piega il Chelsea e vola agli ottavi grazie ai migliori risultati negli scontri diretti con gli stessi inglesi e col Valencia. Il ko potrebbe avere conseguenze pesantissime per Villas Boas che, a questo punto, rischia davvero la panchina. I Blues tremano in avvio (traversa di testa di Ballack) ma poi prendono il sopravvento e dopo aver sciupato 3 buone occasioni con Drogba, Mata e Lampard, sbloccano il risultato in avvio di ripresa (49') con Drogba che batte Leno con un bel sinistro in girata su lancio di Sturridge. Il Leverkusen non ci sta e, dopo altre due palle-gol sciupate dall'ex Ballack, pareggia al 72' con un bel colpo di testa di Derdiyok su cross dalla sinistra di Sam. Il Chelsea, dop aver mancato il colpo del ko con Sturridge, fallisce anche l'1-2 con Ivanovic e, al 91', viene punito da Friedrich che indovina l'incrocio con un magnifico colpo di testa su angolo dalla destra di Castro. VALENCIA-GENK 7-0 Il Valencia travolge senza fatica il Genk e resta in corsa per la qualificazione. Gli spagnoli sbloccano il risultato dopo appena 10' con un perfetto colpo di testa di Jonas su cross dalla destra di Costa. Poi sale in cattedra Soldado che con una tripletta in 26' chiude definitivamente i conti. Il primo ed il secondo (13' e 36') li realizza sfruttando al meglio due lanci in contropiede di Jonas, il terzo (39') con un tap-in su un destro sbilenco di Pablo Hernandez. Lo stesso Hernandez al 68' firma la cinquina con un preciso destro a giro dal limite. Poi, 2' dopo, c'è gloria il neo-entrato Aduriz con un una bella azione personale conclusa con un sinistro sottomisura su Koteles in uscita. Infine all'81' completa la festa Costa con un sinistro in diagonale su corta respinta di Koteles dopo un tiro di Jonas. MARSIGLIA-OLYMPIACOS 0-1 Con una prova d'orgoglio l'Olympicos passa nel finale a Marsiglia e rientra in extremis in corsa per la qualificazione. I francesi non sono in serata e vengono salvati a più riprese da Mandanda, superlativo sulle conclusioni di Papadopoulos, Holebas, Maniatis e Mirallas. L'Olympiacos non si abbatte e, dopo aver rischiato su una conclusione di Diarra, si va a prendere i meritati 3 punti con Fetfatzidis che, all'83', riesce finalmente a battere il portiere di casa con un gran sinistro in diagonale su lancio di Yepes. BATE BORISOV-VIKTORIA PLZEN 0-1 Il Viktoria vince lo scontro diretto col BATE e, in pratica, si qualifica per l'Europa League. Il gol decisivo, dopo un paio di occasioni per parte, lo realizza al 42' Bakos con un comodo tocco da pochi passi su assist dalla destra di Petrzela. La rete taglia le gambe ai bielorussi che, nella ripresa, attaccano con scarsa lucidità creando pochi pericoli agli avversari che, anzi, legittimano il successo sfiorando il raddoppio con Petrzela e Pilar. Leggi i commenti I commenti dei lettori 
La procura di Siena ha chiuso le indagini sulla vicenda della privatizzazione dell'aeroporto di Ampugnano. Fra le 14 persone indagate anche il presidente della Banca Monte de’ Paschi di Siena e dell’Abi Giuseppe Mussari. L'accusa sostiene che la gara per la concessione delle quote di maggioranza della società Aeroporto di Siena, che si svolse il 10 e l’11 settembre 2007, fu pilotata e condizionata. Il vincitore, il Fondo di investimenti Galaxy, partecipato dalle Casse depositi e prestiti italiana e francese e dalla banca tedesca Kfw, era già stato predeterminato. La procura senese contesta i reati di falso in atto pubblico e turbativa d’asta all’avvocato Giuseppe Mussari e ad altre sette persone: l’ex provveditore della Fondazione Monte de’ Paschi di Siena Marco Parlangeli, il docente di diritto amministrativo Luisa Torchia, consulente della società aeroportuale e nei giorni scorsi indicata come possibile ministro della funzione pubblica nel governo Monti, l’ex presidente dell’aeroporto e funzionario della fondazione Mps Lorenzo Biscardi, i componenti della commissione di valutazione Enzo Viani, Antonio Romoli e Raffaele Rizzi (quest’ultimo è responsabile dell’ufficio legale). 
CAGLIARI - Guai a parlargli del Bologna. Prima della sfida contro l'ex di turno Acquafresca, c'è il Siena in Coppa Italia, domani sera (alle 20.45). Una buona occasione per Davide Ballardini, per trovare una reazione da parte dei suoi ragazzi dopo la serie di tre sconfitte consecutive. "Domani cercheremo di fare bene e poi penseremo a preparare al meglio la partita col Bologna". Il tecnico rossoblù è concentrato sul suo lavoro, la sconfitta di Milano con i suoi veleni è già stata archiviata. L'obiettivo è riprendere la marcia in campionato e, possibilmente, in Coppa. Contro i bianconeri di Sannino, già usciti indenni dal Sant'Elia più di un mese fa dopo aver ben impressionato, ampio spazio sarà dato alle riserve, a cominciare dal portiere. "La certezza è che Avramov sarà il portiere titolare  -  ha dichiarato Ballardini  -  e ho già deciso otto degli undici titolari". Sicuri di un posto sembrano Perico, Rui Sampaio, Ekdal e i giovani Ceppelini ed Ibarbo, che costituiranno il tridente insieme ad uno tra Larrivey (a riposo nell'allenamento odierno) e Thiago Ribeiro. Possibile l'impiego in difesa del giovane Murru, colonna della Primavera di Festa e spesso aggregato alla Prima squadra per le amichevoli. Tuttavia Ballardini non intende sottovbalutare l'impegno: "Il Cagliari vuol fare bella figura, a prescindere da chi scenderà in campo", le parole del tecnico rossoblù. "ROSA DI OTTIMA QUALITÀ" - Ballardini è poi tornato sulla sfida persa sabato contro l'Inter, che ha lasciato più di qualche recriminazione nell'ambiente rossoblù. "La partita di San Siro mi ha detto che la squadra può far meglio, sia in chiave di possesso palla che non di possesso", ha affermato l'ex allenatore di Lazio e Genoa, sottolineando la necessità di migliorare in alcuni fondamentali. Non solo bastone però per i suoi calciatori: "Va detto però che la rosa a mia disposizione è di ottima qualità", una carezza per Cossu e compagni. Proprio il nome trequartista, come era prevedibile, manca dall'elenco dei diciannove convocati per la sfida di domani sera, insieme ai lungodegenti Astori, El Kabir, Eriksson e Nenè e al giovane Salvatore Burrai, finora mai utilizzato dal suo ritorno in rossoblù. In tanti si attendevano almeno la sua convocazione per il Siena, se non l'impiego dal primo minuto. Per lui si aprono ora le porte del mercato, con alcune squadre della serie cadetta (Cittadella e il Pescara del 'gurù Zeman) in pole per il suo ingaggio. VOLA LA PRIMAVERA DI FESTA - Intanto, in attesa dell'incontro della Prima squadra, nel pomeriggio la formazione Primavera rossoblù ha fatto il suo dovere, superando a Zingonia i pari età dell'Atalanta, nel ritorno della Coppa Italia di categoria. La squadra di Gianluca Festa si è imposta per 1-2 sul campo dell'Atalanta, qualificandosi così per i quarti di finale dove affronterà il Milan. Di Puddu al 18' e Demontis al 93' le reti rossoblù, inframezzate dal gol del nerazzurro Magnaghi al 90'. Una bella soddisfazione per la società di Viale La Plaia: i tifosi si aspettano domani il bis dei 'fratelli maggiori', attesi ad un pronto risveglio dal torpore dell'ultimo periodo. Leggi i commenti I commenti dei lettori 
