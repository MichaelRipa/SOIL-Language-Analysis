Bella impresa della BreBanca Lannutti Cuneo che, in svantaggio 2-1 nella serie dopo l'imprevista sconfitta casalinga di sabato scorso, è andata a imporsi in trasferta sul campo della Lube Banca Marche Macerata, data per favorita avendo il match ball in casa propria. Non è andata così e i piemontesi hanno sovvertito il pronostico della vigilia imponendosi con un 3-1 che lascia poco spazio alle recriminazioni, sintomo soprattutto di carattere e di una tenuta mentale che i piemontesi avevano smarrito al PalaBrebanca. Inizialmente abbastanza equilibrata (i primi tre set si sono chiusi tutti sul 25-23, il primo e il terzo a favore degli ospiti, il secondo per i padroni di casa), ma il braccio di ferro si è risolto nel quarto parziale dopo un avvio impetuoso di Cuneo, che è andata subito in vantaggio e non si è più fatta raggiungere: 25-18 il risultato finale. A questo punto i campioni d'Italia uscenti tornano favoriti nella serie, mentre si attende il risultato dell'altra semifinale che vede Trento in vantaggio 2-0 su Modena e che potrebbe concludersi già alla terza partita. 
MILANO - Partita in sordina la giornata sui mercati ha chiuso con segni negativi per le Borse e con i rendimenti ai minimi dei titoli di stato americani. Gli occhi degli operatori erano puntati anche sugli effetti degli aiuti al Portogallo e alla riunione di domani della Bce, che secondo alcuni potrebbe dare indicazioni su un prossimo aumento dei tassi già a luglio per contrastare l'inflazione nell'Eurozona. Wall Street ha chiuso in calo. Il Dow Jones ha perso lo 0,66% chiudendo a quota 12722,90; il Nasdaq ha ceduto lo 0,47% a 2828,23 punti. La svolta verso il ribasso per le Borse è arrivata a metà pomeriggio complice l'andamento debole di Wall Street e i dati macro americani deludenti. Secondo Adp, il settore privato americano nel mese di aprile ha vantato un rialzo dei posti di lavoro di 179mila unità, livello inferiore alle previsioni degli esperti. L'indice Ism ai servizi, inoltre, è sceso a 52,8 punti ad aprile, dai 57,3 punti del mese precedente. Un dato che aumenta i timori per il rapporto generale sull'occupazione atteso per venerdì 6 maggio. In seguito alla pubblicazione dei dati gli indici di Wall Street hanno cominciato a girare in negativo e l'Europa si è regolata di conseguenza. Le vendite hanno colpito soprattutto il comparto dell'energia (-2,7% il sottoindice stoxx 600) e quello delle aziende minerarie (-3%). Hanno fatto male anche le azioni dell'auto (-1,97%), nonostante fossero gettonate la mattina sospinte in alto dai buoni conti di Bmw (-1,6%). A Piazza Affari le Fiat spa hanno perso il 2,1%, nonostante in mattinata i titoli avessero tentato il rimbalzo, dopo l'annuncio dell'esito positivo del referendum tra i lavoratori degli stabilimenti della ex Bertone. L'attenzione, però, oggi è stata rapita da Fiat Industrial (-0,15%), cresciuta subito sulle indiscrezioni che l'ad del gruppo, Sergio Marchionne, ha affidato ad alcune banche l'incarico di trovare un acquirente per la società, possibilmente europeo. La società ha smentito, ma il mercato rimane con la guardia alta. In tal modo arriverebbero alla Exor della famiglia Agnelli mezzi freschi con i quali sostenere lo sviluppo del polo Fiat-Chrysler. Alla fine della seduta il titolo Exor ha chiuso in calo del 2%. In mattinata, invece, le quotazioni erano salite anche sull'onda della notizia che la holding punterà a impegnarsi nel circus della Formula1, insieme a Newscorp. Tra le società a maggiore capitalizzazione hanno arginato le perdite le Telecom Italia (-0,69%), beneficiando ancora dell'effetto degli ottimi conti del primo trimestre annunciati dalle controllate sudamericane, Tim Brasil e Telecom Argentina. Domani il consiglio di amministrazione del gruppo telefonico approverà i conti. Sono andate male le banche, con le azioni di Unicredit (-2,9%) e di Intesa Sanpaolo (-2,78%) che hanno guidato i ribassi. Lottomatica ha chiuso con una flessione del 2,2%, risentendo del giudizio negativo di Citigroup ('sell'). Non si sono salvate dalle vendite le azioni di Pirelli (-1,38%), nonostante i conti trimestrali superiori alle attese, con un utile più che raddoppiato a 81,4 milioni, e la revisione al rialzo delle stime per fine anno. Parmalat ha chiuso invariata a 2,59 euro, livello quasi in linea con il prezzo dell'Opa lanciata da Lactalis a 2,6 euro. 
Il direttore generale dell’Asl Nicola Pansini ha disposto un monitoraggio per capire quanti dipendenti dell’azienda sanitaria siano stati esonerati dal lavoro davanti ai computer per disturbi agli occhi. La decisione è stata adottata perché, con il passare dei mesi, sono sempre di più le pratiche sanitarie che possono essere gestite attraverso i terminali. L’ultima in ordine di tempo è quella che riguarda l’aggiornamento delle posizioni di coloro che chiedono l’esenzione ticket. Al distretto sanitario di via Federico Vecchio che, con quartieri molto popolosi della città ha un bacino di utenza di centomila persone, ad esempio, sono state allestite soltanto due postazioni telematiche per gestire le pratiche dei cittadini che rivendicano l’esonero dal ticket. Praticamente soltanto due impiegate lavorano al computer, al contatto con il pubblico. Troppo poche per evitare le code. Reperire dipendenti in grado di immagazzinare i dati nella rete informatica non è semplice dal momento che sono numerosi i dipendenti con problemi agli occhi. Nicola Pansini ha disposto per questo un monitoraggio che ha finalità, però, statistiche dal momento che gli impiegati esonerati dal lavoro davanti al computer hanno prodotto un certificato medico. E ieri a peggiorare la situazione c’è stato un nuovo black out alla rete informatica che di fatto ha contribuito ad aumentare le code. I tecnici dell’Asl sono al lavoro sul sistema informatico perché con la nuova disposizione regionale la prenotazione delle visite in intramoenia dovrà comunque passare attraverso i cup. Praticamente non sarà più possibile fissare un appuntamento con un medico che lavora negli ospedali dell’Asl contattando, semplicemente, lo studio privato. 
"Entro il 15 giugno il Piano urbano del traffico sarà all'esame del Consiglio comunale": parola dell'assessore alla Viabilità Mario Milone che ieri ha spedito in giunta per l'approvazione il Put, il piano la cui assenza ha causato l'azzeramento delle Zone a traffico limitato. Due giorni fa la Regione ha concesso la Vas, la valutazione di impatto ambientale e ieri la giunta ha preso atto del piano. Che adesso sarà affisso per 30 giorni all'albo pretorio per accogliere eventuali osservazioni. "Entro il 15 giugno il piano sarà a Sala delle Lapidi per il voto  -  dice Milone  -  sono certo che i consiglieri daranno il loro contributo". Il piano prevede l'addio alle targhe alterne e il ritorno di una Ztl solo nel centro storico: ma ci sono anche le isole pedonali e le Linee express, bus che senza fermate collegano il centro da un punto all'altro. "Una rivoluzione", dice Milone. Ma ecco cosa contiene il piano. Zona a traffico limitato. La Ztl si ristringe: non più ZtlAeB ma Ztl 1 e 2, che di fatto altro non sono che la Ztl A divisa in due. La 1 abbraccia solo i quattro mandamenti del centro storico ed è quella che partirà subito, non appena il Pgtu sarà approvato. La 2, invece, si allarga fino a via Notarbartolo: ma per attivarla, scrivono i tecnici, servono nuovi mezzi pubblici. Ma Ztl saranno anche quelle dei mercati storici. Il piano prevede anche la possibilità di attivarle alla Favorita e nelle borgate di Mondello e Sferracavallo. Alla Ztl 1 accederanno solo auto euro 3 ed 4 pagando un corrispettivo: "Solo le spese di rilascio perché non è un ecopass", precisano i tecnici. Le isole pedonali. Saranno tutte dentro il centro storico: da 41 ettari si dovrebbe arrivare a 83. Obiettivo è valorizzare gli itinerari turistici: da piazza Magione alle strade alle spalle della Cattedrale, da via Candelai alle piazze Pretoria e Bellini. E ancora l'area che va da piazza San Domenico fino alla Cala. Via Roma e via Maqueda. Insieme con corso Vittorio Emanuele, è scritto sul Pgtu, le due strade saranno oggetto di ulteriori provvedimenti di limitazione del traffico: il sindaco punta alla totale chiusura alle auto. I bus e i parcheggi. Il Pgtu prevede l'istituzione delle Linee express, bus che senza fermate collegano il centro da un punto all'altro. Ma anche il biglietto unico integrato con la metropolitana e il sistema di videocontrollo delle corsie preferenziali. Si punta anche sui parcheggi di interscambio: in quello di via Emiri verranno trasferiti diversi capolinea che collegano con il centro, cosi come l'Amat sta tentando di fare, a partire dal primo aprile, in via Basile. La classificazione delle strade. Il Comune ha studiato 85 strade per aggiornarne la classificazione (strade di scorrimento come la circonvallazione, strade di quartiere) e per migliorare la mobilità tra un quartiere e l'altro: "Dentro le zone abitate le auto devono entrare per raggiungere un posto, non per attraversare il quartiere", dice Salfi. Viale Regione siciliana. Tanti interventi sulla circonvallazione: dalla numerazione dei varchi che saranno corredati da cartelli che spiegano quali punti della città si possono raggiungere, all'abolizione dell'attraversamento di via Perpignano che per ora consente di "scavalcare" viale Regione. Its (intelligent trasport system). Cartelli elettronici che segnalano i tempi di attesa alle fermate dei bus e le criticità del traffico in città. Telecontrollo della rete semaforica e dei varchi di accesso alle Ztl. Verrà istallata anche un'altra telecamera, l'undicesima, tra via Balsano e via Volturno. "Puntiamo molto sulla fase tecnologica - dice Salfi - che non può prescindere dalla creazione di un ufficio tecnico del traffico". Il piano prevede anche la creazione dei mobility manager: i responsabili che in ogni azienda o ufficio pubblico devono studiare gli spostamenti casalavoro dei dipendenti. Piste ciclabili. Il piano punta sulla mobilità dolce: nuove piste ciclabili in centro storico e valorizzazione di quelle esistenti. 
WASHINGTON - Le foto del corpo martoriato di Osama Bin Laden non verranno rese pubbliche. Si scioglie così in serata il dubbio sulla decisione che la Casa Bianca aveva tenuto in sospeso sin dalla conclusione del blitz in Pakistan in cui è stato ucciso lo sceicco del terrore: il presidente Barack Obama ha scelto la via della prudenza, nel timore che quelle immagini cruente potessero infiammare ancora di più gli animi. Circolano però altre immagini, durissime, di altre vittime del raid americano, diffuse dalla Reuters: l'agenzia spiega che le foto sono state scattate da un ufficiale della sicurezza pachistana - che ha chiesto di rimanere anonimo - presente nel gruppo di militari entrato nel bunker circa un'ora dopo il raid. I tre uomini che compaiono nelle immagini sarebbero i guardaspalle del leader di al Qaeda. LE IMMAGINI Emergono nuovi particolari sull'operazione delle forze speciali nel compound di Abbottabad. Quando è stato ucciso, Bin Laden aveva 500 euro in tasca e un foglietto con due numeri di telefono cucito nei vestiti, e forse si preparava alla fuga. E la figlia sostiene che il padre fosse ancora vivo quando è stato preso , per poi essere ucciso davanti ai suoi familiari, mentre sul blitz rimangono parecchi punti oscuri. Immagini raccapriccianti. Poco dopo l'uccisione di Osama Bin Laden "eravamo sicuri al 95 per cento che si trattava proprio di lui, prima dell'esame del dna", ha detto il presidente Obama alla Cbs , (nel corso della registrazione di un'intervista che andrà in onda domenica nel corso secondo quanto ha riferito il portavoce della Casa Bianca Jay Carney. Non c'è alcun dubbio sulla sua identità ora, e la pubblicazione delle foto potrebbe "mettere a rischio la sicurezza nazionale" degli Usa perché potrebbero incitare ancora di più gli estremisti alla vendetta, ha aggiunto il portavoce. L'immagine del cadavere di Bin Laden è stata vista da molti parlamentari americani, e anche secondo il presidente della Commissione Servizi della Camera dei Rappresentanti, il deputato Mike Rogers, repubblicano, non vi sono ragioni sufficienti per pubblicarla. "I rischi della pubblicazione sono maggiori dei benefici" ha affermato, sottolineando che a suo avviso coloro che sostengono la teoria del complotto e che Bin Laden non sia stato ucciso perché non viene fornita alcuna prova concreta che fosse davvero lui continueranno a farlo anche in caso di pubblicazione e arriveranno a dire che la foto è un falso. La pubblicazione della foto, per Rogers ed altri colleghi, rischia di avere l'effetto di mettere in ulteriore pericolo i soldati americani impegnati in Medio Oriente. "Bin Laden non è un trofeo, è morto. Concentriamoci su Al Qaeda", invita il deputato. Vuoto di 25 minuti durante la diretta del blitz alla Casa Bianca. Anche se hanno seguito in diretta il raid dei Navy Seals in Pakistan, neppure il presidente e gli stati maggiori della sicurezza nazionale, riuniti nella Situation room alla Casa Bianca, hanno visto gli attimi della morte di Bin Laden. Nonostante le sofisticatissime tecnologie della Cia che hanno consentito di mettere la Situation room in condizione di seguire la missione in tempo reale, nel flusso di informazioni c'è stato un black out di 20, 25 minuti. Lo ha rivelato alla Pbs il direttore della Cia, Leon Panetta, che ha ricostruito i momenti chiave del pomeriggio più lungo mai vissuto da Obama da quando è presidente. "Vi sono stati 20-25 minuti in cui davvero non sapevamo cosa stesse succedendo, sono stati momenti molto tesi - ha detto Panetta -. Poi l'ammiraglio McRaven è tornato per avvisarci che aveva colto la parola 'Geronimo', che era il nome in codice per dire che Bin Laden era stato preso". Ma in quell'intervallo di tempo, sia alla Casa Bianca sia alla Cia vi è stato silenzio assoluto. "Minuti lunghi come anni - ha ammesso Panetta - perché non sapevamo cosa stesse succedendo. Poi è arrivato il segnale 'Geronimo', seguito da EKIA", in gergo Enemy Killed in Action, nemico ucciso durante l'azione. La figlia di Bin Laden: mio padre preso vivo, poi assassinato. La Casa Bianca ha fatto sapere che era stato preparato un piano per procedere all'interrogatorio di Osama Bin Laden nel caso fosse stato catturato vivo, ha dichiarato oggi Tommy Vietor, portavoce del National Security Council della Casa Bianca, nel tentativo da parte dell'amministrazione di negare che l'ordine dato ai commando dei Seal entrati in azione ad Abbottabad fosse di uccidere senza prendere prigionieri. Ma una delle figlie dell'emiro di Al Qaeda, rimasta ferita nel raid delle forze Usa, dice invece che il padre è stato preso vivo. Secondo il sito dell'emittente Al Arabiya la figlia dodicenne di Bin Laden, soccorsa dalle forze di sicurezza pachistane nella villa dopo il blitz, ha raccontato che "le forze Usa hanno catturato vivo suo padre ma lo hanno poi ucciso a colpi d'arma da fuoco davanti a membri della sua famiglia". Fonti di sicurezza citate da Al Arabiya sostengono che dall'edificio, dopo l'azione dei commando, sono stati portati fuori dai servizi pachistani quattro corpi crivellati di pallottole e arrestate due donne e sei bambini fra 2 e 12 anni. Inoltre, scrive sempre il sito, "le forze speciali Usa hanno portato via solo due cadaveri con loro sull'elicottero militare, quello di Bin Laden e quello di un figlio", in quanto "non c'erano abbastanza posto a bordo degli elicotteri dopo la perdita di uno dei velivoli durante l'operazione". Identificata la moglie: è la favorita Amal, ma è giallo sul blitz. Si era detto che Bin Laden avesse usato la moglie, presente nell'abitazione durante l'azione delle forze speciali Usa, come scudo umano. Al contrario ora sembra che la donna si sia avventata contro i militari americani per proteggerlo e sia stata perciò ferita a una gamba e non uccisa. La donna è stata identificata: si tratta di Amal Ahmed Abdul Fatah, la più giovane delle mogli di Bin Laden e, probabilmente, la sua "preferita". Nel compound in cui è stata effettuata l'operazione di domenica notte è stato infatti ritrovato il passaporto della donna. La tv pakistana Geo ha mostrato l'immagine del documento. Amal Fatah, 29 anni, era legata a bin Laden da quando era adolescente: secondo il network americano Abc era stata data in moglie all'ormai ex numero uno di Al Qaeda come 'dono' da una famiglia yemenita. Lo sceicco del terrore e la donna vivevano, secondo la Abc , con tre figli nel secondo e terzo piano dell'edificio principale del compound teatro del blitz. La dinamica del blitz rimane un giallo, e sono diverse le incongruenze nelle versioni fornite da Washington. In un primo momento la Casa Bianca aveva lasciato intendere che Bin Laden avesse ingaggiato un conflitto a fuoco con i Navy Seals, salvo poi smentire, tramite il portavoce Jay Carney: Bin Laden "non era armato". Le incongruenze. Quando è stato preso, l'ex capo di Al Qaeda poteva essere pronto alla fuga: addosso aveva 500 euro e un foglietto con due numeri di telefono cucito nei vestiti: lo hanno rivelato funzionari dell'intelligence Usa in un briefing a Capitol Hill, secondo quanto rivela Politico. Il che farebbe pensare che il leader terrorista si preparava a scappare. Rimangono anche sul fatto che Bin Laden abbia o meno opposto resistenza. Il capo della Cia Panetta ha spiegato che il commando era autorizzato ad uccidere. Se Bin Laden si fosse arreso, tuttavia, sarebbe stato arrestato. Secondo il capo di Langley, l'Emiro di Al Qaeda, pur disarmato, ha opposto resistenza e fatto "mosse minacciose". Di qui la decisione di ucciderlo. Versione smentita dalla giovane figlia di Bin Laden, testimone della sua uccisione, che ha invece raccontato che il padre è stato preso vivo e poi ammazzato davanti ai familiari. In un primo momento si era detto che il figlio di OSama rimasto ucciso nel blitz era Hamza, ultimogenito e 'delfino' di Osama. La Casa Bianca ha poi rettificato, precisando che si tratta invece di Khalid, il cui corpo senza vita, ha scritto il Ny Daily Mail, sarebbe stato portato via dal compound dagli americani. Infine la residenza-fortezza dove l'emiro del terrore era nascosto, era davvero una lussuosa villa da un milione di dollari, come detto dalla Casa Bianca? Gli immobiliaristi di Abbottabad non sono della stessa opinione: la casa, secondo gli esperti, non vale più di 250mila dollari. Obama vola nei sondaggi. L'uccisione di Bin Laden ha rilanciato in modo netto la popolarità del presidente Obama: secondo un sondaggio del New York Times-Cbs , il 57 per cento degli americani approva la performance del presidente. Un balzo significativo di 11 punti, rispetto al 46 per cento del mese scorso. Ora sarà dura per i repubblicani continuare ad attaccare Barack Obama per la sua presunta "debolezza" e "timidezza" da professore di diritto. E sarà altrettanto difficile, si legge su un editoriale del quotidiano newyorchese, continuare a dipingerlo come un "comandante in capo", "un po' naif", incapace di difendere con la dovuta determinazione la sicurezza nazionale. Resta da vedere se l'effetto reggerà fino alle prossime elezioni, ancora lontane. 
ROMA - Bocciate le grandi. Il ricorso presentato da Juventus, Milan, Inter, Roma e Napoli contro i parametri individuati per la spartizione dei diritti tv è stato oggi rigettato dalla Corte di giustizia federale. 200 MILIONI IN BALLO - Le 5 big del calcio italiano si erano opposte, durante l'assemblea straordinaria della Lega Nazionale Professionisti Serie A del 15 maggio scorso, alla delibera presa a maggioranza dalle altre 15 società di Serie A sui parametri relativi ai bacini d'utenza scelti. Nella battaglia sui diritti tv ballano circa 200 milioni di euro, cioè il 25 % della torta derivante dalla vendita collettiva dei diritti tv 2010-11. VALGONO ANCHE AUDIENCE E SIMPATIZZANTI - Secondo Milan, Inter, Juventus, Napoli e Roma, i proventi si sarebbero dovuti suddividere sulla base dei tifosi che dichiarano il proprio sostegno ad una sola squadra del cuore. La linea passata, invece, individua il numero dei sostenitori comprendendo anche i simpatizzanti per le altre squadre e l'audience televisiva. In questo caso Juve, Inter e Milan perderebbero una decina di milioni a testa, mentre le medio-piccole vedrebbero quasi raddoppiate le proprie entrate. IL MILAN PREANNUNCIA BATTAGLIA - Ad annunciare presto un altro round è stato però l'ad del Milan, Adriano Galliani, che assieme all'avvocato Leandro Cantamessa, legale e membro del consiglio d'amministrazione del club rossonero, non ha lasciato margini di dubbio sui futuri passi delle 5 big: "E' solo la prima tappa di una lunga vicenda. Questa decisione è sbagliata e verrà impugnata. Se necessario, andremo avanti in tutti i gradi di giudizio". Dopo il no della Corte di giustizia della Figc, presenteranno quindi ricorso all'Alta Corte di Giustizia presso il Coni. E, se necessario, i club cercheranno di far valere le proprie ragioni davanti al Tar prima e al Consiglio di Stato poi. LA REPLICA DI LOTITO - "Faranno altri ricorsi? Possono fare quello che vogliono, noi ci difenderemo dovunque. Intanto però adesso bisogna andare avanti e dare esecuzione alla delibera e permettere agli istituti di fare i rilevamenti". La pronta replica porta la firma del presidente della Lazio, Claudio Lotito, che non ha dubbi sulla validità del voto della Lega: "Ha agito in totale legalità effettuando un'assemblea con una votazione democratica, senza violazione di norme e nel pieno rispetto della Legge Melandri Per questo non si capisce il motivo del ricorso di Milan, Juventus, Inter, Roma e Napoli". "Soprattutto, non si capisce come queste società possano sostenere o ipotizzare di aver subito un danno economico se ancora non sono stati presentati i risultati delle ricerche effettuate dagli istituti demoscopici - ha concluso Lotito - La loro sembra veramente una linea temeraria". Leggi i commenti I commenti dei lettori 
ROMA - Non c'è pace per l'Ascoli. Appena raggiunta la zona salvezza grazie al fondamentale successo per 3-1 nello scontro diretto col Frosinone, la formazione marchigiana si è vista oggi comminare dalla Corte di Giustizia Federale il 7° punto di penalizzazione. MANCANO IRPEF E CONTRIBUTI ENPALS - Il motivo? Sempre lo stesso: " per non aver provveduto al versamento, entro il termine del 14 febbraio, al versamento delle ritenute Irpef e dei contributi Enpals relativi ai mesi luglio, agosto e settembre 2010". Oltre alla sanzione sportiva la società bianconera si è vista infliggere anche un mese di inibizione al presidente Roberto Benigni. DI NUOVO IN ZONA PLAY-OUT - Pertanto la squadra retrocede di nuovo al quart' ultimo posto, in piena zona play-out, un gradino sotto Piacenza e AlbinoLeffe e appena 2 punti sopra il Portogruaro che lo segue in classifica. POMEZIA RETROCESSO IN D - La Corte di Giustizia ha comunque preso un'altra importante decisione, stavolta inerente al gruppo C della 2/a Divisione di Lega Pro. Ha accolto il ricorso della Procura Federale avverso l'incongruità della sanzione della penalizzazione di 15 punti in classifica inflitta al Pomezia, decidendo la retrocessione d'ufficio all'ultimo posto. Una decisione presa per punire la documentazione contabile falsa, fatta pervenire per il ripescaggio al campionato 2010-2011. CATANZARO SALVO - Con questo verdetto, dunque, si salva già il Catanzaro che da tempo si era invece rassegnato a scendere in serie D. Probabile, però, che per il verdetto difinitivo bisognerà ancora attendere. Il Pomezia, infatti, farà ricorso al Coni o al Tar del Lazio se  riterrà opportuno che ci siano le condizioni per poter ribaltare la  sentenza. Leggi i commenti I commenti dei lettori 
