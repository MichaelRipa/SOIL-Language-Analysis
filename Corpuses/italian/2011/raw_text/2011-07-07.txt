La scugnizzeria (questo il nome che De Laurentiis ha scelto per la casa del settore giovanile) non mancherà proprio di niente. Ci sarà anche uno stadio. Piccolo, ovviamente, ma confortevole. Due o tremila posti per soddisfare tutte le esigenze. Una struttura moderna voluta personalmente dal presidente. La funzione sarà duplice: ospitare le partite interne della Primavera (che ha giocato quasi sempre a Marano nel corso di questa stagione) ed eventualmente le amichevoli infrasettimanali della prima squadra, quando si deciderà di aprire al pubblico. Il centro attuale, infatti, è off limits (salvo qualche eccezione) ai tifosi che inutilmente cercano di entrare. Quello nuovo — che sorgerà a pochi chilometri dall’Holiday Inn, nella zona dei Regi Lagni — potrebbe consentire un contatto diretto. L’amministrazione comunale di Castel Volturno aveva messo a disposizione del Napoli anche l’attuale campo sportivo, situato nel centro del paese. C’è stato un sopralluogo una ventina di giorni fa, presente il patron azzurro con i suoi tecnici. L’impianto — però — non è piaciuto. E’ troppo piccolo. Gli spalti possono contenere appena 300 persone: le esigenze del club sono diverse. Da qui, la decisione di procedere in maniera spedita con questa nuova opzione. La società, adesso, sta ultimando il progetto da consegnare al sindaco Scalzone e poi si potrà procedere con l’inizio dei lavori. Il Napoli — tra l’altro — sta valutando la possibilità di accedere ai fondi europei. L’incontro in Regione ha dato un’accelerata in tal senso. Il progetto è di ampio respiro e prevede la costruzione di otto campi (in questo i caso, i tempi sono più ristretti, ci vorrà qualche mese) con una clinica dello sport e anche una scuola per dare un’istruzione ai giovani della scugnizzeria. La matrice made in Naples sarà ovviamente prevalente, ma ci sarà anche un’apertura agli stranieri. In questo senso va inquadrata la collaborazione con Albertino Bigon, padre di Riccardo e tecnico del secondo scudetto, che sarà un punto di riferimento proprio per l’estero. Maquillage, intanto, anche per l’attuale centro che ospita gli azzurri. Il cartello lavori in corso è ancora in bella mostra. Ristrutturata la sede centrale e la zona degli spogliatoi. Il Napoli ha anche individuato l’area per la costruzione dello studio televisivo che rappresenterà il fulcro di Napoli Channel, il canale tematico, che sarà disponibile, molto probabilmente, per i primi mesi del 2012. 
ROMA - Scappano tutte le avversarie di Roma: Parigi e Tokyo non si candideranno per l'Olimpiade del 2020. Resta in dubbio solo Madrid, fra le grosse città e le potenziali rivali pericolose: a giorni il governo spagnolo, che non sembra però convintissimo, dovrebbe decidere. Ricordiamo che la capitale di Spagna viene da due "derrotas" (batoste...) consecutive e che ora ha perso anche i voti dell'ex presidente del Cio, Juan Antonio Samaranch. Tokyo ha rinunciato dopo il successo di PyoengChang (Olimpiadi invernali del 2018) perché è difficile che possano spuntarla due asiatiche di seguito, mentre Parigi è sempre rimasta piuttosto fredda. Non si sa ancora cosa vuole fare Istanbul, ma forse punta tutto sugli Europei di calcio (sempre del 2020). Roma rischia quindi di restare sola, o quasi: il 29 luglio ormai è abbastanza vicino. In quella data il Cio fa il punto sulle candidature. Ma, attenzione: se il Coni sta lavorando sodo (si è visto anche al congresso di Durban, con Pagnozzi e Albanese), il Comune di Roma per ora è piuttosto latitante. E questo preoccupa non poco: ci vuole professionalità. L'Olimpiade non deve essere l'occasione per una nuova parentopoli... Leggi i commenti I commenti dei lettori 
Un gruppo di chirurghi dell'Istituto Karolinska di Stoccolma ha effettuato il primo trapianto al mondo di trachea totalmente artificiale. Lo ha annunciato il coordinatore dell'intervento Professor Paolo Macchiarini, considerato uno dei maggiori esperti nel settore che ora lavora all'estero. "L'organo - ha spiegato il chirurgo italiano - è stato interamente ricostruito in laboratorio utilizzando materiali frutto di nanotecnologie (polimeri sintetici ultrapiccoli) e cellule staminali che hanno riprodotto i tessuti di rivestimento della trachea. Il trapianto è stato effettuato un mese fa e il paziente, un uomo di 36 anni affetto da un tumore maligno della trachea, è in buone condizioni e sarà dimesso dall'ospedale universitario domani". Era stata qualche anno fa il primo trapianto di trachea fatto utilizzando cellule staminali, ed effettuato a Barcellona nel giugno 2008, a far partire una specie di corsa per riportare in Toscana Paolo Macchiarini, 52 anni, nato a Viareggio e laureatosi a Pisa in chirurgia toracica. Intervistato dai giornali di mezzo mondo Macchiarini aveva riferito di essere fuggito da Pisa per non essere costretto al gioco delle raccomandazioni. All'estero, e in particolare in Spagna ma anche negli Usa e in Gran Bretagna, Macchiarini riceverà presto una serie di riconoscimenti per le tecniche sperimentali che utilizza nei sui interventi sulla trachea. A chiamarlo e offrirgli la possibilità di operare al policlinico di Careggi, a Firenze, è stato l'attuale presidente della Regione, allora assessore alla sanità della Toscana, Enrico Rossi. Macchiarini ha realizzato i primi interventi a Careggi il 30 marzo 2009. Più difficile, però, si è rivelata la possibilità di offrire al chirurgo una cattedra come professore ordinario all'Università di Firenze. Anzi, proprio su questo si è aperta una vera e propria diatriba con il preside della Facoltà di Medicina e Chirurgia, Gianfranco Gensini, e nel luglio 2010, dopo altri importanti interventi su pazienti con tumore alla trachea o affetti da altre patologie, Macchiarini annuncia la sua partenza dall'Italia e l'invito per un incarico universitario e clinico al Karolinska Institutet di Stoccolma. A bloccare la sua chiamata diretta come professore ordinario sarebbero stati una serie di dubbi rilevati dai saggi nominati dall'Università fiorentina che dovevano analizzare il suo curriculum come docente. Nel dicembre scorso Macchiarini, che continua a lavorare a Firenze, ha avviato una collaborazione con il Karolinska Institute, dove ha ottenuto anche un incarico come professore a contratto. 
ROMA - Stefano Bettarini ha concluso il 4/o round di interrogatori presso gli uffici della Procura Federale. L'ex calciatore, indagato nell'inchiesta sul calcioscommesse, dopo le circa tre ore trascorse presso gli uffici della Procura della Figc, ha dichiarato: "Ho riconfermato la mia totale estraneità ai fatti, facendo così valere i miei diritti. Non ho nulla da nascondere e sono venuto in Procura Federale a dire quello che avrei già voluto dire dall'1 giugno, quando è cominciata questa vicenda". Bettarini è stato sentito da Antonella Arpini, membro del pool di Palazzi, che ieri aveva interrogato Paoloni a Cremona. Con la sua testimonianza, avvenuta dopo che era stato sentito in mattinata anche Pierluigi Pezzali, si è chiusa la quarta ondata di interrogatori che ha visto protagonisti nei loro domicili anche Sommese a Torino e Erodiani a Pescara. IL PROGRAMMA DEI PROSSIMI GIORNI - Nella giornata di domani sarà il turno di Cristiano Doni che dovrebbe essere ascoltato in mattinata. Passeranno per Via Po anche Corvia (Lecce), Bressan (ex calciatore), Gervasoni (Piacenza), Saverino (Reggiana) e Antonio Santoni (preparatore portieri Ravenna). E' stata rimandata a lunedi l'audizione di Micolucci dell'Ascoli, che insieme al Ravenna è la squadra che rischia di più nell'inchiesta della Procura di Cremona. Nella stessa giornata verranno sentiti anche Signori e Pirani. Leggi i commenti I commenti dei lettori 
Nel gergo di internet li chiamano fake. Dei falsi. Delle notizie completamente prive di fondamento. E' quello che un hacker ha fatto nel pomeriggio attaccando il sito della fairplayagency di Dino Lamberti, il procuratore di Gokhan Inler. Nella sezione news con data di ieri appare un lancio che per qualche minuto fa esultare i tifosi azzurri. "Gokhan signs with SSC Napoli". Ovvero Gokhan ha firmato con il Napoli che è poi quello che tutti si aspettano per concludere degnamente il tormentone estivo. Niente di vero, ovviamente. La trattativa non si è ancora conclusa: il diesse Riccardo Bigon sta ancora aspettando una risposta definitiva dal centrocampista svizzero. Cosa è successo? Molto semplice. E' stata manipolata la notizia originale, quella relativa all'attaccante brasiliano, Silvio Carlos de Oliveira, che ha trovato l'accordo triennale con l'Union Berlino, sostituendo il suo profilo con quello del mediano dell'Udinese. Lo scherzo dura poco e adesso il sito (www. fairplayagency. com) si presenta nella sua versione reale. Ecco il link per leggere il fake: http://ildivano. altervista. org/en/www. fairplayagency. com/indexc59f. html?710A0A1 
ROMA - Un altro passo verso Roma, per Lamela. Oggi Walter Sabatini ha incontrato in un albergo della capitale l'avvocato Daniel Crespo, legale del River Plate. Un incontro utile a limare le differenze tra i due club sulla valutazione e il pagamento del talento argentino di 19 anni. Che, in giornata, è sbarcato a Milano, in attesa di sviluppi imminenti. INCONTRO  - Sviluppi che già dalla mattinata hanno iniziato a prendere forma, con il primo incontro tra Walter Sabatini, direttore sportivo della Roma, e il legale del club argentino, Daniel Crespo, a cui era presente anche l'amministratore delegato romanista, Claudio Fenucci. Incontro che le voci della giornata vorrebbero positivo, in cui la Roma e il River hanno dovuto parlare soprattutto di soldi. Perché il regime fiscale argentino non chiede il 20 per cento sulle transazioni intercontinentali (ne sa qualcosa l'Inter nell'operazione Alvarez), in più un 20 per cento del cartellino sarebbe controllato dalla famiglia del giocatore. La Roma, dall'affare complessivo non vuole spendere più di 13 milioni, oltre a una serie di bonus tra cui il 20 per cento dell'incasso su una futura vendita da girare al club di Buenos Aires. CONTRATTO  - Il vice presidente dei Millionarios appena retrocessi giura che le trattative per le cessioni, tra cui quella di Lamela, sono "In uno stato molto avanzato", e che dalle partenze il River ricaverà "tra i 25,5 e i 26 milioni di dollari". Quelli che servono per ripianare i debiti verso giocatori e fornitori, e costruire una nuova squadra per la promozione. Ma per far fronte alla non semplice situazione finanziaria, il River pretende il pagamento del cartellino di Lamela in un'unica rata entro il 30 agosto. La risposta dei giallorossi, che ieri hanno chiuso con i rappresentanti del giocatore per un quinquennale da oltre 1 milione annuo (l'agente Gonzalo Rebasa era ieri a Milano e oggi avrebbe incontrato Erik, sbarcato in Italia insieme al padre e al delegato Gonzalo Paz) è stata di una dilazione almeno in due tranche annuali. Se ne discuterà domani, quando dovrebbe sbarcare in Italia anche il presidente del club Passarella insieme al segretario generale Bravo. Forse, gli ultimi passi per chiudere un affare che regalerebbe a Sabatini uno dei giocatori a cui tiene maggiormente. RIISE AL FULHAM, DONI AL LIVERPOOL  - Non solo Lamela, però. Perché nel pomeriggio Sabatini ha definito via fax la cessione di John Arne Riise al Fulham: domani le visite mediche del norvegese a Londra, operazione che porterà 2,6 milioni nelle casse della Roma e un risparmio dei 2,8 milioni lordi dell'ingaggio annuale del giocatore. A cui sommare quelli per Doni. In serata, incontro a Trigoria con il ds, Fenucci e l'agente del portiere brasiliano, che ha un accordo con il Liverpool. La Roma in serata firmerà lo svincolo del giocatore, che riceverà anche un incentivo all'esodo da 1,5 milioni. Resta il risparmio di due annualità di contratto da 4,3 milioni, abbastanza da spingere al "sì" alle richieste del giocatore. Intanto, si continua a parlare di Petrovic, talento del Partizan Belgrado. Possibile un incontro ad Amserdam con l'agente nel week end. Quando Sabatini volerà a chiudere un altro colpo in entrata: quello per Maarten Stekelenburg, portiere di 27 anni dell'Ajax. Anche Bojan aspetta solo un segnale: "Manca poco, ogni momento può essere quello buono per ufficializzare una cosa di cui si parla da giorni". In tempo per l'arrivo di DiBenedetto, atteso per il 13 a Roma, ogni problema sarà risolto. Leggi i commenti I commenti dei lettori 
BARDONECCHIA - Comincia con un gol di Del Piero la nuova stagione bianconera: deviazione volante di piatto sinistro su cross dalla sinistra di De Ceglie. La prima partitella (dodici contro dodici!) dell'era Conte finisce 2-0. In gol anche Sorensen, ma nella porta sbagliata, la sua. Sono le 15.07 quando il pullman della Juventus arriva a Bardonecchia. Ad accoglierlo, una cinquantina di fedelissimi. Pieno di applausi per Del Piero, Buffon e Conte, chiamato "capitano" e non "mister". Dopo una breve tappa in hotel, intorno alle 17 va in scena il primo allenamento sul campo sportivo comunale di Bardonecchia, rizollato per l'occasione e dotato di una tribuna da 3400 posti. Cinquecento spettatori circa, uno striscione, nessun coro e qualche sporadico applauso. L'accoglienza è tiepida, come nei primi giorni dei passati ritiri a Pinzolo. I fari sono spenti, il profilo basso, come del resto vuole la Juve che non urla scudetto ma dice riscatto. In questi giorni il club bianconero è al lavoro su tre fronti: la squadra in ritiro agli ordini di Conte; Marotta e Paratici impegnati sulla piazza affari del calciomercato; il presidente Agnelli (arrivato a Bardonecchia nel tardo pomeriggio per cenare con la squadra) al centro delle schermaglie per lo scudetto del 2006 con il suo omologo interista Moratti. Per il bagno di folla si attende il top player. Per adesso l'asso nella manica della Juve si chiama Andrea Pirlo. Il suo approdo alla Juve è "benedetto" da Alessandro Matri, intervenuto al Summer Village bianconero: "Andrea è un giocatore davvero eccezionale, il suo acquisto è molto importante per noi: nessuno al mondo fa le sue giocate. Vengo da una stagione indimenticabile, la migliore della mia carriera. Spero di riconfermarmi e di onorare questa maglia che pesa e che ha fatto la storia del calcio italiano e mondiale". La Juventus torna a casa o comunque cerca la casa più che può, giorno dopo giorno. E così, dopo la presentazione delle divise ufficiali di ieri nel ventre del nuovo stadio, da oggi la squadra bianconera è sulle montagne di casa dell'Alta Val di Susa. Bardonecchia è casa in tanti sensi: ospita aspirazioni e programmazioni di un club che per ritornare in alto riparte dai 1312 metri della località olimpica (contro i 770 metri di Pinzolo, sede degli ultimi cinque ritiri estivi). Bardonecchia è luogo di intensa e continua villeggiatura torinese medio alta, dunque borghese, dunque quasi fisiologicamente bianconera. Non troppo lontana però dai frastuoni dell'affaire No Tav, tanto che oggi il presidente della Provincia di Torino, Antonio Saitta, ha chiesto ai sindaci della Valle "una chiara e forte condanna alla minaccia del movimento No Tav di bloccare la tappa pinerolese del Tour de France o il raduno della Juventus a Bardonecchia. Sono due eventi sportivi promozionali per il quale gli enti locali hanno investito risorse e lavoro: sarebbe un autogol enorme per l'intero territorio". Leggi i commenti I commenti dei lettori 
ROMA - Nell'ordinanza di custodia cautelare in carcere contro il deputato del Pdl Marco Milanese, ex consigliere di Giulio Tremonti, il gip di Napoli Amelia Primavera non scrive soltanto che l'affitto della casa romana in cui abita il ministro dell'Economia è a carico dello stesso Milanese . Ecco alcuni dei passi della richiesta trasmessa alla Camera per l'autorizzazione a eseguire l'arresto. Nomine e incarichi in cambio di denaro. "Può tranquillamente affermarsi" che Milanese, "nella sua qualità di consigliere politico del ministro dell'Economia, abbia promesso prima, ed assicurato poi, l'attribuzione di nomine ed incarichi" in diverse società controllate dal ministero, ricevendo come corrispettivo somme di denaro e altre utilità". Le indagini hanno consentito di accertare, "al di fuori di ogni dubbio" - scrive il gip - che Milanese abbia effettivamente assicurato la nomina di Guido Marchese a componente del collegio sindacale nelle società a partecipazione pubblica Ansaldo Breda spa, Oto Melara spa, Ansaldo Energia spa, Sogin spa e Sace spa, ricevendo dallo stesso la somma di centomila euro". "Con lo stesso 'modus operandi' - prosegue il giudice - risulta che abbia imposto la nomina di Carlo Barbieri a consigliere di amministrazione di Federservizi spa, società controllata dalle Ferrovie dello Stato". Sulla vicenda delle nomine, Milanese ha reso spontanee dichiarazioni al pm il 29 marzo scorso, "circoscrivendo, tuttavia, il suo ruolo ma confermando di aver personalmente segnalato i nominativi di Marchesi e di Barbieri". Egli ha escluso qualsiasi rapporto con le nomine, "confermando anche i rapporti economico-patrimoniali comunque intercorsi " con i due, relativi a quote di società immobiliari e a una villa a Cannes. "Dette dichiarazioni - a parere del gip - appaiono francamente inattendibili", alla luce degli esiti di alcune perquisizioni e di alcune dichiarazioni testimoniali "che sconfessano apertamente quanto sostenuto dall'indagato". I rapporti con le Fiamme gialle. Milanese è "tuttora in stretto contatto" con i vertici della Guardia di Finanza, scrive Primavera riportando quanto riferito da Tremonti nel corso di un interrogatorio, in qualità di persona informata sui fatti, avvenuto il 17 giugno scorso. In quell'interrogatorio il ministro ha parlato dell'"esistenza di 'cordate'" all'interno della Guardia di Finanza "costituitesi in vista della prossima nomina del Comandante Generale, precisando come alcuni rappresentanti di quel Corpo siano in stretto contatto con il presidente del Consiglio" Silvio Berlusconi. Ma soprattutto Tremonti ha riferito come "Milanese sia tuttora in stretto contatto con quei vertici, avendo appreso dagli stessi quanto poi riferito al ministro ed oggetto di un colloquio tra lo stesso ed il presidente del Consiglio Berlusconi". La circostanza che Milanese, ex colonnello delle Fiamme Gialle, "sia ancora oggi un punto di riferimento all'interno della Guardia di Finanza, proprio per l'accertata vicinanza al ministro Tremonti aggrava - a parere del gip - le esigenze cautelari legate al pericolo di inquinamento probatorio". Gli orologi di Viscione. Paolo Viscione - il titolare di alcune società al quale Milanese avrebbe rivelato lo stato di indagini a suo carico in cambio di ingenti somme di denaro, auto, gioielli ed altre "utilità" - indagato e interrogato il 19 dicembre dai pm di Napoli riferisce di aver acquistato e consegnato allo stesso parlamentare del Pdl degli orologi di lusso uno dei quali, a detta di Milanese, destinato a Tremonti. Riferisce Viscione agli inquirenti: "...voleva tre orologi, uno per la compagna, un altro per il ministro... poi se ne pigliò quattro, alla fine del giro, quattro, ora non mi ricordo bene, però tengo tutto segnato perché mi sono fatto fare la dichiarazione da Laurenti (il gioielliere romano che ha fornito gli orologi, ndr)... con la scusa che doveva ancora essere pagato, giusto per avere la prova, se fosse stato necessario, dell'operazione... uno era quello che doveva essere destinato a Tremonti e gli altri tre, mi pare, uno se l'è preso lui, un altro... e poi gli ho dato 48, 47, 48mila euro, 45, una cosa del genere, che ho pagato...". PM: Ma chi ha detto che doveva essere destinato a Tremonti questo orologio? Viscione: Lui. PM: Lui? VP: E io l'ho detto pure a Laurenti... Ma poi, prosegue Viscione, gli orologi a Milanese "non sono piaciuti ed è andato lui da Laurenti a sceglierli... quello Laurenti lo può benissimo testimoniare". Il gioielliere, Stefano Laurenti, oggetto di perquisizione e sentito dagli inquirenti, ha confermato la circostanza. "Viscione - ha dichiarato Laurenti - versò l'importo di 39.000 euro, anzi versò la somma complessiva di 44.000 euro. Questo perché gli orologi acquistati erano destinati a un nostro cliente, il dr. Marco Milanese, che venne personalmente a sceglierli e a ritirarli". "Ricordo che Viscione - ha ricostruito Laurenti - mi preannunciò che sarebbe passato Milanese per scegliere degli orologi, chiedendomi di mettermi a disposizione e poi sarebbe passato lui per saldare. Non mi diede un tetto di spesa, anche se mi chiese di non fargli spendere troppo.... Milanese venne da solo, se ben ricordo, e scelse gli orologi dalla vetrina. Mi disse che uno dei due orologi da uomo era per il ministro Tremonti, io poi non so se fosse vero o meno. Non mi disse l'orologio da donna per chi era. Immagino che fosse per la sua compagna che non conosco né di nome né di persona". Il viaggio a New York. Tra i "donativi" che Viscione avrebbe fatto a Milanese, "quale illecito corrispettivo" per interferire sulle indagini che lo riguardavano, vi sarebbe anche "un viaggio e soggiorno a New York per due persone per il Capodanno 2009/2010". Di questo viaggio parla lo stesso Viscione, in uno dei numerosi interrogatori cui è stato sottoposto. Sentito il 12 dicembre 2010 l'imprenditore riferisce che a "novembre lui (Milanese, ndr) comincia a chiedere insistentemente viaggi per sé e per la sua compagna, una certa Manuela Bravi". Il racconto riguarda in particolare un episodio, che Viscione definisce "volgarissimo perché si è fatto disdire dieci volte il viaggio, perché doveva partire con la Ferilli, con, con De Sica... che dovevano stare tutti allo stesso piano e si doveva trovare lo stesso albergo, insomma, ha fatto impazzire Sidoti, che poi si occupava di questo...". E quindi, prosegue Viscione, "lui, alla fine, si va a fare Capodanno al Plaza di New York, con la compagna, dove allo stesso piano, perché non era riuscito Sidoti a trovargli una stanza allo stesso posto dove lui stava con De Sica, con la Ferilli e con quello là che fa 'Terra', come si chiama, era prima il direttore della Rai..." PM: Cattaneo. Viscione: Cattaneo. AV: L'amico della Ferilli. PM: E quindi lei paga questo viaggio? Viscione: Sì. Barca per la nomina Enav. Una barca da "600-700mila euro" in cambio da una nomina all'Enav. Ne parla sempre Viscione: "Milanese ha una barca, aveva una barca importante, comprata da Russo di Capri... che valeva seicento, settecentomila euro... lui me la voleva rifilare... e io che stavo sotto scacco non potevo dire di no così, allora ho trovato la soluzione (ride), avevo un amico che aveva bisogno di una cortesia, quella là di essere confermato in una nomina... Sidoti mi premeva: perché non lo presentiamo a Milanese, non lo presentiamo a Milanese?... Invece di presentarlo, lo faccio portare da me e gli dico: senti, tu sei disposto a fare un'operazione di questo tipo? Ti compri la barca. La fai comprare a qualcuno e quello ti farà il piacere sicuramente, no... così è stato, questo si chiama Fabrizio Testa ed è il presidente dimissionario dell'Enav, Finmeccanica...". PM: Fabrizio? Viscione: Enav. PM: No, Enav la conosco, il nome... Viscione: Fabrizio Testa, inquisito dallo scandalo famoso delle fatture false Enav e compagnia bella... (inc.) non lo voleva, Matteoli non lo voleva, Alemanno non lo voleva, Tremonti l'ha fatto nominare... Pm: Ma all'Enav? Viscione: Eh. PM: Inc. - di Enav? Viscione: No, l'ha fatto diventare presidente dell'Enav, con i poteri, che poi si è dovuto dimettere, perché è nato il casino delle fatture false, è un altro discorso... però è stato nominato e si è comprato la barca... io tengo i documenti, eh.. (Fabrizio Testa, coinvolto nell'inchiesta sulle fatture gonfiate ed ex consigliere di amministrazione dell'Enav, l'11 novembre 2009 fu nominato presidente della Techno Sky, società interamente partecipata dall'Ente nazionale assistenza al volo). Leggi i commenti I commenti dei lettori 
