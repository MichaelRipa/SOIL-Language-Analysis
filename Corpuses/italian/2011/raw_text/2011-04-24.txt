BARCELLONA - Rafa Nadal non lascia nulla agli avversari. Il numero uno del mondo si è aggiudicato per la sesta volta in carriera il torneo di Barcellona battendo in finale, come la settimana scorsa a Montecarlo, il connazionale David Ferrer in due set (6-2, 6-4) in un'ora e 49' di gioco. Nadal aveva già trionfato sui campi del 'Real Club de Tenis Barcelona' dal 2005 al 2009. Ora il suo record sulla terra rossa è di 186 vittorie e solo 6 sconfitte dal 2005 ad oggi. Sempre sulla stessa superficie, quello odierno è stato anche il 34/mo successo consecutivo del maiorchino. FES, COLPO BRIANTI - C'è anche un po' di Italia nella Pasqua del tennis. Alberta Brianti si è infatti aggiudicata il torneo di Fes, in Marocco, battendo in finale la romena Simona Halep per 6-4 6-3. Per la parmense, 31 anni e attualmente n. 94 Wta, è il primo successo nel circuito. Due anni fa aveva perso la finale a Guangzhou contro l'israeliana Peer. STOCCARDA, SORPRESA GOERGES - Sorpresa a Stoccarda, in Germania, dove la numero uno del ranking mondiale, la danese Caroline Wozniacki, in finale ha ceduto a una tennista di casa, Julia Görges, che si è imposta 7-6 (7/3) 6-3. La Görges, 22 anni, al secondo successo, grazie a questa vittoria entrerà per la prima volta in carriera tra le prime 30 della classifica. Per la Wozniacki è la seconda sconfitta in finale dell'anno, dopo quella con la Zvonareva a Doha. Leggi i commenti I commenti dei lettori 
CUNEO - La Bre Banca Cuneo vince 3-1 (15-25, 25-23, 25-17, 25-21) gara uno di semifinale dei playoff contro la Lube Macerata e va in vantaggio nella serie. Mercoledì seconda sfida e, dopo le polemiche sul palazzetto della città marchigiana, non si conosce ancora la sede di gioco. Una partita tesa con grande partenza degli ospiti e immediata rimonta dei piemontesi. Dal punto di vista tecnico a trascinare Cuneo Nikolov (18 punti, quattro ace e tre muri), miglior giocatore della sfida, coadiuvato dall'esperto Mastrangelo, che lavora bene a muro, Wijsmans (15 punti), però falloso nel primo set in ricezione, e Volkov (10 punti) utile al centro. La resistenza di Macerata passa dalla ricezione di Savani e Conte (qualche volta in difficoltà) e su un discontinuo Omrcen autore di 14 punti. E così il palleggiatore Vermiglio cerca spesso la soluzione centrale con Podrascanin e Stankovic e i due rispondono con undici punti a testa. Inizio perfetto da parte di Macerata che mette subito sotto pressione i campioni d'Italia con il servizio. Nel sestetto di partenza coach Berruto conferma Facundo Conte e lascia Martino in panchina. Mentre in casa Bre Banca gli uomini allenati da Alberto Giuliani hanno difficoltà a costruire gioco e difendono male. Alla Lube, finora, riesce tutto. A rilento il motore diesel di Cuneo che, a riposo da diverso tempo, soffre il ritmo del match imposto da Macerata e soffre soprattutto in ricezione con Wijsmans. I numeri del primo set sono la lettura della partita: Macerata attacca con il 63 per cento e Cuneo con il 32. Il set si chiude a favore della Lube 25-15. Nel secondo set cambia la musica, arriva una risposta concreta della Bre Banca Cuneo che gioca meglio e prende il largo. La pressione si è invertita, i giocatori con lo scudetto sulla maglia entrano nel match. Il primo a cambiare marcia è proprio il capitano Wijsmans che diventa preciso in attacco. Ma tra alti e bassi Macerata rientra nel set grazie ai propri meriti e a un calo dei padroni di casa. La Lube, comunque, continua ad attaccare con il 50 per cento e addirittura un 74 per cento di ricezione. Finale di parziale spettacolare giocato punto a punto, 25-23, che porta Cuneo al pareggio. Nella terza fase parte ancora bene Cuneo. Nella fase centrale si spegne la luce di Macerata e la Bre Banca vola via grazie alle diverse soluzioni offensive e una buona battuta. Il coach maceratese Berruto prova a ridisegnare il suo sestetto e si rivede Matteo Martino. E proprio da un turno di battuta del giovane schiacciatore gli ospiti provano a risalire. Non basta: Cuneo gestisce il vantaggio e, nonostante attacca solo al 38 per cento, ottiene il sorpasso grazie al 25-17. Il quarto set parte in maniera equilibrata. Il primo tentativo di spezzare il livellamento è dei padroni di casa che sentono di poter chiudere in fretta la partita. Macerata non è d'accordo e con un ottimo lavoro a muro ottiene il sorpasso. Un set altalenante: quando tutto va nel verso giusto per i biancorossi ecco rispuntare con prepotenza Cuneo che scava il solco decisivo grazie a Nikolov: 25-21. Alla fine coach Berruto avverte: "Sono convinto che sarà una serie lunga. Abbiamo perso il filo della situazione commettendo tanti errori soprattutto in  attacco. Per vincere contro i campioni d'Italia dobbiamo giocare al cento per cento". Domani a scendere in campo alle 18 per una semifinale storica l'Itas Diatec Trentino e Casa Modena. Gli emiliani, che non raggiungevano un risultato simile dalla stagione 2002/03, affrontano la corazzata Trento nel tentativo di ribaltare i due risultati negativi ottenuti nella regular season. Invece per la capolista del campionato si tratta della quinta partecipazione a una semifinale scudetto, la quarta consecutiva. Il programma delle semifinali gara uno. Lunedì ore 18 Itas Diatec Trentino-Casa Modena (diretta RaiSport 1). Gara due mercoledì 27 ore 20.30 Lube Macerata-Bre Banca Cuneo (0-1). Giovedì 28 ore 20.30 Casa Modena-Itas Diatec Trentino (diretta RaiSport 1). Bre Banca Lannutti Cuneo-Lube Banca Marche Macerata 3-1 (15-25, 25-23, 25-17, 25-21) Bre Banca Cuneo : Mastrangelo 7, Henno (L), Montagna, Wijsmans 15, Grbic 3, Peda, Nikolov 18, Patriarca 6, Volkov 10. Non entrati: Galic, Fortunato, Carletti. All.: Giuliani. Lube Macerata : Lampariello, Savani 12, Paparoni (L), Vermiglio 2, Conte 12, Stankovic 11, Martino 1, Omrcen 14, Podrascanin 11. Non entrati: Marchiani, Vadeleux, Van Walle, Cacchiarelli. All.: Berruto. Arbitri : Santi e Saltalippi. Note - spettatori 3.800, incasso 35.000 euro; durata set: 22', 29', 29', 28'; tot: 108'. (ANSA). Leggi i commenti I commenti dei lettori 
GAVIRATE (VARESE) - Una donna di circa 30 anni è stata uccisa questa sera a coltellate in un appartamento di Gavirate, cittadina che affaccia sul lago di Varese. Anche il fratello della vittima, è stata accoltellato e si trova ora in ospedale. A quanto si è saputo, il padre della donna è stato portato in caserma dai carabinieri, che stanno ricostruendo la dinamica del delitto e hanno iniziato i rilievi sul luogo del crimine La donna, stando a quanto si è finora appreso, è stata uccisa in casa, in un residence poco fuori dal centro di Gavirate, con tre colpi di lama in pieno petto. Mentre il fratello è riuscito a scappare in strada rincorso dal padre che lo aveva già colpito: è stato trovato per terra insanguinato da alcuni passanti. Una fuga evidenziata dalle tracce di sangue ben visibili tra il marciapiede e la strada. Non si esclude che la tragedia sia avvenuta al termine di una lite familiare nella casa in cui il padre dei due ragazzi vive da solo dopo la separazione dalla moglie. 
LAGOS - Nuovi scenari di guerra civile si aprono in Nigeria, dove oltre 500 persone sono state uccide nell'arco di un paio di giorni nel Nord - per la maggior parte sono musulmani - durante le violenze seguite alle elezioni presidenziali del 16 aprile scorso, che hanno decretato la vittoria di Goodluck Jonathan, un leader cristiano del  Sud. Vittoria contestata dal candidato musulmano del Nord, Muhammadu Buhari. Secondo la Independent National Electoral Commission (INEC), Jonathan avrebbe avuto 22 milioni di voti; Buhari 12 milioni. Insomma, indipendentemente dal merito dell'esito della competizione elettorale, ancora una volta a subire le conseguenze del conflitto è la popolazione civile. Dunque, si ripropone un'altra tragedia, appena vista in Costa d'Avorio,  con un "copione" recitato da "attori" visibili ed altri dietro le quinte, su territori che gravano su immense ricchezze, e dove le rivalità etnico-religiose mascherano in realtà una lotta sanguinosa tra forze (anche esterne al paese) che si contendono il controllo del fiorente mercato del cacao - nel caso delle Costa d'Avorio - e del petrolio, in quello della Nigeria: un paese di 154 milioni di abitanti, con 250 gruppi etnici, un Nord musulmano e un Sud cristiano. Le testimonianze sul campo. A lanciare l'allarme di questa nuova crisi umanitaria è stata una ONG nigeriana per la difesa dei diritti civili, Civil Rights Congress (CRC). "L'ultimo bilancio è di 516", ha dichiarato a Shehu Sani, responsabile di CRC , che si trova nello stato di Kaduna (nel nord del paese) una delle regioni teatro delle violenze. "Le vittime potrebbero essere molte di più, perché quelle finora contate sono state conteggiate solo nella parte meridionale della regione di Kaduma. Le informazioni della Ong si fondano sulle cifre raccolte sul terreno dalle sue équipe. Il Civil Rights Congress aveva precedentemente fornito un numero di morti inferiori: 250: Le autorità nigeriane si sono per ora rifiutate di fare un bilancio ufficiale, per non aggravare ulteriormente - hanno detto - la tensione tra cristiani e musulmani. Buhari rifiuta la sconfitta. Tutto è cominciato con le proteste, da parte di giovani, nei centri del Nord, dopo che Goodluck Jonathan  (cristiano del Sud) è stato proclamato vincitore delle elezioni del 16 aprile scorso sconfingendo il capo del governo uscente (musulmano del Nord) Muhammadu Buhari. Osservatori stranieri e molti nigeriani considerano queste elezioni assai credibili, mentre già leader di molti governi africani e del resto del  mondo hanno fatto le congratulazioni a Jonathan. Tuttavia, Buhari non si arrende e sostiene che il conto dei voti non è corretto ed ha convinto i suoi supporter a rifiutare la sconfitta. Il Civil Rights Congress nigeriano ha aggiunto che le 516 persone sono state uccise in tre città - Zonkwa, Kafanchan, e Zangon Kataf - nella parte meridionale della stato di Kaduna. Orrori e devastazioni. "Le vittime sono state prima circondate, poi rapinate e uccise, alcune fatte a pezzi. Le loro case  bruciate", ha riferito il presidente del Civil Rights Congress (CRC) Shehu Sani, riportando le testimonianze dalle comunità coinvolte nelle violenze. Chiese, moschee, case, negozi sono stati incendiati durante i tumulti. Sebbene le forze militari abbiano imposto il coprifuoco, la situazione è sfuggita al controllo nella maggior parte delle città. Oltre 40 mila persone sono state costrette ad abbandonare le proprie abitazioni. Una nuova tragedia africana. In questa nuova tragedia africana, appaiono molti e drammatici i punti in comune con quanto è appena accaduto in Costa d'Avorio. L'economia nigeriana è ricca grazie al petrolio, ma dal petrolio dipende in modo totale: rappresenta circa l'85% delle esportazioni, il 65% elle entrate statali e il 30% della prodotto interno lordo. E' un paese che, nonostante le enormi potenzialità, ha avuto uno sviluppo da sempre intralciato da un'endemica instabilità politica, dalla corruzione e da una politica poco incline a governare la macroeconomia. Solo recentemente, i governi formati da civili hanno iniziato riforme, nel tentativo di invertire la tendenza imposta dai precedenti governi militari, che avevano accentuato la dipendenza dal petrolio, senza mai diversificare l'economia e lasciando che l'agricoltura restasse nella dimensione della sussistenza e dunque incapace di fronteggiare le necessità di una popolazione in continua e rapida crescita. 
Lavoratori e pensionati dell'amianto tornano in piazza giovedì 28 aprile in occasione della giornata nazionale dedicata alle vittime dell'amianto. La settimana scorsa l'ultimo incontro tra le organizzazioni sindacali e le direzioni regionale e genovese dell'Inail per fare il punto sulle risposte maturate al tavolo tecnico costituito presso l'Inail nazionale, non ha dato risultati. Nonostante le centinaia di sentenze della magistratura e i pareri dei periti esperti nominati dai tribunali, che attestano l'esposizione all'amianto e i relativi benefici pensionistici per le centinaia di lavoratori a cui è stata revocata la certificazione, l'Inail non ha fatto marcia indietro e le certificazioni restano sospese. "L'Inail Nazionale - sottolineano in una nota Fim, Fiom e Uilm, Cgil, Cisl e Uil - è venuta meno, in modo deliberato, alle premesse e agli impegni contenuti nel documento redatto dallo stesso Istituto a seguito dell'incontro del 6 maggio 2010, tenutosi presso il ministero del Lavoro. L'Ente Nazionale ha fatto finta di esaminare la documentazione inviata dalle organizzazioni sindacali, mancando di rispetto anche alle Istituzioni, ai parlamentari liguri e al prefetto di Genova, confermando nel merito posizioni note da tempo e oggi rispolverate e spacciate per risposte meditate dalla direzione nazionale, dalla Commissione tecnica Nazionale (Contarp) e dallo staff legale nazionale dell'Istituto". In sostanza l'Inail continua a trincerarsi dietro al principio di "autotutela", e la situazione non si è sbloccata, solo a Genova ci sono almeno 700 lavoratori con le certificazioni sospese, dei quali 200-300 avrebbero i titoli per andare in pensione e invece non possono, e una trentina di lavoratori senza stipendio e senza pensione. Il 28 aprile prossimo in occasione della giornata mondiale in memoria delle vittime dell'amianto, i lavoratori torneranno in piazza a manifestare chiedendo ancora una volta alle istituzioni locali, alle forze politiche, ai parlamentari, alla prefettura di stare a fianco dei lavoratori con maggiore determinazione "per smuovere una situazione assurda - come denunciano i sindacati - che si è determinata solo e soltanto nella nostra città e per riconsegnare ai lavoratori i propri diritti". 
Nella sua omelia pasquale, in Cattedrale, l'arcivescovo di Torino, Cesare Nosiglia, si è rivolto, in particolar modo a chi non ha lavoro, e anche ai giovani e agli anziani. "Il lavoro in questi tempi difficili rappresenta una forte speranza nella vita di tante persone e famiglie - ha detto Nosiglia - anche questo fa parte delle attese che la Pasqua aiuta a realizzare. Cristo che ha lavorato con mani da uomo, saprà accogliere e accompagnare il cammino per uscire dal tunnel in cui molti oggi vivono". Dando loro "fiducia nel superare le difficoltà e ritrovare coraggio e intraprendenza". Ai giovani e agli anziani, "così lontani oggi circa i valori, gli stili di vita, i modelli di riferimento", ma anche "uniti dal comune destino della solitudine e dell'abbandono a se stessi" indica la strada della "condivisione", della volontà di vivere insieme una esperienza di comunione dei problemi. A fronte dell'"illusione dell'uomo moderno di avere in mano le chiavi del paradiso, di un futuro di benessere e felicità". Ma senza amore e speranza, ciò è inutile. 
MONTEGRANARO (FERMO) - Salta una panchina in serie A a Pasqua. La Fabi Shoes Montegranaro, dopo la quarta sconfitta consecutiva (decima nelle ultime undici partite) ha deciso di esonerare il tecnico Stefano Pillastrini. La squadra è temporaneamente affidata al vice allenatore Alberto Morea. Al suo posto arriva l'israeliano Sharon Drucker La rottura tra la società marchigiana e Pillastrini era nell'aria da qualche tempo, da quando cioè la squadra, nel girone di ritorno, aveva cominciato ad accumulare ko a ripetizione (nella seconda parte del torneo la Fabi ha vinto soltanto di un punto a Sassari e contro Brindisi). L'ultimo ieri sera, quando, nella partita contro Teramo, ha perso nuovamente e in modo molto netto (47 a 76). A tre giornate dalla fine della regular season Montegranaro è precipitata ai margini della zona retrocessione, appena due punti sopra la coppia Teramo-Biella, che sono appaiate al penultimo posto. Leggi i commenti I commenti dei lettori 
Aspettando di sapere dove e come si giocherà mercoledì 27 la seconda sfida di questa semifinale play off, la Bre Banca Lannutti Cuneo inizia col togliersi dall'impiccio aggiudicandosi gara 1 al termine di un incontro avvincente, combattuto e, sostanzialmente, divertente. Una sfida dai due volti con inizio in salita per i cuneesi che subito vanno in difficoltà perdendo male la prima frazione ma poi migliorano, pareggiano e infine vincono l'incontro limitando al minimo gli errori. Un vero e proprio crescendo quello dei campioni d'Italia pur non strabiliando: "Siamo abituati a iniziare piano e poi a crescere  -  spiega il libero francese Hubert Henno -. Abbiamo fatto il nostro dovere vincendo in casa, ora proviamo a ripeterci anche là, o meglio ancora qua, considerato che Berruto sostiene polemicamente che gli piacerebbe giocare sempre a Cuneo". Bre Banca Lannutti Cuneo  -  Lube Banca Marche Macerata 3-1 (15-25, 25-23, 25-17, 25-21) 
