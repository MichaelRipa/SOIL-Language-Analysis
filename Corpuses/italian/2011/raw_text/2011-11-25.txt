A come Allenamento. "In questi giorni abbiamo avuto alcune piccole difficoltà, ma queste devono servire per compattarci e offrire prestazioni più solide". S come Stazza. "La taglia fisica è una caratteristica di Treviso, da Scalabrine e Adrien fino allo stesso Mekel. E questa loro fisicità è più che un problema: una peculiarità che dà a loro vantaggi ma non toglie a noi la possibilità di girarla a nostro favore utilizzando la nostra capacità di aprire il campo ed allontanarli dall'area". P come Percentuale. "Scalabrine non è solo il miglior tiratore da due del campionato, ma è un giocatore estremamente versatile e di grande talento. E' un loro punto di forza e il nostro obiettivo sará tenerlo lontano dalla palla". B come B (fattore). "Quanto contano Bulleri e Becirovic nel gioco di Treviso? Becirovic è il loro punto di riferimento come talento e come capacitá di innescare la squadra. Bulleri lo è per esperienza e risoluzione di momenti critici. Saranno gli altri due obiettivi della nostra partita difensiva". T come Talento. "Alessandro Gentile ne ha certamente tantissimo, ma tutta Treviso è una squadra piena di talento: se ci soffermassimo solo sui singoli saremmo ripetitivi e dovremmo fermare tutti. La prestazione di squadra fa la differenza in partite di questo tipo". E come Ex. "Soragna l'anno scorso 'uccise' la Benetton all'ultimo secondo e quest'anno, anche se qualcuno pensa il contrario, è tutt'altro che appannato: svolge un lavoro più incentrato sul coinvolgimento dei suoi compagni ed è sempre pronto all'occasione. Le sue condizioni sono buone e la sua missione sará quella di essere come sempre il leader". F come Flessione... "Dopo un buon avvio, la battuta d'arresto con Venezia ha indotto alcuni a ipotizzare un rallentamento della nostra corsa. Io penso che sia prematuro parlare di flessione, considerando la classifica ed il modo in cui abbiamo perso la partita al supplementare. Piuttosto parlerei di ricerca di continuitá che peró verificheremo nelle prossime partite". ... e come Filotto. "Noi veniamo da due vittorie esterne, Treviso da tre sconfitte consecutive. C'è un solo modo per allungare le due serie: vincendo la partita di domani!". C come Coda. "Volete sapere che cosa ha lasciato la sconfitta di domenica scorsa nella testa dei giocatori e del coach? Soltanto il desiderio di tornare immediatamente a vincere una partita". D come Dilemmi. "Tavernari o Chrysikopoulos? Velocità o controllo? Questa è una cosa che stabiliremo solo il giorno della gara". (c.m.) 
Penelope Cruz arriva alle 20,20. Nero totale per la diva di Castellitto subito attorniata dai fotografi. Il suo primo passo, come già avevano fatto prima Charlotte Rampling e Valeria Golino, è andare verso le transenne per parlare con i lavoratori del comitato emergenza cultura che alle star di questo ventinovesimo Tff distribuiscono volantini per spiegare le conseguenze dei tagli nel giorno del red carpet.  E dopo Penelope lo spettacolo può cominciare. Nel foyer, la moglie del sindaco Fassino, Anna Serafini, saluta con un abbraccio Laura Morante. Charlotte conversa a lungo con Valeria Golino. "Non  sospettavo che questo fosse diventato un festivalone" dice  l'attrice italiana. Il sindaco Piero Fassino racconta a Laura Morante le trasformazioni di Torino mentre fuori Gianni Amelio lancia il messaggio ai manifestanti: "Siamo tutti precari della cultura ". Con la madrine in sala il Tff può partire. Manca solo il  neo ministro Francesco Profumo, atteso e in arrivo da Roma. 
Leggi i commenti I commenti dei lettori 
CAGLIARI - Niente da fare, il battito del paziente è fermo. Quarta sconfitta consecutiva, questa volta contro un coriaceo e quadrato Siena, messo ottimamente in campo da Sannino, che nonostante l'undici infarcito di riserve non ha faticato per aver la meglio di uno spento Cagliari. Finora l'avvento di Davide Ballardini in panchina non ha ancora sortito gli effetti sperati, con una situazione resa ancor più complicata dagli infortuni nel reparto offensivo (Cossu, Nenè ed El Kabir), che non permettono al tecnico ravennate di usufruire di un certo margine di turnover. L'attacco dunque è il reparto che maggiormente preoccupa: Thiago Ribeiro sembra l'ombra della sgusciante punta ammirata con la maglia del Cruzeiro, mentre l'inserimento di Ibarbo non ha convinto appieno. Il colombiano nei novanta minuti a disposizione si è mosso continuamente su tutto il fronte offensivo, senza creare però occasioni degne di nota: nell'unico pericolo generato da una sua percussione l'ex di turno Ekdal ha sprecato tutto calciando altissimo. MERCATO, SI SOGNA BORRIELLO - Ecco perché sulle onde di 'radio-mercato' si parla di un probabile intervento di Cellino a gennaio per risolvere il problema legato alla sterilità del reparto offensivo. Il nome che viene fatto è di quelli clamorosi: Marco Borriello. Il centravanti della Roma, poco considerato dal tecnico giallorosso Luis Enrique e mai pienamente integratosi nel suo anno e mezzo nella capitale, potrebbe decidere di lasciarla in inverno per non bruciarsi totalmente le possibilità di una convocazione per gli Europei di Polonia e Ucraina. Secondo Tuttomercatoweb. com Cellino vorrebbe cogliere la palla al balzo, proponendo un prestito secco di sei mesi al giocatore, formula che farebbe comodo sia al Cagliari che allo stesso Borriello, che vorrebbe un posto da titolare. Il quale è sulla lista dei desideri anche di Genoa (scontento del rendimento di Caracciolo e Pratto) e Milan, alla ricerca di una punta per sostituire Cassano ed eventualmente Ibrahimovic. Per ora è fanta-mercato: mancano riscontri ufficiali, considerando anche che manca più di un mese alla riapertura delle trattative. Cellino sembra però intenzionato ad andare a fondo: i tifosi rossoblù son già pronti a sognare. RUI SAMPAIO, GOL CAPOLAVORO - Tornando alla gara di ieri, una delle poche nota positive è stato l'uruguaiano Ceppelini. Lanciato nella mischia al posto di Nainggolan, il 20enne di Montevideo ha fatto intravedere una tecnica di rilievo e un'energia tipica del suo paese d'origine: suo allo scadere l'assist per il disperato tentativo del portiere Avramov, in area senese per cercare il gol del pareggio. A centrocampo i tifosi rossoblù hanno potuto finalmente ammirare le doti del portoghese Rui Sampaio, schierato da mezzala destra insieme a Conti e Nainggolan. Ma oltre alla prodezza che ha consentito di sperare nel pareggio (dribbling su due bianconeri al limite dell'area e bolide di destro sotto l'incrocio di Pegolo), l'ex Beira Mar non ha mostrato granché. Apparso lento e bisognoso di accumulare minuti sulle gambe, come Ceppelini ha però fatto vedere di possedere una buona dose di grinta, dote utile alla causa che lo farà ben volere dai tifosi. Incolpevole Avramov, che ha ben sostituito Agazzi rischiando nel finale di tramutarsi nell'eroe di turno grazie alla scorribanda offensiva, deludente invece la prova di Gozzi in difesa. L'ex Modena, finito nell'occhio della critica per la disastrosa prestazione contro il Partizan nel precampionato, anche ieri ha dimostrato eccessiva timidezza e scarso senso della posizione. Come per Sampaio, l'attenuante è l'inattività finora accumulata, vista la tendenza di Ficcadenti e Ballardini a cambiare il meno possibile. Leggi i commenti I commenti dei lettori 
Leggi i commenti I commenti dei lettori 

AGRIGENTO - Bracconieri feriscono un'aquila minore e la Lipu accusa i cacciatori del Nord che vanno al Sud per fare scorta di "osei". L'ultimo episodio è accaduto a Racalmuto, dove è stato ferito a fucilate un esemplare di aquila minore. A salvarlo è stato proprio un cacciatore che ha immediatamente avvertito Salvo Grenci della Lipu e Alessandro Salemi del Wwf. Il rapace, un maschio in fase chiara, è stato poi consegnato ai responsabili del centro di recupero della fauna selvatica di Cattolica Eraclea che hanno accertato la presenza di numerosi pallini di piombo e un principio di infezione. Nei prossimi giorni si saprà se l'aquila riuscirà di nuovo a guadagnare la libertà. L'Aquila minore (Hieraaetus pennatus) è un'aquila di piccola taglia. Da qualche anno sverna regolarmente in Sicilia e il suo carattere piuttosto socievole la espone ad atti di bracconaggio. "E' già accaduto un po' ovunque in Italia  -  dice il socio Lipu di Agrigento, il naturalista Salvatore Grenci  -  ma è grave che sia accaduto qui ove, paradossalmente, il livello culturale dei cacciatori locali è mediamente più alto che altrove. Ritengo che la fucilata sia partita da uno dei tanti cacciatori-bracconieri che scendono dal Nord, in particolare, dalla Lombardia, dal Veneto e dalla Toscana, fanno stragi di allodole come di tante specie di piccoli uccelli protetti dalla legge e se ne tornano al Nord senza problemi, con il loro ignobile e illegale carico di prede ben nascoste nelle auto e nei camper per alimentare il traffico di "osei" tanto ambiti sui tavoli dei ristoranti di quelle zone". "E' ora di intervenire senza mezze misure - aggiunge l'ambientalista - eliminando la possibilità di autorizzazioni concesse con disinvoltura a questi signori, che già nelle loro zone si rendono responsabili di stragi di piccoli uccelli, come ampiamente testimoniato dai filmati realizzati dai volontari di diverse associazioni. Perché un conto è la caccia, altro sono i massacri, che peraltro espongono sistematicamente l'Italia alle procedure di infrazione dell'Ue". 
Una tenta di lasciarsi dietro l'ultimo posto in classifica nello "spareggio" con la diretta concorrente Montegranaro, l'altra cerca al Palaverde di Treviso un nuovo slancio dopo la battuta d'arresto casalinga contro Venezia. L'ottava giornata del campionato di basket propone due sfide interessanti alle piemontesi Novipiù Casale e Angelico Biella, la prima galvanizzata dalla storica prima vittoria in serie A (un autoritario 91-82 sul campo dell'ostica Avellino), la seconda alle prese con qualche acciacco e imbrigliata domenica scorsa dalle solide trame della Reyer. Casale riceve domenica la visita di una Fabi Shoes ancora sofferente dopo l'inizio travagliato e il licenziamento dell'allenatore Drucker, sostituito meno di due settimane fa da Giorgio Valli. I marchigiani, fermi a quota 2, schierano un roster che, almeno sulla carta, non riflette l'ultima posizione in coabitazione con Casale e Teramo: uomini d'esperienza come Di Bella e Antonutti, lunghi produttivi come Brunner e Ivanov, statunitensi talentuosi come Karl e McNeal. Proprio McNeal, normalmente un problema per le difese avversarie, in queste settimane si è rivelato un problema per il suo coach, mostrando un'involuzione che ha inciso anche sul rendimento complessivo della squadra. Treviso-Biella: l'alfabeto di Cancellieri Casale-Montegranaro: l'alfabeto di Crespi La Novipiù, per contro, viene da una settimana in cui ha festeggiato, oltre alla prima vittoria nella massima serie, anche il felice innesto del playmaker Mustafa Shakur (autore ad Avellino di una prestazione-monstre, con 30 punti al debutto) e l'arrivo del giovane lungo di talento Niccolò Martinoni, pronto a esordire sul parquet di casa. L'ingaggio di Martinoni, che ha firmato un contratto biennale, dovrebbe chiudere finalmente il mercato casalese regalando alla squadra la stabilità che, tra infortuni e tagli in corsa, le è mancata finora dall'inizio del torneo. Buone notizie anche dall'infermeria; mentre Malaventura, fermato da un malanno alla schiena a inizio settimana, si sta riprendendo gradualmente, anche Temple dovrebbe rientrare dall'infortunio muscolare: nei giorni scorsi si è allenato con la squadra e domenica dovrebbe poter scendere in campo. Biella, dal canto suo, affronta la trasferta trevigiana (anticipo sabato sera alle 20.30) da una insospettata posizione di vantaggio in classifica: quattro vittorie contro le tre della squadra di Sasha Djordjevic. La sfida ha sapori forti ed è carica di ricordi. L'ultimo risale all'anno scorso, quando un canestro a un secondo dalla fine, firmato da un cinico e lucidissimo Matteo Soragna, ex bandiera biancoverde, regalò la vittoria all'Angelico. Partita insidiosa, non solo per le condizioni non ottimali dei Cancellieri Boys (durante la settimana Coleman e Chrysikopoulos hanno accusato problemi fisici e la squadra si è allenata a ranghi incompleti), ma anche per la bontà della formazione veneta. La Benetton vanta infatti un misto di grande esperienza (con Bulleri e Becirovic, quest'ultimo peraltro ancora in forse), di grande potenza fisica (i lunghi Adrien e Scalabrine, ma anche il playmaker Mekel) e di freschissimo e cristallino talento (il diciannovenne Alessandro Gentile, la più grande promessa dei giovani cestisti italiani). Da un punto di vista statistico, Treviso schiera il miglior tiratore da due della serie A (Brian Scalabrine, con una media del 76.5 per cento) e il secondo rimbalzista (Jeff Adrien, 10.5 palloni a partita). Biella risponde con il secondo e il quinto realizzatore (Jacob Pullen con 17,1 punti a partita e Aubrey Coleman con 16.6); il duo delle meraviglie occupa la top five anche nella classifica delle palle rubate (3.4 recuperi di media per Coleman, primo, 2.3 per Pullen, quarto, quest'ultimo però in vetta alla non lusinghiera classifica delle palle perse). "Ancora una volta - commenta coach Massimo Cancellieri - siamo chiamati ad affrontare una trasferta complicata, la terza delle ultime quattro gare. Treviso è un avversario di grande talento, completezza e imprevedibilità. Hanno fisicità e i loro lunghi sono i più produttivi del campionato. Attraversano un momento particolare per avere avuto un inizio di Eurocup difficile, avranno pertanto extra motivazioni per chiudere un ciclo di sconfitte. La nostra dovrà essere una partita attenta, equilibrata, dalla difesa assolutamente aggressiva e determinata. In attacco dovremo sfruttare l'esperienza della partita con Venezia ed essere meno prevedibili. Dovremo avere la capacità di attaccarli per tutto l'arco della gara, senza mai abbassare il ritmo". La partita dell'Angelico sarà trasmessa in diretta da Quartarete Blu (canale 112 digitale terrestre): palla a due sabato alle 20.30. 
