Cerca mai su Internet informazioni su chi sta selezionando per una posizione? «Sicuramente sì. La utilizzo quasi sistematicamente per profili medio-alti». Per quali ragioni ritiene sia utile fare qualche ricerca sul web sul profilo del candidato? «Direi soprattutto per verificare la veridicità. Si presentano sempre più persone con ruoli marginali che dichiarano di avere ricoperto posizioni di direzione. Approfittano del cambiamento per proporsi per ruoli superiori e abbozzano un profilo di responsabilità che invece non era effettivo». Per quali figure le accade? «Soprattutto per quelle intermedie nelle aree tecniche e amministrative». Con quali conseguenze per il candidato? «Chi fa così non riceve una valutazione positiva. Preferisco il candidato che dichiara le sue effettive competenze e aggiunge le aspettative per il ruolo». Quali sono i cambiamenti che sta registrando tra le figure professionali? E portano dei vantaggi a voi selezionatori? «Adesso è molto più semplice mettersi in mostra. Per noi ora è più facile capire se tra i concorrenti ci sono figure con una certa anzianità in azienda e potrebbero essere motivate al cambiamento. Spesso questo tipo di meccanismo consente il contatto diretto e si salta la società di selezione. E l'azienda si avvantaggia anche per i costi più bassi». Fino a che punto e in che modo, le informazioni sul web su di un candidato, possono incidere sulla vostra selezione? «Salvo non ci sia qualcosa di grave, io tendo a non precludere il contatto diretto, il primo colloquio e eventualmente di persona. Quello che trovo però mette già dei punti che io andrò a verificare durante il colloquio». Nei prossimi due anni, per il processo di selezione, ritiene di fare più riferimento a profili e informazioni presenti sul web? «Sì, direi di sì. Soprattutto per la velocità con cui si può ottenere una prima rosa di candidati e a costi sempre minori». 
Le è capitato di cercare su Internet informazioni sulle persone che vogliono lavorare nella vostra impresa? «Internet è diventato uno dei motori di ricerca. LinkedIn è un buon serbatoio. La gente ha molta voglia di fare vedere il profilo e per noi è diventato abbastanza semplice andare a vedere informazioni importanti e scoprire anche chi è il direttore finanziario del nostro concorrente. Un modo poco costoso e sufficientemente preciso è proprio andare su LinkedIn. Per profili medio-alti non utilizziamo nessun'altra forma. Molti ci mandano cv spontanei, ma una volta ricevuto il curriculum è importante cercare informazioni su Internet». Quali sono i motivi? «Internet è utile per riuscire a individuare la personalità della figura che professionalmente ci si trova davanti. Quando uno fa il colloquio c'è sempre un po' di marketing reciproco. E' difficile capire gli elementi della personalità e del  sociale. Sono dati importanti quanto le competenze. Di queste abbiamo già un indice nei percorsi di studi, il tipo di facoltà. Ma abbiamo bisogno di sapere di più. E le altre cose contano molto. Non prenderei mai uno che su Facebook o Twitter dice di fare il tiratore scelto. Soprattutto per le selezioni che stiamo facendo negli Usa. Su Internet ci sono informazioni utili proprio per individuare meglio la personalità del professionista che ci si trova davanti. Io non cerco tecnici asociali che costruiscono un reattore chiusi in un buco. Siamo in un business frenetico e devo capire se la persona ha il carattere giusto per dedicarsi a progetti complessi senza incidere negativamente sul gruppo. Ogni due mesi lanciamo un prodotto che può vendere tantissimo o pochissimo. C'è bisogno quindi di capacità come flessibilità di dedicarsi a un progetto urgente e congedarsi da quello che si stava facendo prima. E' difficile che queste caratteristiche vengano fuori in colloquio. Sul luogo di lavoro si trascorre la gran  parte della propria vita. Se si assume una persona con competenze fantastiche ma che non si inserisce nel team, lacera il gruppo». In futuro per il processo di selezione fare più riferimento a profili e informazioni presenti sul web? «Assolutamente sì. Sul web si stanno spostando praticamente tutti. Noi abbiamo la fortuna di avere un database spontaneo veramente grande. Quasi mai negli ultimi cinque anni siamo ricorsi a servizi di database online. La gente è portata a contribuire al web 2.0 e lasciare qualcosa di sé online. Il futuro è lì». 
Attentato incendiario in una delle strutture individuate dal Comune per l'accoglienza degli immigrati nordafricani che arriveranno da Lampedusa. Si tratta dell'ex istituto scolastico Casaregis di via della Fortezza a Sampierdarena dove dovrebbero trovare alloggio una novantina di rifugiati. LE IMMAGINI Ad innescare l'incendio è stato un ordigno artigianale costruito utilizzando una bombola di gas da campeggio piena ed un grosso petardo legato con del nastro adesivo come innesco. L'ordigno ha provocato una forte esplosione avvertita dai residenti della zona e infranto i vetri di alcune finestre. Non sono stati trovati volantini di rivendicazione. I resti dell'ordigno sono stati sequestrati dai carabinieri della Sezione Investigazione Scientifica. A dare l'allarme è stato un passante che ha visto del fumo uscire dall'edificio disabitato. Sul posto sono arrivati vigili del fuoco, carabinieri, agenti della Digos e polizia municipale. Per entrare nell'edificio e spegnere il fuoco, i vigili del fuoco hanno forzando la finestra del primo piano perché nessuno è riuscito a trovare le chiavi del cancello. Pochi i danni ma il gesto acquista una valenza politica e mostra i segni di una tensione nel quartiere lievitata dopo la notizia che il Comune ha scelto di trasformare l'ex scuola in dormitorio per gli immigrati. Il sindaco Marta Vincenzi ha condannato l'intimidazione: "E' un gesto brutto e preoccupante, che non è degno di Genova e deve spingere ancora di più all'accoglienza e alla solidarietà. Una paura del genere non è degna dei genovesi rispetto alla necessità di accogliere, pur con tutte le attenzioni del caso, poche centinaia di immigrati. Non bisogna alimentare la paura - sottolinea - e, di fronte a tentativi di far crescere la tensione, la città deve rispondere con calma e fermezza". 
Quando qualcuno si presenta a un colloqui di lavoro, lei fa una ricerca su Google su quel candidato? «E' ormai un'abitudine googlare qualcuno . Non si cerca solo sui social network, ma in tutto quello che è la Rete. Alla ricerca di tutto quello che si può trovare su una persona. Quasi tutta la vita di una persona è rintracciabile in Rete. Si può vedere quel volto che non si vede quando vengono al colloquio. Ovviamente i più giovani sono più legati ai social network come Facebook o Myspace. E su di loro è più facile trovare le caratteristiche negative. Per i candidati più maturi invece è facile scovare elementi positivi». Mi può fare qualche esempio? «Mi è capitato di intervistare un giovane ingegnere che sul suo profilo di Facebook aveva scritto una frase: 'Tra un anno mi trasferisco in Giamaica'. Era una battuta, si capisce, ma mi ha dato da pensare». Quali sono le informazioni su Internet riguardo un candidato che ritiene più negative? «Certamente delle non coerenze tra i profili LinkedIn e il curriculum. Oppure quando ci sono dei passaggi abbastanza hard verso le vecchie aziende. Non è bello trovare dei passaggi offensivi verso le vecchie aziende o i lavori precedentemente svolti. Io preferisco una persona che è stata solo tre settimane in un'azienda e scrive 'esperienza breve ma intensa' a chi rimane più a lungo ma poi inveisce con volgarità contro il precedente datore di lavoro. Non è un segno di tranquillità della persona». E in futuro? Userete sempre di più quello che trovate su Internet? «Penso di sì. E' evidente che ci deve essere per forza una trasformazione del curriculum. Non potrà più essere cartaceo. Ad ogni modo anche tutti questi nuovi mezzi hanno dei limiti. Io ho provato a fare delle selezioni via Skype, ma rimane la necessità di vedere in faccia la persona che si deve assumere. Di capire, anche di persona, di chi si tratta». 
L’ALTA Valle Susa sarà la prima zona turistica del Piemonte ad applicare la tassa di soggiorno. I comuni olimpici di Sestriere, Cesana, Pragelato e Sauze di Cesana – in accordo con gli albergatori – faranno entrare in vigore il contributo obbligatorio aggiuntivo (dai 50 centesimi a 1 euro) per tutti i turisti che sceglieranno di soggiornare in hotel. Il provvedimento entrerà in vigore sicuramente entro l’inverno, ma c’è anche la possibilità che si inizi dall’estate ormai alle porte. La decisione sarà presa dai sindaci insieme con gli albergatori, in una riunione, convocata per mercoledì 20 aprile. Numeri alla mano, l’ingresso della tassa di soggiorno diventa strategico per continuare a sviluppare progetti turistici, in un’epoca in cui da Roma il governo centrale taglia sempre più risorse ai Comuni. Sestriere, Cesana, Pragelato e Sauze di Cesana rappresentano circa 9.000 posti letto alberghieri per una stima di 800mila presenze annue. Un potenziale che, assieme agli altri Comuni Olimpici di Sauze d’Oulx, Bardonecchia e Claviere, arriva a 1 milione e 500mila presenze annue sull’intera area delle montagne olimpiche piemontesi. Numeri importanti, che rappresentano circa il 50 per cento delle presenze alberghiere dell’intera provincia. I sindaci hanno illustrato ai gestori della strutture ricettive che tale tassa, rimanendo totalmente in capo ai Comuni, va vista come un’opportunità per gli enti locali e per gli operatori. E cosa ne pensano gli albergatori? «Sicuramente è una notizia positiva, se tali risorse raccolte dalla tassa di soggiorno saranno utilizzate dai Comuni, e non finiranno a Roma – commenta il presidente dell’Associazione Albergatori di Sestriere, Carlo Fogliata - i sindaci hanno affermato che è loro intenzione concordare con noi, nel reciproco interesse, come utilizzare le somme derivanti dalla tassa di soggiorno». Il sindaco del Colle, Valter Marin, è entusiasta del provvedimento: «Gli albergatori hanno apprezzato il coinvolgimento da parte dei Comuni in questa prima fase di discussione su un argomento “delicato” come quello della tassa di soggiorno. Una forte intesa fra le parti è fondamentale per lo sviluppo del sistema turistico territoriale». A livello economico, la tassa sarà suddivisa in base alla categoria dell’hotel: nei tre stelle si pagheranno 50 centesimi in più, nei quattro stelle 75 centesimi, mentre negli alberghi cinque stelle i turisti dovranno aggiungere 1 euro al giorno, per ogni notte che vorranno pernottare in montagna. Dal Lago Maggiore, è favorevole all’ipotesi tassa di soggiorno anche il sindaco di Stresa, Canio Di Milia: «Sarebbero risorse importanti per le casse comunali. Un importo di 1 euro a notte non danneggerebbe la competitività degli alberghi ma dall’altro lato fornirebbe le risorse per finanziare eventi e iniziative per i turisti” ha dichiarato recentemente». Toni analoghi anche a Baveno dove il primo cittadino Massimo Zoppi ha dichiarato «la tassa di soggiorno esiste in molti paesi europei, ma ci vuole una linea condivisa anche con gli operatori turistici». 
Paolo Citterio, presidente nazionale di Gipd con una trentennale esperienza nella selezione del personale, a cosa deve stare più attento un neolaureato se non vuole compromettere le chance di essere assunto? « Non deve mai scrivere o riportare sul web che vuole rimanere nella propria città. Un problema che hanno tutti. Anche al nord. Conosco dei giovani che non vogliono muoversi da Parma per andare a lavorare a Torino. Piuttosto, ha senso mettere in evidenza un'esperienza all'estero con l'Erasmus o dei brevi periodi di lavoro in azienda» . E con i blog come si devono comportare? «Direi di stare molto attenti ad aprire un blog e a connotarsi troppo in termini politici. Meglio cercare di non parlare di politica. Meglio agnostici» . Cosa non deve fare mai invece un manager? «Mai inventarsi incarichi non ricoperti o che non si ricoprono più. Ci sono manager, anche direttori delle risorse umane, che per attrarre chi fa ricerca, si inseriscono su Linkedin con un titolo che non è più attuale. Poi finisce che la pagano». Chi è stato licenziato o si è dimesso "spontaneamente" a cosa deve stare attento? « Non deve mai omettere le esperienze passate. Anche quelle di cui non è orgoglioso. Meglio spiegare. Il bluff non ha domani. Soprattutto ora. E mai esprimere opinioni, anche se vere, sulla negatività di ambienti, superiori e colleghi». E un over 45 che vuole rientrare nel mercato del lavoro? «Deve aprire un sito web in cui racconta in dettaglio il percorso compiuto e fare capire, con professionalità, che non disdegna una posizione non collimante con il suo ultimo impiego o con una retribuzione per lui non congrua». 
Macchè ruggine: il Matador ha subito ripreso confidenza con il gol, infilzando il giovane portiere Sepe nel test amichevole di ieri pomeriggio. Tocco morbido, con l’esterno destro. L’aspettavano tutti, dopo la squalifica di Bologna e il meritato lunedì di vacanza concesso da Mazzarri alla squadra. Compagni e allenatore hanno avuto la risposta che volevano: il cannoniere è pronto a ritornare al suo posto, al centro dell’attacco, nella sfida di domenica al San Paolo contro l’Udinese (ore 20.45). Più fresco, con il morale alto e in vena di scherzi. Cavani ha infatti beffato anche i trecento tifosi che assediavano il centro sportivo di Castel Volturno, per la solita raffica di autografi e foto ricordo. È passato inosservato il furgone grigio, anonimo, su cui l’attaccante del Napoli si era nascosto per sfuggire all’abbraccio dei fans. Rannicchiato nel vano posteriore. IL VIDEO: BENVENUTI A  CAVANILANDIA Lo perdoneranno, per una volta. Soprattutto se il Matador sarà di nuovo decisivo, nella sfida d’alta classifica di domenica contro l’Udinese. La posta in palio sarà altissima. Battendo i friulani, già staccati di 9 punti, gli azzurri metterebbero infatti in cassaforte la qualificazione per la Champions League: +12 sul quinto posto a 5 giornate dalla fine. Ma la vittoria è indispensabile soprattutto per alimentare il sogno scudetto, a cui il Napoli ha cominciato da un po’ a credere sul serio. Il blitz fuori casa a Bologna, senza Cavani, ha fatto crescere ancora di più l’autostima della squadra, che ora pregusta il recupero del suo goleador per lanciare lo sprint finale. Il Milan perde Ibra, gli azzurri ritrovano il Matador: chissà se è un segnale del destino. Di sicuro è un bel vantaggio per Mazzarri, che sta costruendo sulle magie del suo centravanti il campionato straordinario del Napoli. Con Cavani è più facile: parafrasando la celebre campagna pubblicitaria di un aperitivo. L’uruguaiano ha infatti realizzato, finora, quasi la metà dei gol (25 su 52) totalizzati dall’intera squadra. Tre in più del mitico primato di Vojak, datato 1932. Nessun bomber azzurro è mai riuscito a segnare così tanto. Ma il Matador, ora, ha nel mirino un’altra impresa: uguagliare Maradona, l’unico giocatore del Napoli ad aver vinto la classifica dei cannonieri. Cavani può farcela, anche se l’assenza forzata col Bologna gli è costata il sorpasso di Di Natale, salito nel frattempo a quota 26. Lo scontro diretto del San Paolo, però, può diventare l’occasione perfetta per regolare i conti: pure nell’appassionante duello tra bomber. Scudetto, Champions e la sfida all’ultimo gol: s’avvicinano i 90’ della verità. Mazzarri punta tutto sul numero 7. 
