ROMA - Una turista italiana è morta e altri 15 connazionali sono rimasti seriamente feriti in un incidente stradale in Namibia. Altri quattro loro compagni sono rimasti illesi. I 20 italiani erano a bordo di un camion safari 4 x4 per un'escursione organizzata da Avventure nel mondo. All'origine dell'incidente lo scoppio di uno dei pneumatici che ha fatto ribaltare il grosso mezzo. La vittima si chiamava Rosangela Ubezio, 66 anni, di Vercelli. I feriti più gravi sono stati portati in eliambulanza in un ospedale di Windhoek, capitale del paese. La Farnesina sta aspettando la dichiarazione di autorizzazione dell'ospedale per avviare la procedura dei rimpatri sanitari. La sciagura è avvenuta stanotte lungo la Helem Ring Road , 500 chilometri a sud di Windhoek. Fonti della Farnesina hanno riferito che i familiari dei turisti coinvolti sono stati avvertiti e sono assistiti dal personale dell'ambasciata d'Italia a Pretoria (Sudafrica), il cui mandato si estende anche alla Namibia. Fonti diplomatiche sottolineano che è il terzo anno che turisti italiani muoiono in Namibia su mezzi dell'agenzia Avventure nel Mondo. 
ROMA - Di bambini con meno di 5 anni ne muoiono 10 al giorno nel campo profughi di Kobe, che fa parte del complesso di campi per rifugiati di Dolo Ado, nell'Etiopia sud orientale. Hanno così raggiunto livelli allarmanti i decessi tra le persone in fuga dalla Somalia, il 95% delle quali donne e bambini. E' quanto risulta da una valutazione dell' UNHCR , l'Alto Commissariato delle Nazioni Unite per i Rifugiati. La malnutrizione resta la causa principale, ma l'insorgenza del morbillo sta aggravando ulteriormente la situazione. Nel complesso di Dolo Ado, l'Alto Commissariato ha appreso di 150 casi di sospetto morbillo e di 11 decessi molto probabilmente provocati dal morbo. Terribili e disperate - così vengono definite dai funzionari dell'UNHCR - le condizioni del  sito di Al Adala, dove "ad ogni angolo si sentono i pianti di bambini e forti  colpi di tosse. In più, nella tendopoli non ci sono materassi e letti; si vedono diversi bambini in terra senza aiuto, con la febbre alta malati di morbillo, che sta dilagando nell'insediamento sovraffollato". La "passerella" di Mogadiscio. Mentre tutto questo accade, la "passerella" delle autorità internazionali in visita a Mogadiscio sembra più affollata che mai. Ieri è arrivato a Mogadiscio il presidenti della repubblica di Gibuti, Ysmail Omar Geele, il quale è andato a visitare i campi dei rifugiati a Mogadiscio e subito dopo ha annunciato l'invio di nuovi contingenti militari. Nel frattempo, il provvisorio presidente somalo, Sharif Ahmed è volato a Bujumbura, capitale della Repubblica del Burundi, a colloquio con il presidente Pierre Nkurunziza, per chiedere un incremento di forze armate in Somalia, in aggiunta ai 3.000 soldati burundesi già presenti nelle fila dell'Amison, il contingente dell'Unione Africana, finanziata dall'Onu, con funzione di peacekeeping . Contingente che in tutto, al momento, non dovrebbe contare un numero di militari inferiore a 10 mila unità, compresi gli 8.000 provenienti dall'Uganda, paese "maggiore azionista" della forza di contrasto alle milizie islamiche di Al Shabaab. Giovedì è infine prevista la visita del presidente turco, Recep Tayyip Erdo?an. Più aiuti o più militari? Il gioco al rialzo nella richiesta di militari in territorio somalo, somiglia sempre più ad un arrembaggio alle risorse finanziarie delle Nazioni Unite. Infatti, tanti più soldati s'inviano sotto il comando Amison, quante più risorse si è legittimati a chiedere all'Onu. E, considerato che le condizioni di vita nei campi dei rifugiati - nonostante gli sforzi che vengono resi noti - non appaiono migliorate, anzi, la domanda che molti si pongono - nel mondo della cooperazione iternazionale, e non solo - è questa: quante sono le risorse mobilitate per gli aiuti umanitari direttamente destinate alle popolazioni colpite dalla carestia e quante sono quelle necessarie per coprire i costi dei militari, che nonostante aumentino, da anni e anni non riescono a sconfiggere le milizie islamiche di Al Shabaab? La capitale sotto pressione. Mogadiscio ormai ospita circa 400 mila  sfollati e, solo tra giugno e luglio, ne ha accolti 100.000 in cerca di cibo, acqua, alloggio e assistenza  medica. La maggior parte proviene dalle regioni meridionali del paese. Sono contadini e allevatori, che possedevano bestiame e  coltivavano cereali, ma hanno perso tutto e premono alle porte della capitale nell'illusione di ricominciare una nuova vita. Molti fra loro -  come hanno raccontato al team dell'UNHCR - sono stati costretti a lasciarsi alle spalle parenti  anziani o disabili, sapendo che non sarebbero sopravvissuti al viaggio. Hanno camminato per giorni senza cibo o acqua e hanno dovuto affrontare i posti di blocco dei miliziani di Al  Shabaab, che scoraggiano (nella migliore delle ipotesi) le persone dal fuggire dalla Somalia. Il ponte aereo continua. A Mogadiscio, intanto, è atterrato sabato mattina l'ultimo dei tre  voli in programma nell'ambito del ponte aereo umanitario dell'UNHCR. Con  quest'ultimo volo è stato completato il trasporto di circa 100  tonnellate di aiuti d'emergenza. Il cargo conteneva 45.000 scatole di  biscotti ad alto contenuto energetico, teli di plastica per alloggi,  materassi, coperte, taniche per l'acqua e utensili da cucina per  contenere e cucinare cibo. Lo stesso giorno l'Agenzia  ha distribuito circa 500 kit d'assistenza d'emergenza (Emergency  Assistance Packages, EAP) nel campo di Al Adala, che ospita circa 2.000  famiglie di sfollati - per un totale di circa 13.000 persone. Il campo  si trova vicino all'aeroporto di Mogadiscio e - secondo quanto riportato  dal team UNHCR - le strade che vi conducono erano tranquille, ma  nell'area è palese la presenza di uomini armati. Quei bambini dai 6 mesi ai 15 anni. Assieme alle agenzie partner, l'UNHCR è impegnato a rispondere all'emergenza, tanto che nel campo di Kobe si è conclusa ieri una massiccia campagna attraverso la quale tutti i bambini tra i 6 mesi e 15 anni sono stati vaccinati contro il morbillo. Nei prossimi giorni l'operazione proseguirà negli altri campi, tra i rifugiati che arrivano dalla Somalia, proviene dalle aree rurali. Per loro, nei campi per rifugiati dell'Etiopia, potrebbe trattarsi della prima volta che entrano in contatto con centri medici strutturati. Una delle priorità di tutti le agenzie partner attive nei campi è pertanto quella di sensibilizzare le persone sui programmi medici e nutrizionali in favore dei rifugiati, molti dei quali non accedono a questi servizi. È necessario incoraggiare i genitori a portare i propri bambini nei centri medici per ricevere cure continuative contro la malnutrizione e per identificare attivamente i bambini malati e garantire loro immediata assistenza medica. Per sostenere la campagna . "EMERGENZA SOMALIA": è possibile donare con carta di credito o bonifico bancario chiamando il numero verde 800 298 000 , 
È una specie di occhio sul mare, si trova nella posizione perfetta per annunciare le prime avvisaglie di maltempo, ed è l'unica nel Mediterraneo e una delle poche al mondo. Uno strumento prezioso, infatti i primi segnali che qualcosa sta cambiando nel clima e nel mare, si avvertono al largo e in profondità. Dista 37 miglia, circa 73 chilometri da Genova, è ancorata su un fondale di 1400 metri, all'interno del famoso "Santuario dei Cetacei". Il suo nome tecnico è Boa ODAS Italia 1, e sta per "Sistema di Acquisizione di Dati Oceanografici". È una specie di sofisticato termometro, uno strumento che permette di monitorare le condizione e lo stato di salute del Mar Ligure, con misure di tipo meteorologico, parametri chimicofisici del mare e dati del moto ondoso: "È un laboratorio marino d'altura, ossia in mare aperto  -  spiega Marco Faimali, ricercatore del CNR dell'Istituo di Scienze Marine  -  completamente autonomo, trae energia dalle fonti rinnovabili del sole e del vento, e comunica con il mondo esterno, utilizzando un collegamento satellitare". Si tratta di una struttura di una cinquantina di metri, 36 immersi, che pesa circa 12 tonnellate; in cima un piccolo laboratorio con il suo "cuore elettronico", che pulsa con l'irradiamento solare, la pressione atmosferica, la temperatura e l'umidità dell'aria, l'in¬tensità della pioggia, la velocità, e la direzione del vento. La parte immersa della boa, attraverso sensori oceanografici a diverse profondità, misura temperatura dell'acqua, ossigeno disciolto, salinità, torbidezza, e clorofilla. Poi studia le onde, la loro altezza e la loro direzione: "Questi dati sono utili per prevedere le mareggiate  -  sottolinea Faimali  -  invece il laboratorio, dove possono stare anche due uomini, è completamente autonomo. L'idea è di utilizzare la boa, la nostra finestra sul mare, non solo come osservatorio dei cambi dei parametri, ma anche per studiare gli effetti di questi cambiamenti. La boa col tempo sta diventando come un'isola, un piccolo e prezioso ecosistema, completamente indisturbato, dove si stanno accasando interessanti specie d'altura. In futuro avremo anche delle telecamere per monitorare pesci, e in particolare il passaggio dei cetacei". In seguito ai cambiamenti climatici, e al grande traffico navale, si sono già insediate nel mar Ligure, diverse specie tropicali, le cosiddette specie aliene, quelle che hanno dato il via alla bioinvasione, un pericolo non da poco per il delicato equilibrio dell'ecosistema. Ormai non è difficile incontrare branchi di barracuda fuori da Portofino, come anche il pesce balestra, oppure il pesce trombetta, originario del Mar Rosso. Nessuno dimentica poi la proliferazione anomala dalle nostre parti della Ostreopsis Ovata, alga unicellulare e tra le più potenti biotossine, chiamata alga tossica. La boa sarà un mezzo indispensabile per capire attraverso i cambiamenti dello stato di salute del mare, le specie che potranno insediarsi con più facilità nelle nostre zone: "Stiamo facendo anche nuovi studi sul CO2, sui nutrienti, e sui flussi di calore  -  aggiunge Roberto Bozzano, ricercatore ISSIA e responsabile della boa  -  che normalmente vengono misurati solo in laboratorio e non in mare aperto come con questo osservatorio". Un vigile occhio che oltre a vedere, servirà a prevedere quello potrà succedere nell'ambiente marino. 
NON trova pace piazza Garibaldi. A nove giorni dall'ordinanza sindacale per la "sicurezza dei cittadini e dei turisti", il sindaco Luigi de Magistris firma un'ordinanza bis. Ma è caos. La nuova ordinanza, la numero 1128 del 12 agosto, da un lato sancisce la nascita del mercatino multietnico in via Bologna. Il mercato si chiamerà "Napoliamo Road" e avrà arredi di identico stile e una segnaletica dedicata. Dall'altro prevede una "delocalizzazione" degli ambulanti con cessione decennale, ma non specifica dove effettuare la delocalizzazione e in un passaggio scrive che il provvedimento è valido per "tutti o alcuni" dei sei operatori. Ma neanche in questo caso precisa quali e a scelta di chi. Ieri mattina in piazza solo la polizia municipale, tra cumuli di cartoni non raccolti e cassonetti pieni. Gli agenti hanno ricevuto in copia  -  per conoscenza  -  la nuova ordinanza, ma non sanno dare indicazioni precise agli ambulanti sulla nuova disposizione. Cosa è accaduto? La prima ordinanza è la 1117 del 4 agosto. Il sindaco ordina ai commercianti ambulanti, regolari e non di liberare i marciapiedi davanti alla Stazione Centrale. Il passaggio deve essere libero per cittadini e turisti. Quindi viene istituito un presidio fisso e uno mobile della polizia municipale e ordinato ad Asìa e agli operatori sociali di organizzare una serie di servizi mirati. L'amministrazione poi si dà circa due mesi di tempo (la scadenza è il 21 settembre) per organizzare un mercato multietnico con stalli e licenze in via Bologna e un mercatino in corso Garibaldi, in cui sistemare gli ambulanti italiani. Il 5 agosto in piazza va anche l'assessore alla Legalità Giuseppe Narducci, per controllare efficacia e limiti del provvedimento. L'assessore viene contestato dal gruppo di ambulanti italiani. Hanno tutti la licenza, per sei è valida (perché è decennale) per altri 14 deve essere rinnovata. Uniti però i 20 contestano l'ordinanza. Non vogliono spostarsi dal marciapiede del bar Mexico dove da anni montano le loro bancarelle in punti della piazza o strade limitrofe, più decentrati. A prendere le difese dei 20 ambulanti italiani c'è anche padre Alex Zanotelli, che la scorsa settimana si incatena sotto Palazzo San Giacomo. "Era in corso un tavolo di trattative con l'assessore D'Angelo per trovare una soluzione idonea per i 20 ambulanti - denuncia il padre comboniano - l'ordinanza è stata un vero e proprio blitz, sospendiamola e sediamoci tutti di nuovo intorno a un tavolo per trovare una soluzione che non getti sul lastrico queste persone, che lavorano onestamente e da anni nella piazza". Intanto i 20 ambulanti sono in stato di agitazione. Il Comune ha stabilito per sei di loro una nuova collocazione sul marciapiede dell'hotel Terminus e per 14 una delocalizzazione in corso Garibaldi. Nessuno prende possesso dei nuovi posti. Le pressioni di Alex Zanotelli e il tavolo di trattative interrotto con l'assessore alle Politiche sociali, D'Angelo, portano alla nuova ordinanza, che è destinata al Servizio commercio per l'attuazione. Il testo è brevissimo. Quattro capoversi. Solo che non è chiaro il contenuto, mancano dei passaggi. Ieri mattina dopo un veloce scambio di telefonate tra l'assessorato alla Legalità e quello al Commercio si ricostruisce che nel testo dell'ordinanza (pubblicata tra l'altro sul sito del Comune) tra i vari taglia e incolla è materialmente saltato un pezzo. Secondo l'accordo raggiunto dal Comune con i 20 ambulanti: i sei con licenza decennale dovrebbero occupare i primi stalli del mercato di via Bologna, all'altezza proprio della piazza, in modo da poter continuare a sfruttare il passaggio dei turisti. Mentre gli altri 14 si dovrebbero posizionare a chiusura del mercatino multietnico dal lato di via Firenze. Al centro gli immigrati. Ma questo nell'ordinanza non c'è scritto e al momento non esistono ancora posti assegnati. 
CINCINNATI - Roberta Vinci esce all'esordio nel "Western&Southern Open", torneo Wta "Premier 5" dotato di un montepremi di 2.050.000 dollari di montepremi in corso sul cemento americano di Cincinnati, in Ohio. La tarantina, reduce dal brillante piazzamento nei quarti a Toronto e dai ieri numero 19 del mondo, viene subito eliminata per mano della russa Nadia Petrova: 6-3 0-6 6-4 il finale. Approda invece al secondo turno Flavia Pennetta, che ha la meglio sulla russa Anastasia Pavlyuchenkova, dodicesima testa di serie, per 2-6 6-3 6-3, in un'ora e 54 minuti di gioco. Prossimo ostacolo per la 29enne brindisina la slovacca Daniela Hantuchova, contro la quale è in vantaggio per 2-1 nei precedenti. Al secondo turno ci sono anche Sara Errani e Francesca Schiavone (bye all'esordio). BENE FOGNINI - Ottimo esordio di Fabio Fognini nell'Atp Masters 1000 di Cincinnati (montepremi 2,59 milioni di dollari, cemento). Il ligure ha sconfitto il serbo Viktor Troicki, n.14 del seeding, per 6-4, 6-1. Al secondo turno Fognini affronterà lo statunitense James Blake. Leggi i commenti I commenti dei lettori 
LONDRA - Un pendolo che oscilla fra l'amarezza e l'entusiasmo. Difficile capire da quale lato si debba analizzare la notte "british" dell'Udinese, piegata per 1-0 dall'Arsenal. I friulani non negano emozioni ai propri sostenitori: scellerati difensivamente, esaltanti in contropiede e spreconi davanti a Szczesny. Al fischio finale si registrano le maledizioni per gli errori sotto porta e diventa necessario erigere un monumento a Samir Handanovic, che proprio al 90' nega a Walcott la doppietta e riprende per i capelli i suoi, sprofondati in un baratro che sarebbe stato difficile da colmare in caso di 2-0. PARTENZA SHOCK  - Era, alla vigilia, la gara delle assenze: quelle provocate dal mercato (Fabregas e a brevissimo Nasri da una parte, il trio Zapata-Inler-Sanchez dall'altra) più pesanti, anche se non di molto, rispetto alle altre. Wenger, senza Wilshere, Diaby e van Persie, si affida a Chamakh come unica punta con Rosicky in regia e Ramsey a ridosso del marocchino. Guidolin opta per un 4-5-1 figlio dei forfait di Barreto e Floro Flores che punta sulle ripartenze. L'avvio è di quelli da dimenticare: la linea a 4, con tre elementi arrivati in estate, balla paurosamente. E' il 4', Sagna innesca Ramsey che si allarga sulla destra centrando per Walcott: il taglio sul primo palo è perfetto, così come il piatto mancino aperto al punto giusto per la volée del vantaggio. Lo sbandamento allarmante prosegue fino al nono giro d'orologio, quando Gervinho sbaglia il tempo della girata solo davanti ad Handanovic. SPETTACOLO BIFRONTE  - Col passare dei minuti ci si accorge che la difesa bianconera non è la sola ad essere a disagio. Asamoah indovina il break giusto al 10' ma eccede in egoismo, ignorando Armero per un sinistro respinto da Koscielny. Sessanta secondi più tardi Di Natale terrorizza l'Emirates: conclusione a sorpresa su punizione dai 35 metri, traversa con Szczesny in netto ritardo. La fase della partita vede i due attacchi in grado di pungere a piacimento e solo alcune letture rivedibili al momento dell'ultimo passaggio negano alle squadre di aumentare lo score. Minuto 25, parte l'Armero show. Corner per l'Arsenal, l'Udinese libera e il pallone finisce fra i piedi del colombiano a 70 metri dalla porta avversaria. La progressione e la scelta di passare di prepotenza fra i due centrali inglesi rievocano il Ronaldo dei tempi blaugrana, la conclusione sul corpo di Szczesny riporta tutti sulla terra. Pinzi si fionda sulla ribattuta e scarica per Isla, il cui destro viene smorzato da Song. DI NATALE SPRECA  - A fine primo tempo Wenger richiama Gibbs e inserisce Djourou: lo svizzero rimarrà in campo soltanto per dieci minuti  -  problemi fisici, al suo posto Jenkinson  -  ma sa essere decisivo prima su un diagonale di Isla e poi sull'occasione che avrebbe potuto girare il match. Koscielny sbaglia il disimpegno, Asamoah serve subito Armero che manda in profondità Di Natale: dal numero 10 ci si aspetterebbe il colpo del ko ma l'attaccante viene rimontato dal tackle feroce del centrale. Al quarto d'ora il capitano inventa per Isla, tanto bravo nel corpo a corpo con Jenkinson quanto impreciso nel diagonale. Walcott pericoloso e sprecone al 23'  -  colpo sotto fuori misura  -  prima che Szczesny dica no a Di Natale: punizione potente e precisa, gran riflesso del polacco. HANDANOVIC SALVA TUTTO -  Il finale vede più Arsenal che Udinese: al 40' i ragazzi di Guidolin tremano sul tackle di Ekstrand in area. Blom indica la rimessa dal fondo, a primo impatto tutti pensano al rigore: serve il fischio chiarificatore. Il quarto uomo alza il tabellone del recupero e i cuori friulani si fermano per un paio di secondi. Squadra lunga, Gervinho ne approfitta e fa quel che vuole al limite dell'area: imbucata per Walcott, solo ai 7 metri sulla sinistra. Il destro a giro esce bene, non quanto il tuffo di Handanovic: se esistono parate che valgono quanto un gol, questa entra di diritto nella categoria. Finisce qui: tra otto giorni al Friuli la missione, con il cinismo delle notti da grandi squadre, potrà diventare possibile. Arsenal-Udinese 1-0 (1-0) Arsenal (4-2-3-1) - Szczesny; Sagna, Koscielny, Vermaelen, Gibbs (1' st Djourou, 11' st Jenkinson); Song, Rosicky (28' st Frimpong); Walcott, Ramsey, Gervinho; Chamakh. (Fabianski, Arshavin, Chamberlain, Bendtner). All.: Wenger Udinese (4-1-4-1) - Handanovic; Ekstrand, Benatia, Danilo, Neuton (14' st Pasquale); Badu; Isla, Pinzi (43' st Abdi), Asamoah, Armero; Di Natale. (Belardi, Doubai, Fabbrini, Vydra, Denis). All.: Guidolin Arbitro : Blom (NED) Rete : 4' pt Walcott Ammoniti: Gibbs, Walcott, Armero, Ekstrand e Pinzi per gioco falloso, Neuton per proteste Leggi i commenti I commenti dei lettori 
