ROMA - Parte da piazza navona la sfida dell'Italia dei valori sui referendum contro il legittimo impedimento, contro la privatizzazione dell'acqua e contro il nucleare.  L'appello di Antonio Di Pietro  è a tutte le forze politiche, sociali, economiche: "Dateci una mano a convincere i cittadini. Questa "non è una battaglia politica tra l'idv e chissà chi" ma si tratta di "temi planetari, né di destra, né di sinistra". Tuttavia, è sulla questione della legge che permette al premier di evitare i processi, quella contro cui l'Idv ha raccolto "oltre 2 milioni di firme", che il discorso si è infiammato: "Dobbiamo adottare lo stesso metodo che usa lui quando dice che è legittimato a governare dal popolo - ha spiegato l'ex pm - lanciamogli una sfida: vediamo se è vero che hai il popolo dalla tua parte". "Se vincono i sì, il giorno dopo anche Napolitano dovrà prendere atto che berlusconi non ha più il consenso popolare e deve andare a casa". Sul nucleare, infine, di pietro ha accusato il governo di "sciacallaggio" perché "dice che sta riflettendo. Loro stanno riflettendo al cesso...Ma lo fanno solo per evitare che i cittadini vadano a votare...". Leggi i commenti I commenti dei lettori 
Cavani torna al gol, il Napoli batte 2-1 il Cagliari e si porta a soli 3 punti dalla capolista Milan. Non è tutta milanese la lotta-scudetto, ci sono anche gli azzurri di Mazzarri che grazie alla doppietta del "Matador" superano i sardi dell'ex Donadoni e tornano a sognare il tricolore. Vittoria meritata per un Napoli che, senza Campagnaro, Maggio e Gargano, gioca con il solito 3-4-2-1. Cagliari che risponde con il 4-3-2-1 con Acquafresca unica punta. Avvio lento degli azzurri, buona partenza del Cagliari. Al 15' Acquafresca si presenta davanti a De Sanctis, ma, pressato da Santacroce, di destro non trova la porta. Il Napoli ci prova due volte con Lavezzi, ma senza impensierire Agazzi, mentre al 33' è ancora una volta pericoloso Acquafresca. Finisce 0-0 il primo tempo. Nella ripresa Napoli subito in vantaggio: al 3' trattenuta di Ariaudo su Lavezzi che finisce a terra, per Damato è rigore. Sul dischetto va Cavani che firma l'1-0. Due minuti dopo Agazzi salva su Yebda, ma all'11' il Cagliari trova il pari con Acquafresca che di destro batte De Sanctis (il record d'imbattibilità si ferma a 798 minuti, superato Castellini). Non ci sta il Napoli e, al 16', Hamsik libera Cavani che con un bel pallonetto firma il 2-1. La partita resta combattuta e interessante, al 36' il palo nega il 3-1 a Mascara. Finisce 2-1, Napoli terzo a -1 dall'Inter e a -3 dalla capolista Milan, il Cagliari resta a quota 39. 
PALERMO  - Questa sera il primato del suo Milan è diventato meno solido, ma Massimiliano Allegri sorride in maniera ostentata di fronte alle telecamere, conscio di quanto la sconfitta del 'Renzo Barberà sia il preludio di due settimane di fuoco, fino al derby: "La sfida con l'Inter non deciderà nulla, sebbene sia sicuramente molto importante, il campionato è ancora lungo  -  dice il tecnico rossonero  -  abbiamo ancora cinque punti di vantaggio, poi vedremo cosa faranno domani Inter e Napoli. In ogni caso, siamo noi ad essere in testa e lo saremo anche alla ripresa del campionato. Poi, è normale che dovremo esprimere un calcio migliore rispetto a quanto fatto stasera". "LA SOSTA CI RESTITUIRA' SERENITA'" - "Oggi siamo andati subito in svantaggio e questo non fa mai piacere  -  riconosce Allegri  -  abbiamo sbagliato molto negli ultimi 30 metri, soprattutto nel primo tempo, poi nella ripresa abbiamo fatto meglio. In ogni caso, abbiamo concluso a rete troppo poco rispetto alla mole di gioco creata. Una sconfitta a Palermo ci può stare per chiunque ma, in questo momento, era meglio evitarla. Fisicamente stiamo bene, questa sosta ci consentirà di riordinare le idee e ritrovare la serenità, per tornare ad esprimerci come non siamo riusciti a fare nell'ultimo periodo". "AVREMMO POTUTO FARE DI PIU'" - In zona-gol ha pesato sicuramente l'assenza dello squalificato Ibrahimovic: "È inutile ribadire quanto Ibra sia importante per noi  -  si spazientisce l'allenatore milanista  -  avremmo dovuto fare di più a prescindere, perciò dovremo analizzare tutto ciò che non ha funzionato. Pato e Cassano? Avrebbero potuto fare sicuramente di meglio, ma credo che abbiano dato il massimo, considerando che era la prima volta che giocavano insieme dal primo minuto. Come sta il brasiliano? Ha quindici giorni per rimettersi". Leggi i commenti I commenti dei lettori 
Tra dieci giorni sarà pronto. Cinquanta negozi nel cuore della città affacciati sulle banchine della Stazione marittima, a un passo dal mare. Da qui, gli aliscafi che entrano e escono dal porto quasi si toccano. Sembra quasi che lambiscano le porte a vetri dei locali appena imbiancati. Comincia il 30 marzo la seconda vita del Molo Angioino. Cinquemila metri quadri, centocinquanta dipendenti, un investimento di venticinque milioni di euro (inclusi gli spazi per la convegnistica, il check in e il check out del terminal crocieristico). La galleria commerciale, al primo piano del bell’edificio storico di epoca fascista progettato da Cesare Bazzani, ora è realtà. Per ora i negozi, tra un anno la discoteca e il ristorante a strapiombo sul mare, nelle due torri simmetriche in fondo al piazzale del Molo e un altro spazio commerciale di 3500 metri quadrati. Un progetto pensato per i passeggeri provenienti dalle navi da crociera, un milione e trecento mila nell’ultimo anno, un business in continua crescita. Tre i livelli interessati dalla ristrutturazione, per ora tocca al primo piano. «Apriremo il 30 marzo ma l’inaugurazione ufficiale sarà fatta entro il 10 aprile  spiega Nicola Coccia, presidente Terminal Napoli Spa, società responsabile del restyling  Puntiamo all’accoglienza con la massima sicurezza e ci rivolgiamo non solo ai turisti ma anche ai napoletani. La nostra stazione marittima è in una posizione unica al mondo. Esattamente al centro della città, centrata con San Martino e perpendicolare a Palazzo San Giacomo. Abbiamo evitato la presenza di griffe internazionali, ci saranno marchi locali, che testimoniano l’eccellenza dei prodotti tipici campani». I negozi sono ancora in allestimento, nessuna vetrina è ancora pronta. Su ogni spazio è visibile però il nome dell’azienda. Enoteche, caseifici, bar, gelaterie, marchi di abbigliamento, pelletteria, gioielleria, antichità, negozi di ottica, souvenir, giornalai, farmacie. Una fila di negozi corre lungo i corridoi in marmo bianco, dove un tempo c’erano gli uffici. Al posto della cappella, uno splendido edificio con pianta ottagonale circondato tutt’intorno da vetrate, ora ci sarà un negozio di abbigliamento multimarca. «Ma ci sarà anche spazio per l’arte  tiene a precisare Coccia  avremo la Fonderia Chiurazzi con i calchi riprodotti dagli originali delle antichità classiche». Il progetto corre di pari passo alla riqualificazione del waterfront in carico all’Autorità portuale, progettata dal francese Michel Euvè vincitore del concorso nel 2005 e rimasto al palo fino al 2009 a causa di una serie di ricorsi giudiziari. «Il progetto di Euvè non è ancora decollato e noi ci inseriamo in quello scenario di trasformazione e utilizzazione del waterfront che tutti vogliamo». Anche il piano per il centro commerciale non ha avuto vita facile. All’inizio l’idea di dedicare spazio alle grandi griffe è poi naufragata assieme alla sintonia con Gianni Punzo, socio di Terminal Napoli che nel luglio 2009 uscì dalla società. I lavori sono andati avanti per cinque anni. Con qualche sorpresa. «Abbiamo trovato i vecchi banconi su cui gli emigranti firmavano i documenti per l’imbarco  conclude Coccia  ed è già pronto il vecchio ascensore imperiale che i reali usavano per arrivare direttamente sulla banchina degli imbarchi e non incontrare gli altri passeggeri. È stata una vera scoperta, era in stato di abbandono, l’abbiamo restaurato». 
«Dopo l’11 settembre la paura c’è sempre. Non credo in una replica organizzata da parte di Gheddafi, mi sembra indebolito. Altra cosa è l’azione di un folle. Quella non si può escludere». Ha conosciuto guerra e terrorismo, Rosa Russo Iervolino. E sa che adesso Napoli è al centro di un pericoloso risiko internazionale. Così il sindaco non ha perso tempo. Nel pomeriggio di ieri ha contattato il prefetto Andrea De Martino per chiedere una riunione del comitato per l’ordine e la sicurezza pubblica. Sindaco Iervolino, con il comando strategico della missione insediato a Capodichino Napoli diventa un obiettivo a rischio? «È così, senza dubbio. La guerra è una brutta bestia. Non è mai né giusta né santa. Diventa talvolta una drammatica necessità. Ma io la odio. L’ho vissuta, me la ricordo: ero a Napoli con mio fratello quando fu bombardata per 104 volte». Preoccupata per la sua città? «Vede, ero al governo quando la minaccia era rappresentata dal terrorismo interno. Ricordo l’attentato di via dei Georgofili a Firenze. Ma un matto che si imbottisce di esplosivo è più difficile da fermare perché non si può prevedere. Per fortuna però Napoli, pur fra tanti problemi, ha la fortuna di poter contare su rappresentanti dello Stato di altissimo livello, come il prefetto De Martino». Dobbiamo aspettarci misure particolari? «Ne discuterà il comitato. Studieremo tutte le misure senza trascurare alcun particolare ma con una linea ben precisa». Quale? «La gente va tranquillizzata, non bisogna incutere terrore nella popolazione. Quando si verificò la crisi di Sigonella era a Siena. Dovevo parlare a una conferenza, ma i cittadini erano talmente terrorizzati che mi ritrovai in una sala completamente vuota». Si poteva evitare l’intervento militare? «Questo è un giorno tristissimo a mio modo di vedere perché segna, come ogni opzione bellica, la sconfitta della diplomazia e di un modo civile di guardare ai rapporti fra Stati. Abbiamo le nostre colpe, perché in nome del petrolio ma anche di affari non proprio di Stato abbiamo fatto finta di non vedere, baciando le mani a chi sta massacrando la popolazione libica. Ma non si poteva neppure tollerare che questo signore continuasse nella carneficina. Questa gente chiede solo libertà, non potevamo lasciare che si sparasse loro addosso, voltandoci ancora una volta dall’altra parte». 
CUCCIAGO - Due anticipi importanti in serie A di basket: Pesaro ha ceduto in casa a Treviso 65-71 e Cantù ha invece battuto nel suo Pianella, Caserta 87-76. Quest'ultimo risultato non fa una piega. La partita del Pianella finisce a cinque minuti dalla fine, con un meraviglioso assist di Micov per Ortner (77-64). La Bennet si prende i due punti, lo fa contro una squadra in buona salute come Caserta ed è così che si legittima il secondo posto che a otto turni dalla fine non può che essere l'obiettivo di stagione. Pure se non sempre accade, i numeri spiegano la qualità della prova dei giocatori di Trinchieri: 55% da 2, 58% da 3, 90% ai liberi. Sei giocatori in doppia cifre, con Mazzarino che valica anche la quota dei duemila punti segnati con la maglia di Cantù. In una serata in cui si stava intristendo, a secco di canestri dal campo nei primi 15', un'anomalìa. A vederla c'è anche Sergio Scariolo, che è dei nostri ma pur sempre l'allenatore della Spagna campione d'Europa in carica, che in Lituania, ormai è certo, potrà aggiungere anche Serge Ibaka al roster. Un lusso. Il brivido vero Caserta lo prova nell'ultimo quarto, quando sta sfumando quello del provare a vincerla. Eric Williams s'accascia, dolorante alla caviglia sinistra, Sacripanti vede giù in fumo il playoff di Eurocup che l'attende mercoledì con Kazan e che gira inevitabilmente sull'andata al PalaMaggiò. Entra Garri ma si perde per tre volte consecutive Ortner, che segna ora uno dopo l'altro i primi tre canestri della partita. E' lo strappo decisivo di una partita complessa ed insidiosa, nella quale gioca per un solo obiettivo, il secondo posto, mentre la Pepsi è costretta dal doppio impegno, ed in campionato deve ancora prendersi i playoff. Per Williams, poi, sospiro di sollievo: "Scavigliata non grave, resta fermo due giorni, martedì lo rimettiamo in campo. La prossima non è partita da tirarsi indietro" è il buona notizia ed al tempo stesso il monito di Sacripanti. Williams (che comunque la chiude sul parquet) era il giocatore cruciale di Caserta. Lo si capisce quando resta dentro nei primi 17' filati della partita, perché Sacripanti lo vuole contro Marconato e sa che se abbassa il quintetto finisce nelle pastoie di Ortner contro il quale non ha risorse. Cantù in casa non si smentisce, corre e tira da tre con grande fiducia (5/7 all'intervallo) ed è così che schizza presto a +9. Il modo in cui lavora sui blocchi per liberare la tripla nelle mani di Leunen (2/2) è lo specchio della qualità nell'esecuzione. Come nell'andarsi a prednere tutto quel che la partita offre, non lasciando mai che a correre il contropiede sia solo chi porta avanti la palla. La Pepsi però è squadra di killer silenziosi, cade in errori puerili e palle perse di troppo, ma impatta a 21 con Jones e Williams; subisce l'impossibile nella coda del secondo quarto, compresa una tripla di Mazzarino con la parabola che sfiora la canotta di Marzorati appesa sul tetto del Pianella (47-33, al 19'). Dopo l'intervallo la Pepsi scivola di nuovo a -11 (58-47), ma stavolta si accendono Bowers ed Ere ed è 60 pari. Semmai manca di continuità, lotta, risale ma poi si ferma, ed al Pianella è peccato mortale perché la Bennet ti salta al collo. Da una tripla concessa a Mazzarino, per un errore difensivo di Bowers, Cantù non si guarda più dietro. La Pepsi la partita l'ha giocata in cinque, e non poteva bastare. Dalla panchina Sacripanti non ha avuto nulla. "Abbiamo finito senza energie e se vogliamo prenderci i playoff e coltivare il sogno della Final Four di Eurocup, la fisictà di stasera non può bastare" l'analisi di Sacripanti. Mentre Trinchieri ha solo zucchero per i suoi: "Alla quarta volta abbiamo difeso bene su Di Bella, bravissimi Green e Tabu. Ma grande anche il lavoro di Leunen su Jones. Visto che ne ha fatti 19, chissà se avessimo lavorato male si di lui.." PESARO ESPUGNATA - Nell'altro anticipo invece battaglia sul filo del punto decisa solo nell'ultimo quarto tra Scavolini e Benetton, che dopo tre sconfitte centre il primo successo esterno del girone di ritorno. A farne le spese è stata la Scavolini Pesaro battuta a domicilio per 71-65 al termine di una partita infarcita di errori, tecnicamente modesta e per nulla emozionante. BENNET CANTU'-PEPSI  CASERTA 87-76 (21-17; 47-38; 65-62) Bennet: Micov 17, Ortner 10, Markoishvili 5, Leunen 13, Marconato 10, Mian, Tabu 6, Green 12. N. e. Diviach, Maspero. Pepsi: Koszarek 3, Colussi, Di Bella 6, Bowers 13, Garri 2, Ere 17, Martin, Williams 16, Jones 19. N. e. Marzaioli. Arbitri: Facchini, Lanzarini, Vicino. Tiri da 2: Cantù 24/44, Caserta 24/42. Tiri da 3: Cantù 7/12, Caserta 6/18. Tiri liberi: Cantù 18/20, Caserta 10/15. Rimbalzi: Cantù 29, Caserta 28. Parziali: 5' 11-7, 10' 21-17, 15' 32-26, 20' 47-38, 25' 58-47, 30' 65-62, 35' 75-64, 40' 87-76. 5 falli: Bowers (38') SCAVOLINI PESARO-BENETTON TREVISO 65-71 (17-14, 30-31, 48-51) Pesaro: Traini 1, Diaz 16, Collins 11, Cusin 11, Melli, Flamini 2, Hackett 10, Lydeka 3, Aleksandrov 2, Almond 9. N.e. Bartolucci, Cesana. All. Dalmonte. Benetton : Cazzolato, Smith 18, Markovic 4, Skinner 10, Bulleri 6, Motiejunas 5, Gentile 8, Peric 12, Brunner 8. N.e. Gaspardo, Quarisa. All. Repesa. Arbitri: Sabetta, Pozzana, Caiazza. Note - Tiri da due punti: Pesaro 17/36, Treviso 18/39. Tiri da tre punti: Pesaro 4/27, Treviso 6/22. Tiri liberi: Pesaro 19/27, Treviso 17/21. Rimbalzi: Pesaro 39, Treviso 45. Uscito per 5 falli: Bulleri al 39'33". Spettatori 4.402, incasso 35.900 euro. Leggi i commenti I commenti dei lettori 
DICE Luigi De Magistris: «Stimo Morcone, ma qui è un problema di credibilità. Chi si è sempre schierato per più lavoro e meno capitale? Chi c’era quando si è gridato che il welfare non è un lusso?». Replica Mario Morcone: «Chi promette miracoli non dice cose giuste. Io sto alle indicazioni di Saviano, fare al meglio ciò che si sa fare. E a togliere i terreni a Bidognetti in quel di Santa Maria La Fossa c’ero io». Ecco finalmente il duello: i due candidati sindaco del centrosinistra salgono sul ring di Sinistra e libertà. Il partito di Vendola li ha convocati a una sua assemblea. Il segretario Peppe De Cristofaro spiega che «pensavamo per una volta di esporre le nostre proposte, non di fare un confronto fra i candidati, e speriamo che non si scatenino tifoserie». È l’argomento che sottende la decisione di non far parlare i due candidati. Ma la diga tiene poco. Introduce l’ex assessore Enrica Amaturo, poi interviene l’attuale assessore Giulio Riccio, e a questo punto la platea si fa sentire: «Domani (oggi per chi legge, ndr) dobbiamo votare, possiamo ascoltare anche i due?». Così De Cristofaro è costretto a inserire in scaletta, dopo altri interventi fra cui il candidato alle primarie Libero Mancuso, il confronto diretto. E, «per puro ordine alfabetico», dà la parola prima a De Magistris. L’eurodeputato tenta subito una “captatio benevolentiae” di ordine linguistico: «Mozione d’ordine: parlo solo del programma o posso anche dare risposte a cose dette fin qui?». È un lessico da assemblea di sinistra. De Magistris continuerà a giocarsi la carta della sostanziale identità di vedute col popolo Sel. In particolare su molti punti di programma ottiene l’applauso. Come pure sulla esigenza di non lasciare la città «a Nick ‘o ‘mericano (nomignolo di Nicola Cosentino, ndr) o a Giggino ‘a purpetta (vale a dire Luigi Cesaro, ndr.)» Destre da battere insomma. Ma soprattutto la credibilità del singolo e la convergenza sui programmi. Mentre Morcone ha pur sempre dietro il Pd, il cui commissario cittadino Andrea Orlando «dice che al ballottaggio si può andare col Terzo polo». Eventualità da esorcizzare, che spaventa anche Sel. Dunque alla fine il messaggio è quello: sono uno di voi. Dopo quasi venti minuti De Magistris chiude in tono da comizio: «Voglio una Napoli contro i poteri forti e le cricche, contro i colletti bianchi e gli accordi trasversali». Gli applausi e il vociare rischiano di far scivolare la seduta verso il magistrato. Morcone si alza un po’ infastidito, va al tavolo, deposita non delicatamente gli occhiali. «Io non farò rivoluzioni», attacca. La platea rumoreggia e lui dimostra che «Morcone chi» è uno che sa anche graffiare: «Se dobbiamo fare il circo equestre, meglio lasciar stare». L’uditorio si placa, lui ne ha approfitta per annettersi un testimonial caro anche da queste parti: «Mi attengo a quello che dice Saviano, fare al meglio ciò che ciascuno sa fare, e io so fare l’amministratore». Insomma bando alle chiacchiere. «A Santa Maria La Fossa  spiega  a togliere le terre a Bidognetti c’ero io con gli stessi jeans che ho oggi». L’uditorio è colpito. Se l’applausometro ha fin qui premiato leggermente De Magistris, ora i presenti cominciano a capire che anche il prefetto ha delle atout con cui misurarsi. L’unità delle sinistre? «Certo  dice  infatti la propongo subito anche alle Municipalità», cosa che De Magistris non aveva detto. E poi, tanto per dimostrare che sa anche giocar duro, eccolo prendere di petto il tema demagistrisiano della alternativa dalle precedenti amministrazioni: «Voi vi masturbate su Bassolino e Iervolino, ma è un argomento che a me non interessa proprio, io guardo al futuro da fare con una nuova classe dirigente». Morcone lascia di sé l’immagine dell’uomo del fare, anche sbrigativo, avendo parlato esattamente per la metà del tempo del competitore. Due stili. Tra i quali ora quelli di Sel dovranno scegliere con il referendum di oggi. Si vota in cinque sezioni del partito, dalle 10 alle 14 e poi dalle 16 alle 19. Tute le informazioni sono sul sito www.selcampania.org. 
