Stop alle auto. Il sindaco ha firmato un'ordinanza che vieta in maniera assoluta la circolazione su tutto il territorio comunale alle auto e ai veicoli privati, a partire dalle 6 di oggi sabato fino a cessato allarme. Una misura drastica decisa dall'amministrazione in vista di un possibile nuovo nubrifragio. Possono circolare tutti i mezzi pubblici e del soccorso oltre ad una serie di categorie che sono elencate sull'ordinanza pubblicata integralmente sul sito internet di Repubblica Genova. L'ordinanza che sospende la circolazione dei mezzi privati 
Sono arrivati a Roma da 56 fra musei e istituzioni di tutto il mondo, pur essendo vissuti 200mila anni fa. Il primo viaggio lo hanno realizzato a piedi, partendo dall'Africa e colonizzando in epoche diverse tutti i continenti. Fra 50 e 60mila anni fa sono approdati in Asia e 40mila anni fa in Europa. Da giovedì 10 novembre i nostri antenati saranno i protagonisti della mostra "Homo sapiens, la grande storia della diversità umana", in programma al Palazzo delle Esposizioni di Roma fino al 12 febbraio 2012 sotto l'alto patronato del Presidente della Repubblica. "Questa mostra ci racconta da dove veniamo e come siamo riusciti a popolare l'intero pianeta" spiega uno dei due curatori, Luigi Luca Cavalli Sforza, che è stato direttore del dipartimento di genetica a Stanford ed è famoso per aver ha ricostruito storia e percorso delle migrazioni umane attraverso le variazioni graduali e progressive subite dal genoma. "La mostra descrive lo scenario dell'evoluzione umana per come è emerso recentemente dal connubio di dati genetici, antropologici e linguistici" spiega Telmo Pievani, il secondo dei curatori di Palazzo delle Esposizioni, professore di filosofia della scienza alla Bicocca di Milano. I fossili, i manufatti, i modelli e le ricostruzioni video spiegano al visitatore che la storia umana ha un'unica radice. Gli scavi, gli studi linguistici e quelli genetici mostrano infatti come arabi ed ebrei siano figli della stessa storia. Spiegano perché una lingua come il basco sia così diversa da quelle delle regioni circostanti, mentre turco e giapponese siano figli di una madre comune. Afghanistan, Caucaso e Iraq, oggi simbolo di guerra, furono un tempo lo "snodo viario" attraverso cui le varie ondate migratorie dall'Africa si distribuirono attraverso i vari continenti. "Con il massimo rigore scientifico ma anche con il desiderio di comunicare a tutti, la mostra Homo sapiens racconta la storia del popolamento umano della Terra attraverso le scoperte scientifiche degli ultimi anni, spiegandoci perché tutti gli esseri umani sono strettamente imparentati, come ci siamo diffusi dovunque differenziandoci e come mai siamo rimasti l'unica specie umana quando fino a poche migliaia di anni fa ne esistevano quattro" spiega Pievani. Il percorso della mostra si articola in sei sezioni. "Mal d'Africa" racconta come l'uomo abbia raggiunto la posizione eretta e camminando sia uscito dall'Africa. "La solitudine è un'invenzione recente" descrive le altre specie del genere Homo e racconta l'intricato rapporto con i Neanderthal. "Geni, popoli e lingue" (come il titolo di un libro di Cavalli Sforza) ricostruisce l'albero genealogico dei popoli sulla Terra. "Tracce di mondi perduti" ripercorre il passaggio alla vita stanziale con l'avvento di agricoltura e allevamento. In "Italia, unità nella diversità" si prende la penisola come caso esemplare di diversità biologica che si trasforma in unità culturale. "Tutti parenti, tutti differenti" tira le fila dell'intero percorso smontando l'idea che esistano razze umane geneticamente distinte tra loro. 

Benessere e povertà convivono nel centro di Roma. C'è chi pranza al ristorante e chi, a pochi metri di distanza, rovista nel cassonetto alla ricerca di un tozzo di pane. Anche questa è la capitale. La Caritas avverte: la povertà sta aggredendo il ceto medio. Non sono più, dunque, solo i senzatetto o i rom a frugare tra i rifiuti. Da qualche anno non è difficile sorprendere italiani, pensionati o anche cinquantenni disoccupati, ad "ispezionare" la spazzatura. La mattina si aggirano tra i banchi del mercato al Testaccio, a Trastevere, a Monteverde o a San Pietro. Persone distinte. All'apparenza normalissimi clienti, e fino a pochi anni fa lo erano. Guardano i prodotti esposti sulle bancarelle: frutta, pane, verdura, pesce e carne. Sembra che valutino la merce esposta. Poi all'improvviso, ma con molta discrezione, si avvicinano alle buste gialle degli scarti vegetali. Un'occhiata svelta per individuare il residuo "buono", prima di infilare rapidamente la mano e via tra la folla. La loro "spesa", quando va bene, è un'arancia, una mela o un pomodoro andato a male, in alternativa qualche foglia di lattuga o il gambo di un carciofo. "Pensano di passare inosservati  -  spiega Gaetana Machi, una fruttivendola del Testaccio  -  ma non è così. Li vediamo e facciamo finta di niente. Per noi è doloroso riconoscere i nostri ex acquirenti che frugano tra gli scarti". È un fenomeno, spiegano diversi commercianti dei mercati, che c'è sempre stato ma che negli ultimi tre anni ha conosciuto un forte incremento: "Ho questa attività al Testaccio dal 1953  -  spiega il signor Luciani, titolare di un banco alimentari  -  ma quello a cui assisto da tre anni è incredibile. Non avevo mai visto così tanti anziani rovistare nell'immondizia. Le pensioni minime, evidentemente, non sono sufficienti e così si assiste a queste scene". A Monteverde la situazione non cambia. "Il sabato mattina  -  afferma il fruttivendolo Mario Quintaie  -  è il giorno in cui si vedono più persone rovistare nei cassonetti attorno al mercato. Prima era un fenomeno che riguardava solo gli extracomunitari, ora anche i nostri connazionali, soprattutto gli anziani". Queste situazioni a volte imbarazzano, come racconta il macellaio Daniele Lagnani: "Capita che ex clienti passino dal bancone al retrobottega, a frugare tra gli scarti  -  dove vengono depositati momentaneamente i rifiuti. Quando li sorprendi si giustificano dicendoti che hanno il coniglio, la gallina, o la tartaruga a cui dare da mangiare". Il direttore dell'Istituto di igiene dell'Università Cattolica di Roma, Walter Ricciardi spiega il pericolo di malattie causato dall'ingerimento di cibo raccolto dall'immondizia: "La salmonellosi e la shigellosi sono le due patologie più facili da contrarre. Più in generale, le tossinfezioni alimentari. Ossia il rischio sia di intossicazione sia di infezione dovuto al cibarsi di alimenti ricchi di germi. Ovviamente  -  conclude Ricciardi  -  le tossinfezioni sono maggiormente pericolose su soggetti deboli, come appunto gli anziani". Dalla Caritas spiegano che i pensionati che rovistano nella spazzatura sono il simbolo della crisi. "Gli anziani che frugano tra i rifiuti  -  sottolinea Roberta Molina dell'associazione cattolica  -  rappresentano un ceto medio italiano che mai come in questi ultimi due anni è in grossa difficoltà. Dei servizi mensa usufruiscono, dal 2009, anche tante famiglie di nostri connazionali appartenenti a quella che si può definire ormai la "ex" classe media". Le azioni di sostegno a chi è in difficoltà non vengono, però, solo dalla Caritas. La solidarietà, infatti, non manca anche tra i piccoli banchi nei vari mercati di Roma: "Abbiamo imparato a riconoscere chi è nell'indigenza e con molta delicatezza, per non offenderli, gli offriamo qualche cosa  -  racconta Paolo Ticca un macellaio del mercato a Campo dè Fiori  -  come delle fettine panate o delle ali di pollo". 
Una mappa eterogenea, dove maxiistituti che sfiorano anche i 1.500 alunni convivono con scuole nettamente sotto i mille. È quella tracciata dal piano di dimensionamento scolastico approvato dalla giunta comunale, in attuazione di quanto disposto dalla Finanziaria di luglio, che prevede l'accorpamento delle scuole materne, elementari e medie in istituti comprensivi da almeno mille alunni. Un documento che passerà ora all'esame di Provincia e Regione, prima di essere applicato sul territorio, ma che già fa discutere perché, osservano molti presidi, ha tagliato più di quanto lo stesso ministero avesse previsto. Stando alla delibera, nel comune di Roma verranno creati 176 istituti comprensivi, a fronte delle attuali 241 istituzioni scolastiche autonome. "Significa che ne hanno tagliate 65 solo nel comune di Roma, mentre le previsioni del ministero dell'Istruzione parlavano di una sessantina in tutta la provincia", calcola Brunella Maiolini, dirigente della Pistelli di Prati, che diventerà uno dei più popolosi istituti della Capitale, con 1.566 alunni. In totale, saranno otto le maxiscuole da oltre 1.500 allievi, tre da oltre 1.600. Il record spetta alla Maffi (XIX Municipio) che nei suoi plessi ospiterà ben 1.621 alunni. Segue con 1.618 studenti l'istituto formato dall'unione delle elementari Lola Di Stefano e Forlanini con le medie Toscanini e Monteverdi (XVI Municipio), il Cagliero (IX Municipio) con 1.601 alunni, Castelporziano (ex Mozart) con 1.599, la materna e elementare Pistelli (XVII Municipio) che si unirà alla media Col di Lana con 1.566 bambini, e gli istituti che faranno capo alla Pavoni (VI Municipio), alla media Savio (VIII Municipio) con 1.553 allievi e alla media Gentile (X Municipio) con 1.529. Al di là dei numeri, le polemiche riguardano le scuole e i circoli didattici che si è deciso di scorporare: "Nel XIX Municipio hanno diviso i due plessi della Don Morosini, che avevano appena unito quest'anno, è assurdo", spiega Domenico Montuori, direttore amministrativo della Maffi. Il Comune rivendica di aver agito consultando i territori: "Su 19 municipi  spiega l'assessore Gianluigi De Palo  , sono state accolte in tutto le proposte di ben 12, quelle di altri 4 sono state recepite in parte con alcune modifiche e che solo per i 3 che hanno posto quale unica condizione la proroga abbiamo dovuto procedere d'ufficio". Se il Campidoglio si è dimostrato flessibile concedendo deroghe in casi speciali  come quello dell'istituto per sordomuti Magarotto, che rimarrà autonomo con 148 alunni, o della Montessori nel II Municipio, che resterà un circolo didattico a sé  c'è chi lamenta una disparità di trattamento: "A noi non hanno concesso di rimanere un circolo didattico di 1.100 alunni con la scuola speciale Vaccari per disabili", spiega la preside della Pistelli. "Il piano approvato in giunta propone misure impercorribili con enormi criticità  attacca il vicepresidente della commissione Scuola, Paolo Masini (Pd)  E' inadeguato e ignora le istanze di presidi e famiglie. Sollecito il Campidoglio a richiedere immediatamente alla Regione una proroga all'attuazione delle misure e una deroga sui numeri". A chiedere di rimandare l'applicazione delle norme contenute nella Finanziaria all'anno scolastico 2013/2014 è anche il presidente della provincia, Nicola Zingaretti. 
A come Ambiente. "Secondo me il pubblico influirà molto sull'andamento del match, considerando che dai tempi della B1, quando ero assistente, Cremona era uno dei campi più caldi". D come Dipendenza. "Pullen e Coleman sono le nostre punte di diamante e, è vero, finora sono stati determinanti. Portare la squadra rendersi 'indipendente', a prescindere dal loro talento e dalla loro iniziativa, è uno dei nostri obiettivi, loro sono due realizzatori ma sono anche in grado di coinvolgere la squadra. E' l'obiettivo finale di quando si costruisce una squadra ex-novo". V come Vecchia Volpe. "Milic ha esperienza e talento e statisticamente in casa non ha mai perso contro Biella (con cinque squadre diverse!). A parte gli scherzi, è un giocatore che incide molto per la sua atipicità e per il fatto di essere molto solido". C come Capocannoniere. "Cremona schiera il capocannoniere del campionato, Von Wafer. Il suo talento gli permette di segnare anche canestri difficili, il nostro obiettivo è quello di non fargli fare quelli facili". L come Linos. "L'inserimento in squadra di Chrysykopoulos procede bene, avrà bisogno di tempo e la decisione sulla sua eventuale presenza la prenderemo solamente domenica". T come Tabù. "Biella non ha ancora vinto a Cremona. La chiave per tentare di cancellare quello zero saranno la solidità difensiva e la capacità di non permettere a loro di accendersi in qualsiasi momento della partita". T come Tabu (senza accento). "Il playmaker belga ha segnato il canestro della vittoria nel match contro Casale. Mi auguro fermamente che non sia egualmente determinante contro di noi. È uno dei giocatori a cui dovremo prestare attenzione". C come Crescita. "Il match contro Siena ha segnato un passo in avanti nel gioco e nell'essere squadra? Questo lo dirà il campo, il nostro obiettivo è imparare da ogni partita e quindi la prossima servirà a verificare quanti progressi abbiamo effettivamente compiuto". (c.m.) 
UDINE - Il Palazzo, inteso per Fifa, Uefa e Figc, continua a vedere queste sperimentazioni tecnologiche applicate al calcio con il fumo negli occhi. Buon per loro che l'esito finale dei primi test sulla tecnologia brevettata dall'Udinese calcio e dal Cnr di Bari per rilevare i gol fantasma ancora non c'è. Ma la sensazione è più che positiva: i test, rigorosamente a porte chiuse, sono stati svolti da un istituto  elvetico terzo sotto gli occhi degli osservatori Fifa, arrivati a Udine,  unica tappa italiana della visita. Con loro, anche il dirigente Figc  Michele Uva, delegato del presidente Giancarlo Abete. TEST CON CANNONI SPARAPALLONI - Cannoni hanno  sparato il pallone per simulare le azioni di gioco e valutare il  funzionamento del sistema di telecamere allestite al Friuli secondo il  progetto che la famiglia Pozzo ha cominciato a sviluppare dal 2003/2004.  I delegati hanno avuto modo di testare così il sistema di tre  telecamere installate sulle tribune, due che guardano entrambi i lati  della linea della porta davanti alla curva Nord e una che la riprende  alle spalle, capaci di rilevare il pallone e seguirlo fino a che questo  non supera la linea bianca. SOLDATI: "TEST ANDATI BENE" - Che il risultato dei test sia stato positivo lo conferma il presidente dell'Udinese Franco Soldati. "Il primo test svolto di giorno è andato bene da quel che sappiamo - testimonia Soldati, quando ancora gli osservatori delegati della Fifa si apprestano a testare il sistema di notte -. Speriamo di accedere alla seconda fase della sperimentazione. Sarebbe una bella vittoria per la famiglia Pozzo che ha creduto fortemente nel progetto, per lo staff che lo ha seguito e anche per il Cnr di Bari che ha sviluppato la tecnologia". COME FUNZIONANO LE TELECAMERE - Ciascuna telecamera invia la sua immagine a un quarto automa, un computer, in grado di "sintetizzare" in una sola le immagini e determinare, praticamente in tempo reale, se il pallone ha superato la linea di porta. A quel punto, grazie a un sistema con segnale audio o luminoso, indica al direttore di gara se il gol è valido o meno, in tempo reale. Le telecamere, con risoluzione a un centimetro, ad alta velocità, in grado di scattare 280 immagini al secondo e riprendere un pallone in movimento a circa 120 chilometri/ora, sono state sperimentate al Friuli anche per il fuorigioco e il monitoraggio dell'area di rigore. SOLDATI: "TRA UN MESE SPERIMENTAZIONE IN GARE UFFICIALI" - "Attualmente i delegati sono venuti a Udine solo per valutare la gol line technology, speriamo che in futuro possa essere allargato a tutti gli aspetti, in modo che la tecnologia sia di aiuto a tutto il mondo del calcio", aggiunge il presidente del club friulano. Se tutto andrà bene tra qualche mese la tecnologia verrà sperimentata in gare ufficiali. Leggi i commenti I commenti dei lettori 
S come Sfortuna. "Purtroppo non potremo celebrare la festa di sport che avevamo immaginato, una festa con tutta la famiglia. Come se non bastasse l'infortunio di Ferrero, Temple ha risentito di un problema muscolare e molto probabilmente non potrà scendere in campo, mentre Pierich è incappato in una distorsione alla caviglia. Una sfortuna, davvero non ci voleva". M come Mission (not) Impossible. "Milano è una squadra di grandissimo valore, con una rosa bella profonda e di talento. Certo, nelle condizioni in cui ci troviamo la sfida è proibitiva e si potrebbe essere tentati di dire che non ha molto senso un'analisi tecnica della partita. Però ogni occasione, anche la più difficile, è buona per prepararsi a dovere e migliorarsi". S come Shopping. "Dopo l'addio di Joe Trapani il nostro staff tecnico è tornato a sondare il mercato valutando gli aspetti da migliorare e ha sottoposto al club alcune indicazioni per completare il roster. Aspettiamo le decisioni della società". Q come Qualità. "Trovare punti deboli nell'Emporio Armani è davvero difficile. È una squadra di qualità eccellente: ha taglia fisica, talento, giocatori capaci di giocare dentro e fuori area, campioni in grado di dare il meglio di sé inserite in un sistema di gioco ma anche di risolvere una gara con le loro giocate individuali". C come Contromisure. "Che cosa dobbiamo fare per tener testa a Milano? Intanto bisogna cancellare la tentazione di dire 'Non ce la faremo, è meglio restarcene a casa'. E poi semplificare le opzioni tattiche e scegliere due o tre cose semplici da fare, concentrando lì tutta la nostra energia". P come Passato. "Milano per me significa molto: 17 anni sono un pezzo di vita, quelli della mia gioventù, quando sono cresciuto come persona e come professionista, trasformando un sogno nel mio mestiere e quel mestiere nella mia stessa vita. Questa partita ha per me un sapore particolare, ma in questi momenti sono molto concentrato su ciò che faccio qui e dunque penso ad allenare Casale". (c.m.) 
"Cartelloni pubblicitari: Roma è la peggiore città al mondo. Non viene tutelato il decoro e l'importanza storica e archeologica della metropoli". L'affondo sul caso Cartellopoli arriva dal presidente di Telecom Italia, Franco Bernabè. Che annuncia: "L'azienda non farà più pubblicità sugli impianti stradali". Insomma la battaglia alla legalità parte dalla prima azienda di telefonia italiana che è tra i "big spender" cioè tra le società che investono di più in pubblicità. Presidente, Roma è invasa di impianti pubblicitari: in alcune strade ce ne sono uno ogni otto metri, altre detengono il record di cartelli nello spartitraffico. Cosa ne pensa? "La situazione romana non ha eguali nel mondo. Neanche nei Paesi in via di sviluppo ho mai visto una tale indecenza". Ad esempio? "San Paolo, in Brasile, era un caso analogo a Roma. Poi hanno fatto un'ordinanza per promuovere il decoro. E oggi sono vietati tutti gli impianti pubblicitari. A Pechino non c'è un cartellone. Pensi che lì, nonostante la siccità, tutte le aiuole sono sempre perfettamente fiorite". In Europa e in Italia invece com'è la situazione? "In Europa c'è massimo rispetto e tutela, salvo la Francia che ha però regole molto rigide, la giungla romana non l'ho mai vista. Anche in Trentino hanno vietato l'installazione di cartelloni stradali". Roma, insomma, conquista la maglia nera. "Sì. Negli ultimi dieci anni la situazione è peggiorata, ma solo negli ultimi due è diventata devastante". Alcuni comitati domani (oggi per chi legge, ndr) scenderanno in piazza. E due anni fa hanno raccolto diecimila firme per modificare il regolamento sulle affissioni... "Appoggio e sostengo i comitati. Come Telecom posso dire che aboliremo la pubblicità sugli impianti stradali ma manterremo ovviamente quella negli aeroporti e nelle stazioni. Una città come Roma non dovrebbe avere neanche un cartellone". È capitato, però, anche all'azienda di cui lei è presidente di fare pubblicità in strada. "Sì, ma la percentuale della pubblicità su strada è bassissima rispetto a quella che facciamo su internet o in tv. Noi non la gestiamo direttamente, ma ci affidiamo a delle agenzie pubblicitarie. E ci sono fenomeni che sfuggono al nostro controllo". Cosa intende fare per fronteggiare il problema? "Sto riorganizzando il settore e avvierò un'azione di moral suasion anche con altre aziende. Sono in gioco la sicurezza urbana e stradale oltre che il decoro". 
