BAGDAD - Due bombe sono esplose questa sera a Bagdad, uccidendo almeno 18 persone e ferendone 37. Lo confermano fonti mediche e di polizia. Le bombe sono esplose nella zona nordorientale della capitale irachena. Il primo ordigno è esploso nei pressi di un posto di blocco della polizia nel quartiere orientale Ur, mentre la seconda bomba è deflagrata quando sono intervenuti i servizi di emergenza che stavano soccorrendo i feriti. Un responsabile del ministero della Difesa ha parlato di dieci vittime e 32 feriti, mentre un'altra fonte del ministero dell'Interno ha comunicato che i morti del doppio attentato sono 12 e 45 i feriti. Una prima stima parlava di 18 morti. 
Pierrot, Nosferatu, Gene Kelly, Spider Man, Judy Garland, James Bond, Frankenstein, Biancaneve, Rossella O'Hara, Mary Poppins, Lawrence d'Arabia, Humphrey Bogart, Ingrid Bergman e tanti altri, tutti riassunti in Arturo Brachetti, vi attendono da stasera all'Auditorium Conciliazione per Ciak si gira! . Lei, Brachetti, artista capace di numeri impensabili in scena, può offrirci un autoritratto a base solo di numeri? "Peso 65 chili, ho 54 anni, a casa ho un repertorio di 350 costumi, in questo spettacolo mi calo in 80 personaggi (60 uomini e 20 donne: non esagero col femminile, sennò divento una drag queen), il cambio più veloce lo compio in 1 secondo e mezzo. Sotto i riflettori mi sono tolto i pantaloni almeno 25.000 volte, più di Rocco Siffredi e di Casanova. Ho portato i miei lavori in una ventina di paesi europei, in Cina, in Giappone, in Cile, e uso cinque lingue, e ora sto ripassando il tedesco perché a Natale replico lo show per un mese a Vienna". Dove vive? "Un posto fisso non c'è: ho duetre valigie. Faccio 50.000 chilometri all'anno. Porto con me il piumone, il necessario per fare il tè. Ho casa a Torino, con 11 telecamere, e se mi collego in internet vedo tutte le stanze". BRACHETTI, LE MILLE MASCHERE DEL TRASFORMISTA Cosa porta con sé per lo spettacolo? "Prima usavo quattro tir, era un Barnum, adesso me ne bastano due da 18 metri. Il costume più leggero pesa due etti, è il perizoma di un elfo del Signore degli anelli, mentre per la O'Hara ho addosso una tenda di 26 chili". Quel ciuffo di capelli che le spunta al centro della testa... "L'eredità di un Puk shakespeariano, che poi è diventata una Tour Eiffel". Quanti amici, fans? "Non più di dieci amici. Su Facebook ho 40.000 seguaci". Le stranezze?... "Colleziono giocattoli anomali e fuori commercio, e a Torino ho un'intera stanza delle magie molto kitsch". La sua carriera, sempre in cifre? "Ho creato una quindicina di spettacoli. Ho preso parte a un centinaio di lavori. Reci¬to in media 200 sere all'anno, da 32 anni (Ho cominciato nel '79, con sei personaggi in cerca di un produttore, una cosa di dieci minuti). Ho fatto anche parti serie, in un varietà di Scaparro, e in M Butterfly con Ugo Tognazzi". Progetti? "Voglio essere scoperto nell'ottobre del 2012 in un teatro universitario di 860 posti dell'off Broadway, e poi passare in una sala più centrale di New York". Cambia mai aspetto, nella vita? "Ho look diversi. Professore di filosofia cinquantenne. Rockettaro con capelli lunghi. Prete con chioma grigia e clergyman. O con cilindro e mantello da Jack lo Squartatore". 
ROMA - "Quelli presentati alla Ue sono impegni seri in tempi certi. L'opposizione sia responsabile e li sostenga". Silvio Berlusconi parla al Tg1 delle 20, rivendicando l'approvazione delle misure contenute nella lettera del premier all'Europa e lanciando un appello alla sinistra perché smetta di chiedere al premier un passo indietro e "si confronti invece sul merito dei provvedimenti, con responsabilità". "L'Europa ha apprezzato e quindi approvato il programma di governo per i prossimi 18 mesi", dice il premier in un'intervista trasmessa in apertura del telegiornale: poche domande, risposte senza contraddittorio. In sostanza, un breve comizio in cui il presidente del Consiglio ripropone la sua lettura della situazione economica del Paese: "La crisi non è provocata dai conti italiani, ma dall'euro che è una moneta unica", sottolinea. L'impegno presentato dal governo all'Europa è serio e in tempi certi. "Tutti dovrebbero sostenerlo, per il bene del Paese", dice rivolto all'opposizione, che, secondo il premier dovrebbe agire per il bene del Paese invece di ripetere la cantilena del "passo indietro". Il governo tecnico? "Non credo sia la soluzione" e le opposizioni avrebbero "tutto da guadagnare se si confrontassero sul merito comportandosi con senso di responsabilità", attacca. "L'Italia", continua, "è un paese solido: abbiamo ereditato dal passato un grande debito pubblico ma sommando il debito pubblico e il risparmio privato, risultiamo secondi solo alla Germania in termini di solidità economica". E le misure annunciate a Bruxelles - fra cui licenziamenti più facili e gli interventi sulle pensioni che hanno provocato una levata di scudi compatta da parte dei sindacati - il premier le spiega così: "Noi vogliamo soltanto creare un mercato del lavoro più efficiente, più moderno e soprattutto aperto alle donne e ai giovani: questo era e resta il nostro impegno per il mondo del lavoro". Leggi i commenti I commenti dei lettori 
ROMA - Serata dolceamara per le italiane in Eurolega. Seconda uscita e secondo successo per Siena nel girone D. Dopo la vittoria all'esordio sul parquet di Kazan, la Montepaschi si conferma tra le mure amiche travolgendo 79-57 gli sloveni dell'Union Olimpija Lubiana. L'Emporio Armani Milano invece perde (ma con onore) a Madrid. MCCALLEBB TOP SCORER SENESE - Miglior realizzatore tra i toscani McCalebb con 17 punti a cui aggiunge anche 3 rimbalzi, 3 assist e 3 palle recuperare, bene anche Lavrinovic (12 punti e 8 rimbalzi), 11 punti per Kaukenas. Debutto anche per Rakocevic, rimasto però a secco nei sette minuti concessigli da Pianigiani. Nelle fila slovene si salva Bertans con 12 punti. Siena tornerà sul parquet europeo la prossima settimana, ospitando il Galatasaray. MILANO PRIMO KO STAGIONALE EUROPEO - Dopo il brillante esordio con vittoria sul Maccabi Electra, Milano incassa invece la prima sconfitta stagionale in Eurolega, uscendo sconfitta per 85-78 dal parquet del Real Madrid. Un ottimo Nicholas (24 punti) e l'importante contributo di Hairston (18 punti) e Gallinari (12 punti e 4 rimbalzi) non bastano al quintetto di Scariolo per avere la meglio sulla corazzata spagnola, con Carroll (21 punti) e Fernandez (17 punti) sugli scudi. Milano proverà a cercare il riscatto giovedì prossimo, quando riceverà i turchi dell'Anadolu Efes. MONTEPASCHI  SIENA-OLIMPIA LUBIANA 79-57 (26-4, 38-29, 61-40) Siena: McCalebb 17, Zisis 2, Andersen 8, Rakocevic, Carraretto 2, Lavrinovic 12, Kaukenas 11, Ress 5, Michelori ne, Stonerook 6, Aradori 6, Moss 10. All.: Pianigiani. Lubiana: Capin 6, Rothbart 7, Blazic 5, Thompson 4, Woodside 2, Muric 2, Salin, Green 6, Varda 7, Markota 6, Bertans 12, Morina ne. All. Filipovski. Arbitri: Perez Perez (Spa), Perea (Spa), Kowalski (Pol). Note - Tiri liberi: Siena 15/17, Lubiana 13/18. Tiri da tre: Siena 6/17, Lubiana 2/17. Fallo tecnico: 19'43" panchina Siena. Usciti per falli: 36'01" Salin (Lubiana). Rimbalzi: Siena 29, Lubiana 31. Spettatori: 3400 circa. REAL MADRID  -  EMPORIO ARMANI MILANO   85-78 REAL MADRID: Tomic 6, Fernadez 17, Pocius 11, Reyes 1, Mirotic 3, Rodriguez 4, Begic 9, Carroll 21, Llull 13 OLIMPIA MILANO: Mancinelli 7, Hairston 18, Gallinari 12, Fotsis 2, Cook 3, Nicholas 24, Rocca 4, Bourousis 6, Radosevic 2 GIRONE A, IL QUADRO 1a GIORNATA (and. 19-21 ottobre, rit. 23-24 novembre) Fenerbahce     - Caja Laboral            66-69 Bennet Cantù   - Sluc Nancy              80-69 Bizkaia Bilbao - Olympiacos              76-61 2a GIORNATA (and. 26-27 ottobre, rit. 30 novembre-1 dicembre) Caja Laboral   - Bennet Cantù            81-69 Olympiacos     - Fenerbahce              81-74 Sluc Nancy     - Bizkaia Bilbao          87-73 CLASSIFICA: Caja Laboral 4; Nancy, Bilbao, Cantù, Olympiacos 2; Fenerbahce 0. 3a GIORNATA (and. 2-3 novembre, rit. 7 dicembre) Caja Laboral   - Olympiacos Fenerbahce     - Sluc Nancy Bennet Cantù   - Bizkaia Bilbao 4a GIORNATA (and. 9-10 novembre, rit. 14-15 dicembre) Bennet Cantù   - Olympiacos Bizkaia Bilbao - Fenerbahce Sluc Nancy     - Caja Laboral 5a GIORNATA (and. 16-17 novembre, rit. dicembre) Fenerbahce     - Bennet Cantù Caja Laboral   - Bizkaia Bilbao Olympiacos     - Sluc Nancy GIRONE C, IL QUADRO 1a GIORNATA (and. 20 ottobre, rit. 23-24 novembre) Partizan              - Anadolu Efes          73-84 Belgacom Spirou       - Real Madrid           76-100 Emporio Armani Milano - Maccabi Electra       89-82 2a GIORNATA (and. 26-27 ottobre, rit. 30 novembre-1 dicembre) Anadolu Efes          - Belgacom Spirou       79-80 Maccabi Electra       - Partizan              70-66 Real Madrid           - Emporio Armani Milano 85-78 CLASSIFICA: Real Madrid 4; EA7 Milano, Anadolu Efes, Belgacom Spirou, Maccabi Electra 2; Partizan 0. 3a GIORNATA (and. 3 novembre, rit. 8 dicembre) Partizan              - Belgacom Spirou Emporio Armani Milano - Anadolu Efes Maccabi Electra       - Real Madrid 4a GIORNATA (and. 10 novembre, rit. 14 dicembre) Anadolu Efes          - Maccabi Electra Partizan              - Real Madrid Belgacom Spirou       - Emporio Armani Milano 5a GIORNATA (and. 17 novembre, rit. dicembre) Maccabi Electra       - Belgacom Spirou Emporio Armani Milano - Partizan Real Madrid           - Anadolu Efes Leggi i commenti I commenti dei lettori 
GENOVA - Dopo la vittoria sulla Roma l'eroe è lui, Bosko Jankovic: "Non so spiegare quanto sono felice, sognavo veramente da tanto, tanto tempo questo momento", dice il serbo autore dell'1-0 sui giallorossi. Dopo due interventi al legamento crociato del ginocchio e un mancato trasferimento all'ultimo secondo al Rubin Kazan nell'ultima sessione di mercato, Jankovic si è ripreso una scena dimenticata. Ha esordito a Parma, a venti minuti dalla fine. Un altro quarto d'ora in casa contro il Lecce, con un gol sfiorato su punizione. Fino alla maglia da titolare a Torino, di fronte alla Juventus, nella fin qui migliore apparizione del Grifone. C'è il suo zampino nell'1-1 di Rossi ai bianconeri. "POSIZIONE PERFETTA" - Non poteva che arrivare la conferma contro la Roma, dove Jankovic ha quasi marcato Jose Angel prima e Perrotta poi, ma ha pure segnato un gran bel gol: "Credo che il mister mi abbia schierato nella posizione giusta, anche se questa sera dovevo sacrificarmi più in fase difensiva". Poi il serbo è uscito, dopo aver preso una botta: "Avevo già ricevuto un colpo alla coscia destra da Pizarro nel primo tempo, ho stretto i denti ma il dolore era fortissimo. Ho dato il massimo, ma nella ripresa ho dovuto chiedere il cambio". Ci può ben stare, dopo tanta agonia: "Vengo da due anni difficili, ma ho un carattere forte. Ora finalmente ho voltato pagina, dopo ore, giorni, mesi di lavoro continuo per tornare ai miei livelli". RIPOSO IN ARRIVO - È possibile che domenica a Firenze Bosko Jankovic si riposerà. "Quando giochi tre volte in una settimana, l'ultima partita è sempre quella dove puoi pagare di più la stanchezza", ha detto Alberto Malesani dopo la vittoria dui giallorossi. Se dovesse accomodarsi in panchina, per il nuovo compagno di reparto di Rodrigo Palacio non sarà certo un problema. "Non sono ancora al top, posso dare di più", ha detto il diretto interessato, umile quanto basta per tornare grande. Leggi i commenti I commenti dei lettori 
ROMA - Bella impresa di Potito Starace al torneo indoor di San Pietroburgo, in Russia. Il 30enne tennista campano è approdato nei quarti di finale superando il russo Dmitri Tursunov, testa di serie n. 8 per 6-2 6-4. Per "Poto" si è trattato del 3° successo in altrettanti confronti diretti. Nei quarti Starace dovrà vedersela con il favorito del torneo, il serbo Janko Tipsarevic, n. 2, che ha approfittato del ritiro del tedesco Michael Berrer sul 6-3, 2-0 per andare avanti. LA CURIOSITA'/LE SMORFIE DI POTITO Con Tipsarevic, reduce dal trionfo a Mosca, Starace è 1-1 negli scontri diretti ma ha perso il più recente, disputato proprio a San pietroburgo nel 2008: 6-3, 7-6. E' andata male, invece, a Fabio Fognini che a Vienna, dopo aver superato all'esordio lo spagnolo Tommy Robredo, ha ceduto per 6-7(3) 6-3 6-3, in due ore esatte di gioco, al belga Xavier Malisse. MASTERS, WOSNIACKI QUASI FUORI - Il Masters femminile di fine anno, in corso a Istanbul, intanto, rischia di perdere un'altra protagonista dopo la Sharapova. La n. 1 del mondo Caroline Wozniacki ha incassato un'altra sconfitta, stavolta dalla ceca Petra Kvitova (6-4, 6-2). La danese è stata tenuta in vita per miracolo in serata dalla polacca Agnieszka Radwanska che con una prodezza (3 match-point annullati sotto 3-5 al 3°), ha eliminato la russa Vera Zvonareva (1-6, 6-2, 7-5). Per andare avanti la Wozniacki avrà, però, bisogno di un favore dalla già qualificata Kvitova. Solo in caso di sua vittoria con la Radwanska, nell'ultimo match del girone, infatti, passerà il turno. Altrimenti avanzerà la polacca. KVITOVA E AZARENKA IN SEMIFINALE - Oltre alla Kvitova, intanto, si è assicurata un posto in semifinale la favorita per la vittoria finale, la bielorussa Victoria Azarenka, attuale n. 4, che dopo aver spazzato via Samantha Stosur ha riservato identico trattamento (6-2, 6-2) alla cinese Na Li, vincitrice al Roland Garros. Leggi i commenti I commenti dei lettori 
TORINO - Effetto Chrysler sui conti Fiat. Il Lingotto archivia il terzo trimestre con utili in crescita a 17,6 miliardi (8,4 nello stesso trimestre 2010). Più che triplicato l’utile della gestione ordinaria che passa da 256 a 851 milioni. Due terzi arrivano da Detroit che fa registrare un utile della gestione ordinaria di 556 milioni (il margine sui ricavi è del 6 per cento) mentre Fiat contribuisce con 128 milioni (margine del 2 per cento). Per la prima volta dall’inizio dell’alleanza le vendite di Chrysler superano, sia pur di poco, quelle di Fiat: nel trimestre la casa americana sistema sul mercato 469 mila auto contro le 460 mila di quella torinese. Sale ancora la liquidità del gruppo, ormai a 20,8 miliardi di euro (12,8 Fiat e 8 Chrysler). Marchionne ha confermato i target 2011: per la fine dell’anno la previsione è di un utile della gestione ordinaria superiore ai 2,1 miliardi di euro fatti registrare lo scorso anno. I ricavi sono previsti a 58 miliardi, la liquidità disponibile superiore a 18 miliardi e l’utile netto a 1,7 miliardi di euro. Gli investimenti saranno a 5,5 miliardi. Contestualmente ai risultati trimestrali, il Lingotto ha diffuso un comunicato stampa di risposta alla richiesta della Consob sui piani aziendali. Fiat deplora che "il 22 ottobre 2011 la dettagliata richiesta di Consob sia divenuta di pubblico dominio e sia stata ripresa dalla stampa". Altrettanto deplorevole sarebbe il fatto che "la richiesta sia stata strumentalizzata come intesa a verificare nel dettaglio lo stato di attuazione del progetto Fabbrica Italia". La casa di Torino precisa che "il progetto Fabbrica Italia non è mai stato un piano finanziario" e che dunque "non è in grado" di fornire informazioni "a un dettaglio tale da consentire un riscontro nei termini richiesti dalla Consob". In ogni caso, per evitare "frantendimenti, equivoci e irrealistiche attese", Fiat "si asterrà con effetto immediato da qualsiasi riferimento a Fabbrica Italia, fermi restando gli impegni già assunti", che vengono tutti confermati. Conversione azioni privilegiate in ordinarie. Intanto il consiglio di amministrazione di Fiat ha deliberato di proporre agli azionisti la conversione delle azioni privilegiate e di risparmio della società in azioni Fiat ordinarie. Se approvata dalle competenti assemblee degli azionisti, la proposta comporterà la conversione in azioni ordinarie di tutte le azioni privilegiate e di risparmio. La conversione ha lo scopo di ridurre la complessità della struttura del capitale e di semplificare la governance della società. 
