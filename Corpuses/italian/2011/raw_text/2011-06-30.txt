PARIGI - E' Matteo Manassero il migliore degli italiani dopo il primo giro dell'Alstom Open de France, torneo dell'European Tour che si svolge sul  percorso de Le Golf National, a Guyancourt nei pressi di Parigi. Il veronese, con una prestazione sottolineata da uno score di 68 colpi, tre sotto par, ha terminato al sesto posto il primo giro. Manassero è a tre colpi dai due leader, l'inglese Graeme Storm e l'australiano Richard Green, che hanno chiuso in 65. A metà classifica Lorenzo Gagli, 54° con 72, e in difficoltà Francesco ed Edoardo Molinari, 111esimi con 75. Seguono la coppia di testa con 66 il danese Thorbjorn Olesen, l'inglese James Morrison e il sudafricano George Coetzee, mentre Manassero è affiancato da altri dieci concorrenti tra i quali il thailandese Thongchai Jaidee, l'indiano Jeev Milkha Singh, il francese Julien Guerrier e l'inglese Mark Foster. Sono al 33° posto con 71 il tedesco Martin Kaymer, lo scozzese Colin Montgomerie, il danese Thomas Bjorn e lo spagnolo Miguel Angel Jimenez, quindi al 90° con 74 l'altro iberico Pablo Larrazabal e al 111° il nordirlandese Darren Clarke con lo stesso score dei Molinari. Partenza in salita per Manassero gravato di un doppio bogey alla buca 2, ma la reazione è stata immediata con un eagle alla 3 e due birdie alla 5 e alla 6. Nuova frenata con un bogey alla 7, poi nel rientro tre birdie (12, 14, 16) e un bogey finale per il 68. Cammino altalenante di Gagli (via dalla buca 10) che ha chiuso in par le prime nove con un bogey e un birdie. Dopo il giro di boa ha guadagnato un colpo, ma successivamente sono venuti tre bogey a fronte di un altro birdie per il 72. Edoardo Molinari ha iniziato dalla 10 ed è andato subito in sofferenza con tre bogey. Dopo un birdie alla 12  buca giocata (la 3a del tracciato) un doppio bogey ha complicato ulteriormente la sua situazione. Nelle prime quattro buche Francesco Molinari ha peso quattro colpi (due bogey e un doppio bogey), che non ha più recuperato nelle rimanenti tredici (due birdie e due bogey). Il montepremi è di 3.000.000 di euro con prima moneta d 500.000 euro. Leggi i commenti I commenti dei lettori 
Ancora una picca conficcata nel corpo delle fonti rinnovabili. Solo a tarda sera, dopo una valanga di proteste che avevano coalizzato un fronte molto largo, il governo ha fatto marcia indietro ritirando la proposta di un taglio del 30 per cento degli incentivi alle rinnovabili inserita nella manovra. Il rapporto tra questo esecutivo e le rinnovabili è paradossale se si tiene conto dell’impegno italiano di raggiungere il 17 per cento di energia pulita entro il 2020 triplicando la produzione attuale. A gennaio entrano in vigore i nuovi incentivi con durata pluriennale: a marzo vengono cancellati. A maggio si raggiunge un nuovo accordo pluriennale: a giugno il Consiglio dei ministri prova a farlo saltare. "Vogliamo sapere chi è il Bisignani di turno, chi c'è dietro l'assurda decisione del governo di inserire nella manovra finanziaria una nuova polpetta avvelenata contro le fonti rinnovabili”, ha commentato Ermete Realacci, responsabile della green economy del Pd. "Il ripetersi continuo degli sgambetti al sole e al vento rischia di produrre l’effetto che le lobby della vecchia energia perseguono: bloccare i finanziamenti delle banche, uccidere il settore lasciando l’Italia sguarnita su un fronte tecnologico strategico", accusa il senatore Pd Francesco Ferrante. Nel giorno in cui il Parlamento tedesco archivia definitivamente l'era nucleare (513 voti favorevoli, 79 contrari e 8 astensioni) e un rapporto di Greenpeace dimostra che nel solo 2010 l’eolico ha installato una potenza elettrica pari a quella installata dal nucleare negli ultimi 10 anni, l’Italia è a un passo dall’autogol energetico. Un disastro evitato solo dopo la sollevazione di tutte le parti interessate. “Le associazioni delle rinnovabili Anie-Gifi, Anev, Aper ed Assosolare”, si legge in una nota congiunta, “hanno appreso con incredulità e sgomento la notizia dell'emendamento che prevede, a decorrere dal primo gennaio 2012, che tutti gli incentivi, i benefici e le altre agevolazioni siano ridotti del 30%. L’impatto di questa misura, se confermata, sarebbe devastante non solo per il settore della produzione di energia elettrica da fonti rinnovabili ma per tutti i consumatori". "Solo un paio di settimane fa il governo aveva riconosciuto la necessità di sviluppare le rinnovabili: ora si frena”, aggiunge Massimo Sapienza, presidente di Asso Energie Future. “E’ un atteggiamento schizofrenico che fa mancare al Paese quello di cui più c’è bisogno: stabilità e certezza delle regole. A forza di bastonare l’innovazione si rischia di far emigrare fuori dai confini nazionali tutta l'attività economica”. Anche Assoelettrica, un’associazione da sempre prudente sul tema, ha espresso ”sconcerto e preoccupazione: rimettere oggi in discussione una norma frutto di una mediazione faticosamente raggiunta vuol dire togliere ogni certezza agli investitori, colpendo un intero comparto industriale nazionale e danneggiando la credibilità del nostro paese di fronte agli investitori internazionali". Infine sono scese in campo anche le ex municipalizzate che si occupano di acqua ed energia. “L’ipotesi che nel corso del pomeriggio aveva preso corpo sarebbe stata micidiale”, afferma Adolfo Spaziani, direttore generale di Federutility. “Colpire i certificati verdi significa colpire anche cogenerazione e teleriscaldamento, cioè indebolire l’efficienza del sistema energetico”. 
MILANO - In attesa di piazzare il colpo, Massimo Moratti sta per regalare a Gasperini il primo vero rinforzo, ovvero l'attaccante che già aveva a Genova: Rodrigo Palacio. L'ultimo tassello per chiudere la trattativa riguarda la contropartita tecnica voluta da Preziosi. Ma anche in tal senso la chiave dovrebbe essere stata trovata in MacDonald Mariga. L'agente del centrocampista keniano, Federico Pastorello, si è infatti detto possibilista: "Non ho conferme, ma potrebbero esserci risvolte nelle prossime ore. Mariga è sempre piaciuto a Preziosi, e ha voglia di trovare più spazio. Il Genoa è club importante e a Mariga sarebbe di gradimento". ROSSI PRIMO OBIETTIVO PER L'ATTACCO - Perfezionato l'acquisto a titolo definitivo di Yuto Nagatomo (al Cesena andranno in comproprietà i giovani Caldirola e Garritano),  l'Inter ora proverà a sondare il terreno per una attaccante. In primis Giuseppe Rossi per il quale il trasferimento al Barcellona "è sfumato definitivamente", come ha detto lo stesso agente Pastorello. "Non abbiamo fretta di decidere, è possibile che Rossi giochi in Italia", ha aggiunto. E l'Inter è logicamente in pole. L'alternativa è Mirko Vucinic per il quale però la trattativa con la Roma non è semplice visto che si parte da una base di 20 milioni e la contropartita tecnica proposta, Goran Pandev, non è gradita  ai giallorossi. RISCHIO PARTENZE ECCELLENTI - Più probabile che il macedone, in odor di partenza, comunque, finisca al Napoli che, come ha rivelato il suo agente "E' interessato molto all'idea e lo ha già chiesto in passato". Sul fronte cessioni, oltre a quello di Maicon e Lucio, resta non chiaro anche il futuro di Sneijder, Motta e Chivu per i quali sono arrivate diverse offerte allettanti, soprattutto dall'Inghilterra. NON SI TEME PER LO SCUDETTO 2006 - Sul fronte Calciopoli, infine, l'Inter attende con serenità che il procuratore federale Stefano Palazzi depositi la sua relazione riguardante lo scomparso Giacinto Facchetti e lo stesso club nerazzurro. Un eventuale deferimento sorprenderebbe parecchio il presidente nerazzurro, tanto più la ventilata revoca dello scudetto del 2006 Leggi i commenti I commenti dei lettori 
ROMA - "Nel 2014 l'Italia deve raggiungere il pareggio di bilancio. Tutti devono sentirsi coinvolti, la convergenza auspicata dal capo dello Stato non ha come obiettivo quello di tenere in vita il governo, legittimamente eletto e che resterà in carica fino a fine legislatura. Ci auguriamo che le forze responsabili dell'opposizione accettino senza pregiudizi un confronto in Parlamento su questa manovra. Il pareggio di bilancio deve essere l'obiettivo di tutti, così come anche la difesa della nostra moneta". Così il presidente del Consiglio Silvio Berlusconi, in conferenza stampa a Palazzo Chigi dopo il varo della manovra in Cdm lancia l'amo alle opposizioni ma né Pierluigi Bersani né Pierferdinando Casini abboccano e bocciano le misure del governo, così come fa la Cgil che, per bocca del segretario Susanna Camusso, annuncia mobilitazioni. Una manovra, spiega il premier, "frutto della collaborazione tra tutti i ministri, con un difficile lavoro di collegamento da parte di Tremonti". E proprio al ministro dell'Economia va il pubblico ringraziamento di Berlusconi, "anche per la pazienza". "Tremonti ha svolto un lavoro di collegamento tra tutti, quindi oggi è arrivato un testo che era già largamento condiviso". "La manovra - prosegue il presidente del Consiglio - tende a ridurre il deficit di quel 4,5-4,6 per gli anni 2012-2013-2014 e c'è anche un leggero intervento che riguarda quest'anno". Una manovra, sottolinea il premier con orgoglio, con cui "siamo riusciti a non gravare con misure che invece gli altri Stati hanno assunto. Noi siamo stati ligi al nostro impegno di non mettere le mani nelle tasche degli italiani". A proposito di tasse, Berlusconi conferma anche l'approvazione della delega per la riforma fiscale. "Ma sarà meglio parlarne domani - dice il premier - perché è un argomento che richiede approfondimento". Il primo ministro, inoltre, anticipa la riduzione del personale in servizio all'Ice, l'istituto del commercio estero, "di circa 200 persone in Italia", passando dagli attuali "14 a 2 uffici, Roma e Milano", mentre il resto diventa "forza di penetrazione nei Paesi stranieri". In occasione del varo della manovra, Berlusconi smentisce anche le divisioni all'interno del suo esecutivo sulla necessità di continuare sulla strada del rigore per mantenere sotto controllo i conti pubblici. Per riaffermarlo, il premier interrompe proprio Tremonti, primo paladino del rigore, per riaffermare che nel governo "tutti sono assolutamente convinti che non ci può essere un futuro positivo per noi se continuiamo ad addossare sulle future generazioni il deficit di bilancio". La norma che riduce la tassazione al 5% per cinque anni a tutte le nuove imprese, ai giovani e ai disoccupati, è per Berlusconi molto "coraggiosa. Sopporteremo eventuali minori entrate perché, come anche il sottoscritto pensa, si tratta di una norma di forte incentivazione a entrare nel mondo imprenditoriale". Quanto ai costi della politica, il presidente del Consiglio spiega, in collaborazione con Tremonti, che verranno allineati a quelli dei sei Paesi più grandi dell'area euro, a partire dalla prossima legislatura e senza toccare i diritti acquisiti. Confermata la tassa sui Suv: "Non abbiamo aumentato il bollo auto, ma ci è sembrato logico che per le grandi auto ci fosse una piccola aggiunta. Ci è sembrata giusta una piccola correzione sul bollo delle auto di grossa cilindrata" spiega ancora Berlusconi. Tremonti: già raggiunti obiettivi 2011-12 . "Sono stati già centrati" gli obiettivi per il biennio 2011/2012", ha ha aggiunto il ministro dell'Economia nella in conferenza stampa a Palazzo Chigi. "Ora siamo sul cammino di avvicinamento al traguardo".  Il ministro ha poi parlato di un intervento che "coniuga rigore e sviluppo", e ha ricordato che "il pareggio di bilancio non è solo un obiettivo economico, ma è soprattutto un obiettivo politico e quindi civile, etico e morale". Le reazioni. "Va bene la responsabilità, perché sappiamo cosa vuol dire dover raddrizzare la barca, ma che non ci dicano 'mangiate questa minestra o saltate la finestra' perché noi questa minestra non la mangiamo". Il leader del Pd Bersani non ha dubbi: "E' una manovra depressiva e di tagli che abbassa la crescita". Infine Bersani che prima aveva parlato di "bomba ad orologeria" ritiene che le misure del governo lascino l'Italia "con il cappio al collo". D'accordo anche Casini. "E' una manovra - dice il leader Udc - profondamente sleale e anche stupida. Ma i mercati non sono stupidi. E' una manovra che alzerà le tasse. Ed è anche una manovra elettorale". Anche la Cgil è scontenta. "L'equità sociale non c'è da nessuna parte", dice il segretario Susanna Camusso. "Questa manovra ha tagli eccessivi, non mette in campo niente per la crescita, non dà niente per il lavoro, in un paese che rischia di imbarbarirsi. Bisogna avere il coraggio di fare una operazione sulle grandi ricchezze, chiamare il paese alla responsabilità: chi ha di più paga di più e chi ha di meno paga di meno. Sennò è campagna elettorale". Leggi i commenti I commenti dei lettori 
LOSANNA - La serata della settima tappa della Diamond League, a Losanna, è nobilitata da una migliore prestazione mondiale stagionale. E' Asafa Powell ad illuminare il meeting Athletissima con il suo sensazionale 9"78 (vento +1.0) nei 100 metri, miglior crono mondiale 2011 e chiaro avvertimento ai protagonisti della distanza - Usain Bolt compreso - in chiave iridata. Nella scia di Powell, efficace nella sua corsa a ginocchia altissime, primato personale per l'altro giamaicano Michael Frater, capace di 9".88, e a seguire, ennesimo sub-10 per il francese Christophe Lemaitre, che eguaglia il primato nazionale ottenuto a Stoccolma correndo ancora in 9"95. Da notare, ancora sul fronte europeo, il primato di Norvegia di Jaysuma Saidy Ndure, a 9"99. TRIPLO SPETTACOLO - Magnifico per ritmo, potenza, generale armonia, anche il triplo balzo del francese Teddy Tamgho, planato ai 17,91 (+1.4) della miglior misura mondiale dell'anno, nell'unico salto valido della sua serie. Battuto l'avversario di sempre, il britannico Idowu, secondo con un sontuoso 17,52 (+1.0). 800 SENZA SQUILLI DI RUDISHA - Bella vittoria, ma senza fuochi d'artificio, per David Rudisha (Ken) negli 800 metri: dopo un passaggio a metà corsa inferiore ai 50 secondi (49".5 per il pacemaker Sammy Tangui), il primatista del mondo della distanza ha preso decisamente il comando, chiudendo, senza affanni, in un normale (per lui, naturalmente) 1'44"15. ALTO: SCONFITTA LA VLASIC - Sorprendente sconfitta nell'alto donne per la croata Blanka Vlasic, finita addirittura al sesto posto con 1,90 (alla terza prova), nella gara vinta dalla russa Anna Chicherova, salita a 1,95. GIBILISCO DELUDENTE - Citazione più che meritata per i lanciatori di peso: lotta serrata tra gli statunitensi Christian Cantwell e Ryan Whiting, risolta a favore del primo sul filo dei centimetri, 21,83 a 21,76, e con il polacco Majewski finito non lontano, terzo con 21,55. Nuova delusione per Giuseppe Gibilisco (Fiamme Gialle), l'unico italiano in gara a Losanna. Dopo i tre nulli di Stoccolma, nuova prova senza misure valide per il siciliano, fermo al palo dopo tre tentativi a 5,43 nel salto con l'asta (vittoria al francese Lavillenie, 5,83). La Diamond League torna l'8 luglio, con la tappa di Parigi-St. Denis. Leggi i commenti I commenti dei lettori 
ROMA - Solo figli. La distinzione tra figli naturali e figli legittimi cade. Con voto unanime la Camera ha approvato la proposta di legge che modifica il diritto di famiglia: ora i figli, compresi quelli adottati, avranno tutti gli stessi diritti e pari dignità. Così, nel codice civile le parole: "figli legittimi" e "figli naturali" saranno sostituite, ovunque ricorranno, dalla parola: "figli". "Tutti i figli hanno lo stesso stato giuridico", recita il primo articolo. Su 477 presenti, in Aula hanno votato in 476, c'è stato un solo astenuto, maggioranza 239, 476 i sì. Nessun voto contrario. La proposta "Modifiche al Codice civile in materia di riconoscimento e di successione ereditaria dei figli naturali", relatrice Alessandra Mussolini, è bipartisan e ora è pronta a passare all'esame del Senato. Con un emendamento del Pd si è inoltre stabilito che il figlio naturale può assumere il cognome del padre aggiungendolo a quella della madre, se la paternità è stata riconosciuta successivamente. Il cognome della madre, comunque, non potrà mai essere sostituito da quello del padre. La nuova legge si compone di quattro articoli che modificano il codice civile. Il primo articolo concerne "disposizioni in materia di filiazione" e propone di sostituire l'articolo 74 del codice civile con il seguente: "la parentela è il vincolo tra le persone che discendono da uno stesso stipite, sia nel caso in cui la filiazione è avvenuta all'interno del matrimonio, sia nel caso in cui è avvenuta al di fuori di esso, sia nel caso in cui il figlio è adottivo". Non solo: "il figlio nato fuori del matrimonio può essere riconosciuto, nei modi previsti dall'articolo 254, dalla madre e dal padre, anche se già uniti in matrimonio con altra persona all'epoca del concepimento. Il riconoscimento può avvenire tanto congiuntamente quanto separatamente". E ancora: "tutti i figli hanno lo stesso stato giuridico" e con la legge viene introdotto uno specifico articolo (315-bis c.C.) sui diritti e doveri del figlio. "Il figlio - si legge - ha diritto di essere mantenuto, educato, istruito e assistito moralmente dai genitori, nel rispetto delle sue capacità, delle sue inclinazioni naturali e delle sue aspirazioni. Il figlio ha diritto di crescere in famiglia e di mantenere rapporti significativi con i parenti". Poi il principio forse più innovativo sul piano del costume:" Il figlio minore, che ha compiuto i 12 anni, e anche di età inferiore se capace di discernimento, ha il diritto di essere ascoltato in tutte le questioni e le decisioni che lo riguardano. Il figlio deve rispettare i genitori e deve contribuire, in relazione alle proprie capacità, alle proprie sostanze e al proprio reddito, al mantenimento della famiglia finché convive con essa". Il secondo articolo ("delega al governo per la revisione delle disposizioni vigenti in materia di filiazione") conferisce una delega all'esecutivo per la modifica delle disposizioni vigenti in materia di filiazione e di dichiarazione dello stato di adottabilità al fine di adeguarle al principio dell'unicità dello stato giuridico dei figli. Il terzo articolo prevede le "modifiche alle norme regolamentari in materia di stato civile" e il quarto la "clausola di invarianza finanzaria" per cui dalla legge non deriveranno nuovi o maggiori oneri a carico della finanza pubblica. "Con il testo approvato - ha commentato Alessandra Mussolini, presidente della commissione parlamentare per l'infanzia e parlamentare del Pdl - la legge riconosce finalmente a tutti i figli, anche quelli naturali, un solo status giuridico e i bambini nati fuori dal matrimonio potranno avere nonni, zii, fratelli, e più in generale vincoli parentali che prima gli venivano negati in assenza di legittimazione. Altro punto fondamentale, che segna un cambiamento culturale e sociale dovuto, riguarda il cognome: la madre che riconosce per prima il figlio, non vedrà cancellato il proprio cognome se in un secondo momento il bambino verrà riconosciuto dal padre". Per i matrimonialisti si tratta di un passo avanti in grado di cancellare "secoli di arretratezza culturale, sociale e giuridica del nostro Paese", ha detto Gian Ettore Gassani, presidente nazionale dell'associazione avvocati matrimonialisti Italiani. "Il 20% dei bambini in Italia nasce fuori dal matrimonio (circa 100mila all'anno). Occorre perciò cancellare definitivamente ogni discriminazione anche di carattere terminologico abolendo la categoria di figli naturali e figli legittimi", ha concluso. In un comunicato, Carlo Giovanardi, sottosegretario alla presidenza del Consiglio con delega alle politiche familiari ringrazia la Commissione presieduta dal prof. Cesare Maria Bianca "Questo Governo intende rispettare rigorosamente i principi costituzionali che riconoscono la famiglia come società naturale fondata sul matrimonio e, nel contempo, garantire a tutti i figli lo stesso trattamento, prescindendo dal fatto che siano nati fuori o dentro lo stesso". Anche il Moige è soddisfatto. "Condividiamo con l'amministrazione del comune di Roma la necessità di adottare misure in favore dei genitori. Il rischio è che la famiglia, fortemente provata dalla crisi economica, venga ancora una volta affossata". Così, Maria Rita Munizzi, presidente nazionale del Moige, il movimento genitori. Il via libera della Camera è "un atto di civiltà giuridica che abbiamo a lungo perseguito", ha detto in una nota Rosy Bindi, vicepresidente della Camera. "Già nella precedente legislatura, come ministro della Famiglia, avevo proposto una modifica al codice civile per assicurare la parificazione di ogni forma di filiazione, secondo la piena e integrale attuazione del principio costituzionale di uguaglianza - ha aggiunto  Bindi -. E' un risultato di grande significato politico, culturale e sociale, si sanano le lacune del diritto di famiglia e si riconoscono il protagonismo e l'autonomia dei bambini, il valore delle relazioni affettive e dei legami parentali". 
ROMA - Alla fine, il Consiglio dei ministri ha varato una manovra fino al 2014 di 47 miliardi di euro. Ma i tagli maggiori sono spostati al prossimo biennio (20 miliardi l'anno) mentre per il 2011 la sforbiciata sarà solo di 1,5 miliardi di euro (per il 2012 di 5,5 miliardi di euro). Insomma, tutto è rinviato a dopo le prossime elezioni politiche. Protestano le Regioni che considerano la manovra "la tomba del federalismo fiscale" e temono i costi che ricadranno sulle amministrazioni locali per adeguarsi al regime "virtuoso" imposto dal governo. "Sono a rischio i servizi come la Sanità e i trasporti pubblici". Rinviato alla prossima settimana l'incontro che si doveva tenere oggi con le Regioni proprio sulla manovra. Dall'età pensionabile per le donne del settore privato alla visita fiscale fin dal primo giorno. Dai premi agli enti locali virtuosi, al 5 per mille alla cultura fino alle bollette della luce più leggere. Dagli incentivi alle imprese "giovani" alla riduzione del finanziamento pubblico dei partiti. Sono queste alcune delle novità di oggi entrate nella manovra economica che il Consiglio dei ministri ha licenziato stasera per decreto. La riforma fiscale sarà delegata al governo e solo domani si sapranno le linee guida. Intanto il ministro Alfano spiega che nella manovra sono previste anche norme per la giustizia "che contribuiranno all'efficenza del sistema giudiziario". Ecco le misure principali: Pensioni : dal 2020 ci vorrà un mese di più, ossia 60 anni e un mese, per consentire alle donne che lavorano nel settore privato di andare in pensione. I 65 anni verranno raggiunti nel 2032. Visita fiscale : i dipendenti pubblici assenti nelle giornate precedenti o successive a quelle non lavorative subiranno la visita fiscale sin dal primo giorno. Enti locali : dal 2013 nessun taglio a quelli che rispetteranno il patto di stabilità interno nel triennio precedente e contrasteranno l'evasione fiscale. Produttività lavoro : per il 2012, sentite le parti sociali, è prevista una tassazione agevolata del reddito dei lavoratori collegato a incrementi di produttività. Bollette luce : a partire dal 2012 ci sarà un calo delle tariffe della luce di circa il 3% grazie al taglio di oneri e incentivi. 5 Per mille cultura : nella dichiarazione del 2012 per i redditi 2011 i cittadini potranno destinare il 5 x mille alla cultura. Case popolari : entro il 31 dicembre 2011 il governo potrà concludere accordi con regioni ed enti locali per semplificazione delle procedure di alienazione degli immobili in passato di proprietà degli istituti autonomi case popolari. Tassa sui Suv . Inserito un aumento del bollo auto per le vetture "di lusso". Imprese giovani, sgravio fiscale . Sgravio fiscale per le nuove imprese formate da giovani sotto i 35 anni. L'imposta sarà del 5 % forfettaria per 5 anni Election Day . Accorpamento delle elezioni politiche ed amministrative, con esclusione però dei referendum Finanziamento partiti . Ulteriore taglio del 10 % al finanziamento pubblico dei partiti Auto e voli blu . Riduzione delle auto e dei voli "blu". Ma non è stato indicato ancora come e di quanto. Città turistiche E' previsto che nei comuni di interesse turistico e nelle città d'arte, in via sperimentale, gli esercizi commerciali non saranno più tenuti a rispettare gli orari di apertura e chiusura, la chiusura domenicale e festiva e la mezza giornata di chiusura infrasettimanale. Giustizia . Misure specifiche per la riduzione del contenzioso pendente. I punti qualificanti sono: obbligo di programmazione del lavoro per i capi degli uffici giudiziari; semplificazione delle comunicazioni processuali; semplificazione della decisione in grado di appello; convenzioni per la formazione professionale dei giovani laureati nei tribunali come assistenti del giudice; incentivi economici per gli uffici giudiziari più efficienti nella riduzione dell'arretrato; misure specifiche per la riduzione e l'accelerazione del contenzioso. 
