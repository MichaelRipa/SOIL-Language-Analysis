
ROMA - Amareggiato per la sconfitta ma consapevole delle differenti motivazioni in campo: Davide Ballardini non dispera dopo la caduta del Genoa contro la Lazio. "Abbiamo disputato un gran primo tempo, non siamo riusciti ad affondare ma avevamo il pallino del gioco in mano, poi nella ripresa in quindici minuti hanno saputo chiudere la gara. Loro avevano più motivazioni di noi, c'è stato poco da fare. Paghiamo a caro prezzo il calo di concentrazione, non abbiamo mantenuto alto il livello del gioco per l'intero match". QUESTA E' UN'ALTRA LAZIO - Inevitabile, dopo l'analisi del match, un riferimento alla sua ormai passata esperienza biancoceleste. "Dovevamo essere bravi negli ultimi 30 metri, abbiamo attaccato male la porta. Ci hanno punito ad ogni minimo errore, con quattro tiri hanno realizzato i gol. Alla Lazio devo essere grato, senza tanti giocatori che ora sono in organico ho vinto una Supercoppa. Non mi riferisco solo a Ledesma: rispetto a gennaio 2010 hanno almeno 10 giocatori in più". IL FUTURO - "Il mio rapporto col Genoa è ottimo ma soltanto la società può decidere se confermarmi o meno. Quando il presidente avrà deciso ci incontreremo. La mia valutazione è che la squadra, considerando le tante difficoltà, ha disputato un'ottima stagione: siamo contenti per quanto siamo riusciti ad ottenere in un anno travagliato. Qui ho trovato un gruppo che mi ha seguito dal primo giorno e continua a farlo, il lavoro è stato svolto in condizioni ideali e un tecnico è sempre contento di lavorare in un club come questo". Leggi i commenti I commenti dei lettori 
ROMA - Due gol oggi, undici in campionato con tanto di aggancio a Nedved, primatista biancoceleste per reti in una sola stagione da centrocampista: Hernanes è indubbiamente l'uomo in più del campionato della Lazio. "Noi abbiamo perso tre gare di fila e a volte è facile crollare, con la tristezza che prende il sopravvento e non ti permette di dare il 100%. Siamo usciti da questa situazione parlando tra di noi e nel secondo tempo la squadra è cresciuta. Abbiamo fatto il nostro dovere, ora aspettiamo le partite di domani e dopo penseremo a cosa potremo fare". Il brasiliano non si immagina lontano da Roma nell'immediato futuro. "Rimarrò anche in caso di mancata Champions, ho un contratto di cinque anni e sono felice in questa città e con questa maglia". REJA: CREDERCI FINO ALLA FINE - "La squadra era contratta, non davamo profondità facendo un possesso palla privo di significato. Ho chiesto ai ragazzi più ritmo, giocando così si rischiava di buttare via una stagione". Edy Reja ha saputo scuotere il suo gruppo dopo un primo tempo deludente: l'allenatore goriziano traccia la strada verso l'Europa. "La delusione maturata in settimana la comprendevo, avevamo paura di non centrare alcun obiettivo: la squadra è stata brava nel reagire. Ci crediamo fino in fondo, adesso aspettiamo. Domenica avremo una partita difficilissima, lotteranno per rimanere in A e sarà uno scontro durissimo. Mi auguro che questo successo possa galvanizzarci, dobbiamo ripartire dal secondo tempo". IL RIENTRO DI ROCCHI - Il tecnico biancoceleste oggi ha schierato Rocchi titolare dopo ben cinque mesi: il capitano ha risposto con un gran gol. "Non ho avuto a disposizione Tommaso per tre mesi e mezzo a causa di problemi fisici, il ginocchio non gli dava tregua. Abbiamo dovuto aspettare molto tempo per averlo al meglio. Spesso mi è capitato di cambiare sei-sette elementi a partita, mi sarebbe tornato utile. Purtroppo in questo periodo gli episodi non sono mai stati a nostro favore e dobbiamo augurarci la soddisfazione di ottenere almeno l'Europa League. Non mi piace gufare ma domani ovviamente se dovessero arrivare risultati positivi da Verona ed eventualmente Catania sarei contento, sono sicuro che domani saranno partite vere, ho totale fiducia nello sport". LA CONTESTAZIONE - All'annuncio delle formazioni il pubblico ha rumoreggiato quando lo speaker si è soffermato sul nome del tecnico: Reja cerca di non pensarci. "I fischi non influenzeranno la mia decisione, parlerò con Lotito a fine stagione per il rinnovo. Ogni volta che mi è capitato di parlare di prolungamento - afferma scherzando verso l'intervistatore - sono stato sfortunato ed anche quest'anno è andata così, volevo evitare questi discorsi ma alla fine la stampa continuava a farli e la tradizione si è confermata. Mi sento solo di ringraziare tutti i tifosi che sono venuti allo stadio. Non era facile dopo tre ko di fila. Purtroppo si è passati dall'entusiasmo per essere stati anche in vetta alla classifica, alla delusione per questo finale di stagione. I fischi ci stanno e rientrano nel pieno diritto dei tifosi. Mi fischiavano anche a Napoli, ma quanto torno trovo sempre grande affetto. Credo, però, che bisogna fare i complimenti ai ragazzi che hanno fatto un campionato straordinario: ci siamo meritati tutti i nostri 63 punti". Leggi i commenti I commenti dei lettori 
Un sabato del villaggio con partite, pranzi, aperitivi e tanto sole per chiudere, nella notte, con il live-show di Umberto Smaila. Intensa la vita al Villaggio Vip degli Internazioni Bnl d'Italia con tanti personaggi noti del mondo dello spettacolo e dello sport ma anche politici e imprenditori. A pranzo c'era la presidente della Regione Lazio Renata Polverini e nel pomeriggio sono passati due ministri, Maurizio Sacconi e Angelino Alfano, Francesco Rutelli con la moglie Barbara Palombelli e il figlio Giorgio, la cantante di Sanremo L'Aura, il presidente della federazione del tennis francese Jean Gachassin. E poi ancora: Massimo Caputi, Laura Freddi, il giocatore Andrea Bargnani, uno dei pochi italiani (è romano) che gioca nell'Nba statunitense, insieme a Bruno Bortot, proprietario del lounge bar sulla spiaggia di Formentera Big Sur. "Quest'anno c'è una marcia in più nel torneo - racconta Lea Pericoli, che in serata con Nicola Pietrangeli ha consegnato in un galà allo stand della Fit la  "Racchetta d'oro" a Monica Seles - tutti quelli che negli anni precedenti hanno criticato torneo e villaggio ora devono stare zitti. E' tutto perfetto. C'è un torneo bellissimo  e un villaggio ospitalità altrettanto bello. Io mi sono battuta durante l'inverno per farlo spostare in questa parte del Foro Italico, nella zona delle piscine, integrandolo nel verde". Anche Filippo Pietrangeli, figlio di Nicola, da tredici anni responsabile dell'area marketing e ospitalità dice: "Il Villaggio Vip è spettacolare. Ci voleva. Sono stati tutti bravi.  Si sta finalmente ritornando ad un equilibrio fra la manifestrazione sportiva e il contorno, con nomi di alto livello del mondo dello spettacolo che si esibiscono in concerti e dj-set senza disturbare, anzi dando un valore in più, al grande tennis accanto". E sono in tanti, dopo la vittoria della Sharapova a passare al Villaggio per un aperitivo prima di cena. Alle 18,30 alla tenda Bnl ci sono l'amministratore delegato francese della Bnp Paribas Jean Laurent Bonnafè insieme a Gianni Gallia, ad italiano Bnl che dice: "Siamo orgoliosi di essere gli sponsor. Abbiamo confernato la nostra presenza fino al 2015" , Luigi Abete, con panama nero in testa, presidente della Bnl, Francesco Rutelli con il figlio e la moglie, Giulio Napolitano, figlio del presidente della Repubblica Giorgio, Massimo Caputi. Alla tenda di Sergio Tacchini c'è Laura Freddi: "Passo sempre perché sono una vera appasionata di tennis e poi qui da Sergio Tacchini mi hanno adottata". Pienone anche allo stand della Corona, che regalava un panama panna, gadget "in gara" con il panama nero regalato dalla Bnl, e alla Terrazza Veuve Clicquot dove c'era il giocatore della Nba Andrea Bargnani: "Bel torneo. Sono tornato per seguirlo". Visti passare anche Paolo Bonolis, Francesco Totti e la moglie Ilary, Giuliana De Sio, molti dei tennisti eliminati, fra in quali Potito Starace e Filippo Volandri. E grande attesa questa sera per Bob Sinclar. Il re dei dj di tutto il mondo sarà alla consolle nell'ultima notte del Villaggio Vip, con tutti i tavoli stra- prenotati. Quindi sono rimasti solo posti in piedi o chiedere ospitalità agli stand dei diversi sponsor. E durante tutti gli intervalli delle partite di ieri suonava alta la sua "Love generation". 
LA FESTA perfetta. Il pubblico che gremiva gli spalti del Meazza, ideale prosieguo dei tifosi osannanti di Piazza del Duomo, chiedeva al Milan una serata di divertimento. Anche questa volta, in linea con il resto di una stagione dominata, i giocatori hanno fatto il loro dovere. Tante giocate tecniche di pregevole fattura, pochi falli, contrasti ridotti al minimo: è quanto si è visto nel 4-1 rifilato al Cagliari, conscio di partecipare ad una festa e privo dello spirito da guastatore. ROBINHO DA STAR - Una gara, come ovvio, con meno ardore agonistico di una amichevole agostana. Basta vedere del resto la formazione scelta da Allegri, che lascia fuori mister scudetto Zlatan Ibrahimovic. Il Cagliari esegue alla perfezione, anche troppo, il ruolo di sparring, lasciando spazi e libertà di pensiero perfetti per il Milan. Il più ispirato è Robinho, autore di una bella doppietta: due destri a rientrare quasi fotocopia, il primo dopo la semina di avversari, il secondo a seguito di un assist di Pato. Il papero dal canto suo è più lezioso, mangiando il gol al cospetto di Agazzi. SEGNA PURE RINGHIO - Insomma, è la classica gara senza troppa logica: ci sta pure un colpo di testa di Gattuso, a porta spalancata, da fuori area. L'unico momento in cui il Milan non partecipa alla festa, è quando perde la lunga imbattibilità: il 'responsabile' è Cossu, che manda a farfalle Yepes e batte Abbiati. SEEDORF E SUPERPIPPO - Ripresa ancora più platonica, con due momenti significativi. C'è la rete di Seedorf, altro uomo simbolo, dal punto di vista tecnico e della personalità, del trionfo rossonero. L'olandese batte Agazzi con secco sinistro ravvicinato, sfruttando una trama sull'asse Robinho-Pato. E poi c'è un grande ritorno: Pippo Inzaghi gioca una decina di minuti a sei mesi dal grave infortunio al ginocchio. Per Superpippo, che dichiara di voler restare anche il prossimo anno, è l'inizio dell'ennesima giovinezza. Milan batte Cagliari 4-1 (3-1). Milan (4-3-1-2): Abbiati 7, Abate 7, Thiago Silva 7, Yepes 7, Zambrotta 7, Gattuso 7 (16' st Flamini 7), Ambrosini 7 (1' st Pirlo 7), Emanuelson 7, Seedorf 7.5, Pato 7 (37' st Inzaghi sv), Robinho 7.5. (1 Amelia, 25 Bonera, 4 Van Bommel, 99 Cassano). All.: Allegri 7 Cagliari (4-3-2-1): Agazzi 6, Perico 6 (33' Ariaudo sv), Canini 6, Astori 6, Agostini 6, Biondini 6, Nainggolan 6, Lazzari 6, Cossu 6 (46' st Ceppelini sv), Missiroli 6 (14' st Ragatzu 6), Acquafresca 6 (25 Pelizzoli, 28 Magliocchetti, 20 Laner, 5 Conti). All.: Donadoni 6. Arbitro: Ciampi di Roma 6. Reti: nel pt, 22' e 35' Robinho, 24' Gattuso, 38' Cossu; nel st, 32' Seedorf. Recupero: 0' e 2'. Angoli: 3 a 2 per il Milan. Ammoniti: nessuno. Spettatori: 80.000. Leggi i commenti I commenti dei lettori 
Il Salone del Libro di Torino ha voluto intervenire ufficialmente sulla polemica nata dalle dichiarazioni del professor Franco Cordero, uno dei relatori alla fiera, che nella sua lectio magistralis, anticipata ieri da Repubblica, ha paragonato il governo Berlusconi al Reichstag nazista. Dichiarazione sicuramente 'rumorosa' tanto più a ridosso delle elezioni amministrative. "Caro Cordero - ha dichiarato Ernesto Ferrero, direttore del Salone presentando al pubblico il relatore che ha poi tenuto nella Sala Gialla la sua lectio magistralis 'Scorci del vizio italiano' - il Salone è luogo di dialogo, non dell'invettiva. Ci aspettavamo che ci parlasse del libro scritto a quattro mani uscito qualche mese fa da Bollati Boringhieri, e intitolato 'Discorso sopra lo stato dei costumi presenti degli italiani', in cui lei riprende e aggiorna, per cosi dire, le profetiche analisi di quel genio assoluto, anche politico che era Leopardi, che è appunto il coautore del libro. Invece - spiega Ferrero - ieri su Repubblica abbiamo letto un estratto del suo intervento di oggi che va in una direzione un pò diversa: diciamo una direzione ad personam. E' sostanzialmente una fiammeggiante invettiva barocca contro il presidente del Consiglio dei Ministri. L'invettiva - ha aggiunto Ferrero - è un genere che ha precedenti letterari anche illustri, basta pensare a Carlo Emilio Gadda. Fatta ovviamente salva la libertà d'espressione, che al Lingotto trova uno dei suoi presidi più convinti, mi lasci dire però che lo spirito che informa gli oltre mille incontri del programma culturale del Salone non è propriamente quello dell'invettiva, che anzi è un genere che non ci appartiene". Ferrero ha concluso ricordando che "in questi 24 anni, e in particolare nei 13 della gestione pubblica, il Lingotto è sempre stato, e mi auguro continui ad essere, il luogo del confronto e della discussione anche dura, ma sempre nel reciproco rispetto. Se in una linea ci riconosciamo, è quella appunto del dialogo leopardiano, non quella dell'invettiva gaddiana, anche se è un autore che tanto amiamo". Poi Ferrero si è allontanato e Cordero ha tenuto pacificamente la sua lectio 'incriminata' davanti ad un pubblico - va detto - meno vasto del previsto. 
Lunghe code di fronte ad alcuni degli 80 spazi culturali ed espositivi che questa sera rimarranno aperti ad ingresso gratuito fino alle ore 2 per la Notte dei Musei. Sotto al Vittoriano una colonna di persone attende di poter visitare le mostre allestite all'interno della struttura, code anche per l'ingresso ai Musei Capitolini. La Capitale aderisce per il terzo anno consecutivo alla rassegna, che si svolge un contemporanea in tutta Europa, quest'anno sono 40 i Paesi che aderiscono, 3000 i musei interessati. Dalle 20, fino alle 2 di notte, musei statali, civici e privati, biblioteche comunali, accademie, istituzioni culturali, atenei ed i palazzi storici di Camera e Senato apriranno le porte al pubblico. Sono 98 le mostre visitabili, 100 gli eventi in programma. La Notte dei Musei è promossa da Roma Capitale, in collaborazione con Zetema, Ministero dei Beni Culturali e Camera di Commercio di Roma. Tra gli eventi in agenda lo show di Max Giusti, 'Radio2 Super Max' dal vivo sulla piazza del Campidoglio dalle 21 alle 22.30. L'assessore alla Cultura di Roma Capitale Dino Gasperini, assieme al presidente della Commissione Cultura del Campidoglio, sta facendo un tour di alcuni dei siti aperti gratuitamente al pubblico. La prima tappa ai mercati di Traiano, dove i visitatori possono godere di un sottofondo musicale suonato da un trio jazz, subito dopo è stata la volta del Tempio di Adriano, per una concerto di musica argentina. Alle 22 su piazza del Campidoglio incontreranno il sindaco Gianni Alemanno, per assistere ad uno spezzone dello spettacolo di Max Giusti. Tanta gente in fila anche su via del Corso, per entrare in alcuni dei musei visitabili. 
