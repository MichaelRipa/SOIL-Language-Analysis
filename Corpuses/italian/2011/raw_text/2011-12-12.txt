ROMA - "Visto come si era messa subito è un punto importante dimostra che nonostante fossimo sotto abbiamo avuto la forza di rucuperare e di provare a vincere". Così Giorgio Chiellini, difensore della Juve, ai microfoni di Sky Sport, commenta il pareggio con la Roma nel posticipo di serie A. "Abbiamo peccato in lucidità, abbiamo preso troppi contropiedi e concesso troppo. Però nel complesso gara positiva - spiega il calciatore bianconero - dà forza alla squadra, ci fa raggiungere di nuovo la testa della classifica e andiamo avanti". Leggi i commenti I commenti dei lettori 
"A luglio abbiamo chiesto un sostegno alla Regione Campania, sarebbe bastato anche il patrocinio morale, e invece il presidente Caldoro che mantiene la delega alle Pari opportunità, non ci neanche risposto". E' amareggiato Carlo Cremona, il presidente di i Ken ente organizzatore del festival del cinema omosessuale "Omovies" al via giovedì fino a domenica tra il cinema Academy Astra e la Scuola del Cinema di via del Parco Margherita. Cremona per la rassegna ha cercato un confronto con la Regione Campania che non c'è mai stato. "Non voglio parlare di discriminazione perché credo che sia un atteggiamento vittimistico  -  aggiunge Cremona - ma se poi aggiugiamo che la Regione non rende disponibili per il Comune i 300mila euro arrivati dai Fondi europei per progetti contro l'omofobia, bisogna allora prendere atto che Caldoro e la sua giunta non ritengono importante le questioni culturali legate alle minoranze". La rassegna "Omovies" che ospita fino a domenica un sezione di film inediti tra cui "Doris Ortiz" di Daniele Sartori, il nuovo spot contro l'omofobia dell'attore e regista Massimo Andrei, che andrà nei circuiti del trasporto pubblico da lunedì, la madrina Vladimir Luxuria, gli attori Alessandro Preziosi e Mariagrazia Cucinotta e una serie di tavole rotonde sui diriti di gay, lesbiche e trasgender, ha avuto invece il sostegno del Comune. Ma l'assessore comunale alle Pari opportunità Giuseppina Tommasielli ci tiene a precisare: "Noi aiutiamo lo start up, ma poi i ragazzi dovranno trovare fondi per camminare da soli: qui soldi non ce ne sono". Per poi però confermare che da gennaio partirà la grande rivoluzione dell'anagrafe. "Siamo finalmente pronti per inserire nell'anagrafe la ratio della legge dell'89 mai applicata che avrebbe dovuto introdurre nella dicitura del grado parentale la possibilità del vincolo affettivo agevolando così le coppie di fatto. A breve poi partirà in consiglio partirà la discussione sul registro delle unioni civili: ci aspettiamo che il confronto sia rispettoso dei diritti di tutti e quindi un atteggimento responsabile dell'opposizione". 
L’emozione qualche volta lo tradisce, spezzando ogni tanto la voce. “Non ci sono solo io, ma tanta gente che si riconosce in un ideale, nel sentirsi orgoglioso di essere parmigiani”. Roberto Ghiretti fa leva sul cuore per presentare il manifesto del movimento Per Parma unita ( LEGGI il pdf ) che si è radunata - presenti un centinaio di persone - al circolo Us Parmense. Nutrito anche il plotone politico: diversi ex assessori come Lorenzo Lasagna, Mario Marini, Cristina Sassi e Giuseppe Pellacini, Gabriella Biacchi (Ap) e Claudio Bigliardi (Civiltà per Parma). L’ex assessore allo Sport della Giunta di Pietro Vignali parla poco al singolare, usa spesso il noi e il plurale. Perché la sua non è e non sarà una discesa in campo: “Non è una candidatura, ma un atto di amore per la città. Non vedrete il mio faccione sui manifesti, sui giornali o in tv” assicura alla platea. Di passo ufficiale non si può ancora parlare. Lo chiarisce lui stesso: “Prima voglio capire quante persona condivideranno e crederanno nel modello”. Ma a Sant’Ilario la fumata bianca potrebbe arrivare, e allora il guanto di sfida alla corazzata democratica diventerà reale. Se si dovesse raccontare la serata per parole, sobrietà, normalità, orgoglio, coesione, ascolto, potrebbero senza dubbio essere indicate come quelle chiavi. Ricorrono spesso nel discorso di Ghiretti e nel manifesto. L’ex assessore ha parlato per circa mezz’ora: un intervento vissuto, sentito, emozionato. Cita un poeta caro a Martin Luther King quando dice che “saremo un cespuglio nella valle, ma il miglior cespuglio della valle”. E poi si affida a De Gregori quando si tratta di far passare il messaggio che il progetto non è suo ma di tutti: “La storia siamo noi”. Si perché la città declinata nella pagine e nel discorso è una città, che come, il movimento, viene pensata unità, coesa, secondo lo spirito dell’associazionismo e dello sport ben noto all’esperienza dell’ex assessore. “Il nostro è un documento dal basso rivolto contro chi vuole metterci in basso. Vuole essere un punto d’incontro, non è un programma, ma una ricerca di un modello condiviso. Non è - ribadisce ancora - una caccia alla visibilità per catturare cariche”. E così nei prossimo giorni debutteranno commissioni di lavoro aperte a tutti dove proporre idee e proposte. “Non ci incontreremo in albergo”. “Uniti contro la crisi” chiede, senza escludere nessuno “secondo logiche di parte”. La città dei debiti deve ripartire dalla sua istituzione più vicina: “il Comune siamo noi, i problemi dei cittadini diventano il problema del Comune”. Ma per rilanciare, per ripartire serve riscoprire la dimensione etica “della quale si sente il bisogno quando comincia a scarseggiare”. Verso il passato l’ex assessore si dimostra prudente ma al tempo stesso vuole tracciare una discontinuità: “Non dobbiamo perdere il lavoro di 10 anni, che ha portato la città ad alti livelli, ma dobbiamo imparare dagli errori per evitare che si ripetano”. La ricostruzione deve partire da nuove sfide, da minori risorse, dall’ascolto, dalla competenza. “Solo così - dice citando il Don Camillo di Guareschi - torneremo”. Basta alla città gigante e alle logiche della grandeur: “Vorrei che avessimo davanti le cose di tutti i giorni, un’amministrazione che ascolti, che risolva i problemi, che pensi in grande ma realizzi in piccolo. Gettiamoci alle spalle il gigantismo edilizio, completiamo i cantieri e assicuriamo la fruizione degli spazi pubblici”. La Parma di Ghiretti è una città chiara, trasparente, aperta, che non si nasconde, che si tratti di debiti o di sprechi. Una chiarezza che l’ex assessore invoca anche per il termovalorizzatore ponendo quelle che sono le domande dei cittadini: “Che cosa brucerà se la differenziata aumenta? Le procedure sono state conformi? Lo chiediamo come cittadini”. Una città che sappia essere moderna e all’avanguardia: “Non vogliamo nuovo cemento, ma infrastrutture utili e altamente tecnologiche. La tecnologia può darci tanto, deve diventare un must”. Ma una città che sappia anche valorizzare: artigianato, idee, eccellenza, “che offra ai giovani uno stile di vita, che si avvicini all’università, che non è lontana, ma è parte del volano”. Una città sicura e aperta “dove si distingue tra chi rispetta le regole e chi no. Sognare una città - conclude - è già costruire. Vogliamo l’impossibile perché l’impossibile possa accadere”. 
ROMA - Una Lazio incerottata si gioca mercoledì con lo Sporting Lisbona l'opportunità di proseguire il proprio cammino in Europa League. Nonostante le tante defezioni, il tecnico Edy Reja però non si piange addosso. "A me non piace parlare di chi manca - ha ammesso stasera ai microfoni di Lazio Style Radio- Ho una rosa a disposizione e farò delle scelte. Mi aspetto una partita intensa giocata con intelligenza, senza dare l'opportunità allo Sporting di andare in vantaggio. Non possiamo permettercelo". Tuttavia il futuro europeo dei biancocelesti non è legato soltanto alla partita dell'Olimpico con i portoghesi, ma anche a quello che accadrà tra Zurigo e Vaslui (alla Lazio basterebbe un pareggio in caso di una sconfitta dei rumeni). "Il nostro compito è di vincere perchè solo con una vittoria possiamo sperare nella qualificazione - ha precisato Reja -. Non mi aspetto favori, dobbiamo soltanto fare la partita giusta e guardare poi cosa accade a Zurigo. A Lisbona avremmo meritato un'altra sorte come hanno ammesso anche loro al termine di una partita diretta da un arbitro non all'altezza". Tra i tanti indisponibili biancocelesti c'è anche il portiere Marchetti, infortunatosi nel corso della partita di sabato scorso con il Lecce  e costretto a circa un mese di stop per "una lesione di primo-secondo grado del bicipite femorale della coscia destra". Con la sua assenza e la contemporanea indisponibilità di Berardi, sarà Bizzarri a dover forzare i tempi di recupero. Anche se la Lazio si è tutelata chiedendo alla Uefa di inserire in lista l'altro portiere Carrizo. "Bizzarri sta bene ed è probabile che giochi, altrimenti, dato che la Uefa ci ha dato l'autorizzazione per il suo inserimento, abbiamo Carrizo. Dopo un periodo di tempo senza gare ufficiali, a Lecce ha fatto una buona prestazione gli devo fare i complimenti. Ho totale fiducia in Bizzarri e Carrizo e sono in buone mani". Accantonato l'impegno di coppa poi la Lazio si ritufferà nel campionato, forte del difficile successo sui salentini. "E' stata una vittoria sofferta ma particolarmente utile. Le squadre forti si vedono anche nel momento di difficoltà". Domenica all'Olimpico arriverà l'Udinese, per cui Reja ha speso parole di stima. "Hanno giocatori dinamici che si propongono in continuazione. Attualmente è la squadra che sta facendo meglio di tutti". "Quando non giocavo - ha proseguito l'allenatore-, sono stato sempre tifoso di questa squadra perchè sono un friulano e rappresenta il Friuli nel mondo. Complimenti a Guidolin che sta facendo un lavoro straordinario e ai Pozzo che, con il seguito degli osservatori, sono straordinari. Vendono due o tre giocatori all'anno e hanno un riciclo continuo. Sembrano il Barcellona da questo punto di vista". Leggi i commenti I commenti dei lettori 
Non è certo un bel segnale, specie in questi giorni ad altissima tensione che si vivono nel Paese e attorno a Equitalia. Un grosso petardo è stato fatto esplodere a Napoli presso la sede di un'agenzia di Equitalia in corso Meridionale. La deflagrazione ha causato il danneggiamento della parte inferiore della saracinesca in ferro. Solo intorno alle dieci di questa mattina la scoperta del danno. L'esplosione non ha causato allarme perchè la zona in cui è avvenuta non è di edilizia residenziale. Secondo i primi rilievi, l'ordigno artigianale era del tipo 'magnum'. Indagini in corso da parte della polizia. Al vaglio degli investigatori della questura partenopea, le immagini riprese dal sistema di video-sorveglianza esterna dell'agenzia di riscossione. Le riprese avrebbero individuato la presenza di un uomo a poca distanza dall'ingresso dell'Equitalia, al civico 52, rendendo così poco probabile che possa essersi trattato di un'azione da parte di ragazzini. Ed è caccia all'attentatore solitario. L'ordigno, costruito artigianalmente, sarebbe scoppiato nel cuore della notte, mentre la segnalazione del danneggiamento alla serranda è avvenuta intorno alle 10. 
Salvare il "colonnello" Cosentino. Perché  la sua vicenda, mandano a dire i fedelissimi campani del leader regionale Pdl a Silvio Berlusconi e al segretario Angelino Alfano, "è di portata nazionale". Salvare Nik 'o mericano ora che l'eventualità di un arresto del deputato ed ex sottosegretario all'Economia non appare più tanto remota e rischia di trascinarsi dietro una parte importante del partito in Campania. Tradotto: non ci andrebbe di mezzo solo lui. E' quanto chiedono, senza neanche tanti preamboli, gli stati maggiori del Pdl campano, dopo una riunione durata fino a sera, in una nota - priva di firme - tutta schierata a difesa di Cosentino e contro la presunta "infondatezza" dell'inchiesta del pool antimafia di Napoli, che ha portato all'emissione di una seconda ordinanza di custodia in carcere per Cosentino, sulla quale dovrà pronunciarsi, come di rito, la giunta per le autorizzazioni a procedere della Camera, prima del voto finale nell'aula di Montecitorio. L'esame della richiesta a Roma è slittata a mercoledì (dopo un rinvio di ventiquattro ore), nella giunta per le autorizzazioni. Cosentino festeggiò, due anni fa, il voto che respinse la prima ordinanza di custodia, per la quale è attualmente imputato di camorra dinanzi al Tribunale di Santa Maria Capua Vetere. In un clima del tutto diverso si apre questa seconda discussione dei parlamentari che - va ricordato - non devono valutare la fondatezza della richiesta dei magistrati, ma solo l'eventuale esistenza di un fumus persecutionis nei confronti dell'eletto del popolo. L'esame degli atti proseguirà, sempre in giunta, giovedì. E in quella sede sarà ascoltato, molto probabilmente, lo stesso Cosentino. Per lui, l'esito del dibattito non appare scontato. Anzi. La Lega già fa sapere che stavolta "non andrà come per la prima richiesta di arresto di Cosentino". Flavio Tosi, il sindaco di Verona, uno degli esponenti più in vista della corrente maroniana, ha già spiegato: "Andrà diversamente, e lo auspico. Di fronte agli elettori e ai cittadini dobbiamo dimostrare che l'immunità parlamentare non è un pretesto per stare al di sopra della legge. Quindi Cosentino affronti la giustizia come un qualsiasi italiano". Un approccio che allarma non poco i cosentiniani, a Napoli ma anche a Roma, dove uno degli amici più fidati e potenti di Nik 'o mericano è il coordinatore nazionale Denis Verdini. Ecco perché il Pdl campano, con i suoi deputati, senatori consiglieri regionali e provinciali, si stringe intorno al leader campano. Il comunicato, tuttavia, non porta in calce firme, forse per evitare le tensioni di una settimana fa con due messaggi contrapposti tra consiglieri regionali pdl che testimoniavano solidarietà al loro leader colpito dall'ennesima inchiesta e altre che invece si staccavano per manifestare fiducia ai magistrati. Ecco il testo: "La vicenda giudiziaria che vede protagonista il coordinatore regionale Nicola Cosentino è una questione di portata nazionale. Per questo, l'Assemblea regionale campana del Pdl, cui hanno partecipato i deputati, i senatori, i consiglieri regionali e i coordinatori provinciali, nel ribadire pieno sostegno a Nicola Cosentino, ha deciso di sottoporre al Presidente Silvio Berlusconi ed al Segretario Nazionale Angelino Alfano, la richiesta di un incontro per far fronte comune con i vertici nazionali all'attacco subito da Nicola Cosentino". Non è tutto. La riunione si spinge anche a dare un parere negativo sull'indagine e i magistrati. "L'assemblea ha poi approvato, unanimemente, la relazione del senatore Pasquale Giuliano che, da magistrato prima che da uomo politico, ha definito senza fondamento l'ordinanza di custodia cautelare e le accuse mosse al coordinatore regionale. Infine, sono da considerare inattendibili ricostruzioni di stampa su un ipotetico "scontro" sul ruolo di Cosentino all'interno del Pdl campano". Tutto sotto controllo, intorno al "colonnello" da salvare. 
Agenda SUOR ORSOLA Dalle 16 nella sala degli Angeli dell'università Suor Orsola Benincasa, corso Vittorio Emanuele 334 ter, per la rassegna "Cinema, letteratura e diritto", le avventure di Alan Ford e Maxmagnus, celebri personaggi dei fumetti di Max Bunker, riletti da Gino Frezza, saranno lo spunto di una riflessione sulla corruzione amministrativa insieme a Giuseppe Piperata, professore ordinario di Diritto Amministrativo all'Università IUAV di Venezia, e Luciano Vandelli, professore ordinario di Diritto Amministrativo all'Università degli Studi di Bologna. Info 081 252 2347. GRENOBLE/MAV Con un triplo programma si conclude oggi la seconda edizione di AniMav, Festival di cinema d'animazione di Napoli e Ercolano. In mattinata, al Mav (Museo archeologico virtuale) di Ercolano, verrà proiettato in sala grande il secondo episodio della "Saga dei Minimei" di Luc Besson, "Arthur e la vendetta di Maltazard", mentre nell'altra sala verrà celebrato il mago degli effetti speciali delle origini con una maratona Georges Méliès. Alle 18, infine, al Grenoble in via Crispi, anteprima nazionale della terso e conclusivo capitolo della saga di Besson, "Arthur e la guerra dei due mondi". Ingresso gratuito. GUIDA PORT'ALBA Dalle 17.30 nella saletta Rossa della libreria Guida, via Port'Alba 20/23, presentazione del libro "Napolinomia" di Renato De Falco (Guida). Intervengono Titti Marrone, Marcello Lando e Pietro Gargano. Si tratta di una singolare raccolta di seicentocinquantacinque riferimenti a onomastica e agiografia nei detti napoletani, a nomi propri dialettizzati con relative varianti. Info 081 459 822. PIAZZA DANTE Per l'intera giornata gli artisti del M. I. A., Movimento Artisti Indipendenti "St'art over Art" trasformeranno piazza Dante in una grande mostra "open air" che, a partire dalle 17, costituirà il suggestivo scenario dello spettacolo di musica, danza e poesia "Percorsi di fuoco". Info 081 063 5878. STUDIO 49 Dalle 17.30 allo Studio 49 Videoarte, via Lungo Gelso 49, "Incontri diversi": Giuseppe Antonello Leone incontra Salvatore Palomba. Introduce Bruno Brillante. PICA GALLERY Dalle 18 presso l'associazione Pica Gallery, via Vetriera 16, la mostra di pittura di Peppe Lanzetta " ... Aprite le finestre... svegliatevi bambine!...". L'attore e scrittore  con la decisione di sperimentarsi nella pittura documenta la sua poliedrica personalità da portatore sano della cultura underground napoletana. Interventi di Francesco Durante, Mario Franco, Marco Lombardi. Dj Enzo Casella. CASTELLAMMARE DI STABIA Dalle 21 al teatro Supercinema di Castellammare di Stabia, serata dedicata allo spettacolo e alla solidarietà, "La magia del natale con le tue stelle del calcio e della musica". Si esibiranno a scopo benefico: Duo x Duo, Peppe Iodice, Enzo e Sal, Nando Varriale, Alessandro Bolide, Pietro Pignatelli, Andrea Sannino, Lino D'Angiò, Anna Capasso, le Pecore Nere, Aniello Misto, Luna di Nardo e tanti altri. Il ricavato della vendita dei biglietti sarà devoluto alla "Fondazione Cannavaro Ferrara" da tempo dedita ad opere sociali benefiche nella sfera dei minori sul territorio di Napoli. ERCOLANO A Villa Campolieto di Ercolano, "Natale in Villa", apertura delle mostre dedicate all'arte presenile: saranno esposte circa 40 opere realizzate dai membri dell'Associazione Italiana Amici del Presepio. Fino all'8 gennaio. Info 081 732 2134. PONTECAGNANO FAIANO Dalle 18 nell'ex tabacchificio Centola (alle spalle del Municipio) di Pontecagnano Faiano, le condotte Slow Food di Salerno e Monti Picentini e l' Enoteca Provinciale di Salerno presentano "Slow Wine 2012", con le aziende salernitane San Giovanni, Marisa Cuomo, Casa di Baal, Terra di Vento, Viticoltori De Conciliis, Le Vigne di Raito, Mila Vuolo, Tiziana Marino, Montevetrano, Case Bianche, Reale, San Francesco, Apicella, Monte di Grazia, San Salvatore 1988, Interventi di Ferdinando Cappuccio, Patrizia Della Monica, Luciano Pignataro, Ernesto Sica, sindaco di Pontecagnano. Dalle 19 alle 21 banco di degustazione. Ingresso libero. Musica CARCERE DI POGGIOREALE Dalle 14 Peppe Barra ritornerà al carcere di Poggioreale per portare in scena una rilettura dell'opera originale "La cantata dei pastori" e rinnovare le tradizioni legate al Natale. Musiche, canti e racconti per rappresentare l' incanto, come viene descritto nel lunghissimo titolo barocco dell'opera seicentesca del Perrucci, e il trionfo finale del Bene sul Male con la nascita del Redentore. Con Peppe Barra, Salvatore Esposito, Francesca Marini, Paolo Del Vecchio, Ivan Lacagnina, Max Sacchi, Sasà Pelosi, Luca Urcuiolo. DOMUS ARS Dalle 19 al Domus Ars, centro di arte e cultura popolare nella chiesa di origine medioevale San Francesco delle Monache, via Santa Chiara 10/c, per la rassegna "I Giorni delle Calende", il Trio InCanto presenta "La Napoli Napulegna", con Alessandro D'Alessandro (chitarra e voce), Sara Volpe (cocce e percussioni), Luigi Sona (clarinetto). Info 081 342 5603. BOSCOREALE Dalle 20.45 al cineteatro Minerva di Boscoreale, Peppe Barra in "La musica dei ciechi", poi le voci dal Vico Finale, di Raffaele Viviani. Con Patrizio Trampetti e Lalla Esposito, Adriano Mottola e Gabriele Barra, Paolo Del Vecchio e Costeul Lautaru, Ilie Pipica, Massimiliano Sacchi, Luca Urciuolo. Regia Claudio Di Palma. Info 366 451 2310. AVERSA Dalle 21 al teatro Metropolitan di Aversa, Carlo Buccirosso in "Napoletani a Broadway - nuova edizione" con Valentina Stella, Gianni Parisi, Graziella Marina. Vito Pappacena, cinquantenne attore innamorato del palcoscenico, vive un momento difficile della propria già misera carriera artistica... Info 081 890 1187. SUCCIVO Dalle 20.30 nella chiesa della Trasfigurazione di Succivo (Caserta), lo spettacolo "Dicendo vola vola" con Ambrogio Sparagna all'organetto. Pastorali e canzoncine spirituali del Natale di Sant'Alfonso dè Liguori. Classica PALAZZO REALE Dalle 19 al teatrino di Corte di Palazzo Reale, "Il marito disperato", di Domenico Cimarosa, libretto di Giovanni Battista Lorenzi. Direttore Christophe Rousset. Regia Paolo Rossi, che si confronta con il celebre compositore campano. ERCOLANO Dalle 20 nella vanvitelliana Villa Campolieto di Ercolano avrà luogo il ciclo "Clavicembalo in Villa", con l'Orchestra da Camera di Caserta. Si comincia con Ironie & Galanteria / tra Mozart e Venezia, un programma per clavicembalo a quattro mani con musiche di Wolfgang Amadeus Mozart, Baldassarre Galuppi e Benedetto Marcello a cura di Andreina di Girolamo e Silvia Rambaldi. Ingresso a inviti. Info 0823 361 801. Sito www. suonieluoghidarte. com. Teatro GALLERIA TOLEDO Dalle 21 alla Galleria Toledo, via Concezione a Montecalvario 34, "Otello" con Alessandra D'Elia, Alassane Dou Lou Gou, Irene Grasso, Stefano Jotti, Agostino Chiummariello, Luca di Tommaso, Francesco Ruotolo. Regia di Laura Angiulli. Info 081 425 037. DIANA Dalle 21 al Diana, via Luca Giordano 64, Biagio Izzo nello spettacolo "Guardami guardami", di Bruno Tabacchini e Biagio Izzo, regia Claudio Insegno. Info 081 556 7527. BELLINI Dalle 21.30 al Bellini, via Conte di Ruvo 14, "Ti  racconto il 10 maggio" di Maurizio De Giovanni, con Giovanni Allocca, Angela De Matteo, Peppe Miale, Serena Monaco, Bruno Tramice e la partecipazione di Lello Giulivo. Regia di Massimo De Matteo. Info 081 549 9688. Cinema ASTRA Dalle 18, al cinema Astra, via Mezzocannone 109, per la rassegna del Cineforum in lingua originale "(Pre)testi e (con)testi", a cura del Centro Linguistico di Ateneo, il film "Le petit Nicolas", di Laurent Tirard (2009). Il film sarà preceduto dal corto d'animazione "Daniel's journey", di Luis Zamora Pueyo Guión (2009). Ingresso gratuito. Info 081 253 4011. VITTORIA Alle 17.30 e alle 20.30, al cinema Vittoria, via Piscicelli 8/12, per il cineclub, il film "Terraferma", di Emanuele Crialese con Donatella Finocchiaro, Beppe Fiorello, Claudio Santamaria (Italia, 2011). Ingresso 4 euro, per i soci Fnac e Goethe 3.50 euro. CERVANTES Dalle 17 nell'auditorium dell'Instituto di cultura Cervantes, via Nazario Sauro 23, per la rassegna "Recorrido por los premios Goya - Percorso ai Goya", il film  "Barrio", di Fernando León de Aranoa, 1999. Ingresso libero. Info 081 195 633 11. 
NO, grazie, il matrimonio è soffocante. Tanto più che è immaginario. Chi lo sbandiera lo fa a sproposito. La Sat (la società dell'aeroporto di Pisa) si ribella al presidente dell'Enac Vito Riggio, il quale aveva previsto che l'aeroporto di Pisa non sarebbe entrato nella nuova lista degli scali strategici d'Italia prevista dal Piano nazionale e sarebbe stato anch'esso declassato se Peretola lo fosse stato per non avere costruito la nuova pista. Sat manda a dire a Riggio che le sue parole sono infondate: «Le dichiarazioni del presidente Enac non corrispondono né agli atti tra Enac e Sat né a quanto previsto per l'aeroporto di Pisa dal Piano nazionale degli aeroporti strategici». La società pisana prende a testimonianza le parole del Piano, presentato alle istituzioni e alle società aeroportuali l'11 febbraio scorso. DETTO Piano, sottolinea la Sat, prescrive a Pisa e a Firenze di crescere, ma non vincola uno scalo all'altro. Né Riggio sembra accorgersi, insiste la società, che quelle prescrizioni Pisa le sta già eseguendo e proprio in accordo con Enac. Perché il presidente dice altro, protestano i pisani scandalizzati «di fronte all'affermazione di Riggio che Pisa può raggiungere al massimo 5 milioni di passeggeri per via "dei noti vincoli militari"»? Parole, secondo la Sat, non corrispondenti al vero: « A 5 milioni di passeggeri già ci siamo quasi, 4,3 erano a inizio dicembre e saranno 4,5 a fine anno. Sarebbe assurdo fermarsi lì, quando abbiamo un masterplan di crescita già in fase di approfondimento con Enac che prevede 6,6 milioni di passeggeri al 2025 e che lascia spazio per8 milioni nel 2030, esattamente come prevede il Piano nazionale che assegnaa Pisa un ruolo strategico sulla base di una crescita cadenzata da sei a sette a otto milioni di passeggeri». La Sat sottolinea anche che il Piano vincola il Galilei a investimenti per maggiori collegamenti ferroviari, ampliamento del terminal, diverso orientamento della pista in modo da non disturbare l'abitato. «Bene - dice la società - Lo stiamo facendo. L'appalto per il nuovo terminal da 6 o 7 milioni di passeggeri è in corsoe ha già ricevuto l'approvazione di Enac. La gara per il rifacimento della pista principale con l'allungamento di 500 metri che eviterà il rumore sull'abitato, anche. E il people mover, realizzato tramite project, collegherà in un soffio il Galilei con la stazione di Pisa». Aggiunge l'ad Gina Giani: «Per il triennio 201113 abbiamo investito 45 milioni, nel successivo ne aggiungeremo altri 60. Non impiegheremmo tante risorse per restare come ora, a 5 milioni di passeggeri». Quanto all'incompatibilità con lo scalo militare, citate da Riggio, la Sat sostiene di avere sempre collaborato, anche attraverso un organismo in cui è presente Enac, e che non esistono limitazioni reciproche. Non regge secondo la Sat neanche l'affermazione di Riggio secondo cui il Piano si riferirebbe a un sistema Pisa-Firenze: parla solo di «forme di collaborazione, integrazione e potenziamento delle connessioni per non farsi concorrenza e procurare un danno commerciale». Anzi, conclude Pisa: «Il Piano nazionale definisce Pisa aeroporto strategico per la Toscana e gli raccomanda di crescere proprio "tenendo conto delle criticità e delle incertezze sullo sviluppo dello scalo di Firenze"». 
Lo guarda e lo riguarda quel video. Poi si sbilancia, perché è proprio vero: «il  gol è una magìa». L’eroe di Marassi che segna alla Del Piero è lui, Marco Sau:  un nome che molti direttori sportivi hanno già in agenda. La finestra di mercato  si aprirà tra poco ma lui non ci pensa, o almeno ci prova: «Sono concentrato  sulla Juve Stabia, non ad altro». La verità è che il talento di Cagliari  potrebbe arrivare in alto ed è ovvio che il destino del bomber di razza è  altrove. L’impresa, adesso, sarà trattenerlo a gennaio e per farlo bisogna che  il presidente Franco Manniello faccia i conti con Cellino. Da venerdì ad oggi,  di concreto non è accaduto nulla. O meglio, nulla di ufficiale. In realtà,  qualcosa s’è mosso sul tavolo delle trattative tra Juve Stabia e Cagliari, che  di fatto partono da un accordo per la comproprietà fissato a 200 mila euro. Il  Cagliari, la sua offerta, l’avrebbe già fatta ed è una sorta di scambio. Ovvero:  la metà di Marco Sau per la metà di Riccardo Cazzola. Cellino vorrebbe opzionare  il centrocampista ma lo lascerebbe allo Stabia per un altro anno. Il problema,  però, è che Cazzola piace a Chievo, Cesena e Parma, pronte a sborsare un bel  gruzzolo di euro per l’intero cartellino. Sull’asse Manniello-Cellino si sta  sviluppando anche la trattiva legata a Salvatore Burrai, ma per far spazio  all’ex del Foggia bisognerà attendere che mister Braglia indichi quali sono gli  elementi da poter sacrificare per sfoltire l’organico. A proposito: l’allenatore  è convinto della forza del suo gruppo, però ha chiesto di puntellare le fasce  esterne e i nomi che circolano sono quelli di Pettinarin e Acosty ma il sogfno  proibito resta Davide Sinigaglia, esterno 30enne della Ternana. 
