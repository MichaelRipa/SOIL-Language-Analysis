Un viaggio attraverso la musica, le tradizioni popolari, i prodotti tipici e le culture diverse, nel centro storico di Orvieto. Dopo il traguardo delle 30mila presenze dello scorso anno, torna, dal 25 al 28 agosto, l'Umbria Folk Festival. Un'edizione ricchissima, quella del 2011, che vede la presenza di Caparezza, Ambrogio Sparagna, Enzo Avitabile e Almamegretta & Raiz. Si parte giovedì 25 alle 21.30 proprio con il concerto di Caparezza, la superstar dello sberleffo rap, straordinario trascinatore di folle, capace di interpretare il messaggio urbano afroamericano in una performance irresistibile e potente ma profondamente legata allo stile italiano. Il 26 agosto, invece, sarà la volta di Ambrogio Sparagna con l'Orchestra Popolare Italiana, ospiti la grande voce di Peppe Servillo e gli straordinari Antonio 'O Lione con i Poeti in ottava rima, che a partire dalle 21.30 animeranno la serata dedicata a Madre Terra - tema centrale ed unificante di questa edizione del festival - con una grande festa-concerto ricca di serenate e balli della tradizione popolare. Per l'occasione verrà proposta la rievocazione della trebbiatura e battitura del grano e le fasi successive di lavorazione del prezioso frumento, eventi importanti che un tempo rappresentavano un'occasione d'incontro e di festa. UMBRIA FOLK Musica, sapori e antiche tradizioni Sempre per il 26 agosto è in programma, alle 20 in piazza del Popolo, la Cena della terra, che prevede un succulento menù di piatti tipici proposti dal ristorante "Al San Francesco" (info e prenotazioni al 338/6671201). Il 27 agosto, altra grande performance legata al mondo della tradizione popolare. Alle 21.30 a salire sul palco sarà, infatti, il grande artista partenopeo Enzo Avitabile, accompagnato dai Bottari di Portico, travolgenti percussionisti popolari. A precederli - in esclusiva ad Umbria Folk Festival - sarà, alle 21, il virtuoso di Tombak, strumento a percussione persiano, Mohammad Reza Mortazavi. Protagonisti dell'ultima serata, saranno il 28 agosto alle ore 21.30 Almamegretta & Raiz per una tappa del Reunion Tour che li ha riuniti dopo molti anni di attività separate. Tutti gli spettacoli saranno aperti dalle performance dei gruppi itineranti I Maggiolini, Zastava Orkestar e Agilla & Trasimeno, che scalderanno l'atmosfera con esibizioni lungo il tragitto che va da piazza del Duomo a piazza della Repubblica, per approdare poi in piazza del Popolo. Un'altra novità di questa edizione è il workshop che si terrà al teatro Mancinelli di Orvieto domenica 28 agosto dalle ore 14.30 alle ore 19.30 sul tema "Suoni, musiche e danze della terra" (per informazioni ed iscrizioni: 347/8283686). 
Le imposte non diminuiranno neanche per l'anno prossimo. Gli annunci e le assicurazioni della commissaria-governatrice, Renata Polverini, di un abbassamento di Irpef e Irap (oggi a livelli che fanno dei contribuenti laziali i più spremuti d'Italia) si infrangono sui conti dei ministeri dell'Economia e della Salute. I dirigenti del governo tornano a strattonare la Regione per le "inadempienze" sul fronte del rientro dal deficit sanitario che naviga ancora molto al di sopra di quello atteso. Precisamente, 284 milioni. È il differenziale tra il deficit tendenziale, stimato dal governo per il 2011 a quota un miliardo e 44 milioni, e il disavanzo che i "programmi operativi" della Regione fissano a 760 milioni. E il gettito fiscale degli aumenti di Irpef e Irap (787,5 milioni) non assicurerà la copertura necessaria, 257 milioni. Così, il trasferimento di 600 milioni alla sanità del Lazio resta bloccato mentre ieri mattina il Consiglio dei ministri ha dato il via libera ai fondi per l'Abruzzo. Per i cittadini e le imprese del Lazio, il mancato contenimento del deficit terrà alta la pressione fiscale, con l'addizionale Irpef all'1,7% e l'aliquota Irap al 4,92. Sfumano, insomma, gli annunci della commissaria di veder ridotte le imposte rispettivamente all'1,4 e al 4,87. Per credere, bisognerebbe leggere il verbale (segreto) steso dai dirigenti dei ministeri dell'Economia e della Salute con i quali, il 20 luglio scorso, si sono incontrati, la commissaria Polverini e il subcommissario Giuseppe Spada. "Si chiede", questa la prescrizione del governo, "di adottare tutti i provvedimenti per riportare la gestione dell'anno 2011 entro la cornice finanziaria programmata". E si intimano "l'adozione e l'invio di tutti gli atti necessari entro il 5 agosto prossimo". "Altrimenti", è la minaccia, "saranno respinti dal sistema documentale". Ce la farà la commissariagovernatrice a mantenere le promesse? "Si naviga davvero in alto mare", commenta il segretario della Cisl Lazio, Tommaso Ausili, "il differenziale tra il deficit tendenziale e quello atteso è altissimo, irrestringibile senza altre penalizzazioni per i cittadini già colpiti da tagli, ticket e imposte alle stelle". "Non permetteremo altre strette", annuncia Ausili, "i margini di rientro si cerchino e, se si ha un po' di coraggio, si trovino nei costi altissimi della politica regionale, tra i più pesanti d'Italia". Molte sono le "inadempienze" della Regione elencate dai dirigenti dei ministeri: non sono stati garantiti i "livelli essenziali di assistenza" ai cittadini; sono fuori da ogni controllo le prescrizioni dei medici e la loro appropriatezza; non sono state adottate le misure di contenimento della spesa farmaceutica che ha sfondato, per oltre 250 milioni, i tetti programmati; non è stato prescritto a ospedali e Asl di adottare la "contabilità analitica". "Il Servizio sanitario regionale è completamente fuori controllo", attacca Ausili, "e non potrà essere certo governato a colpi di decreti commissariali rivelatisi peraltro inutili: Polverini avvii il confronto con i sindacati e le altri parti sociali". 
SAN REMO - "Luca, spiega agli italiani che non conoscono il Texas Hold'em cosa vuol  dire call". E' cominciato tutto così e dopo anni di lezioni, a volte proprio a  partire dall'abc, il maestro finalmente è salito in cattedra. Luca Pagano è  riuscito a conquistarsi la tanto attesa Picca, dominando la terza tappa  dell'Italian Poker Tour. Il trevigiano ha messo a segno uno dei colpi più  importanti della carriera a San Remo, la cittadina che lo ha adottato, dove  baristi, tassiti e albergatori venerano il player di PokerStars come una  celebrità, grazie ai tanti turisti-giocatori che raggiungono la Liguria per  cimentarsi nei tornei organizzati al Casinò dalla Pagano Events, società fondata  proprio da Luca e dal papà Claudio. HA IMPORTATO IL TEXAS HOLD'EM IN ITALIA - In effetti il player azzurro è una  specie di "tuttologo" del poker. Mentre dell'Italian Poker Tour, Pagano ha da  sempre anche un ruolo di comunicatore. Ha cominciato anni fa con la trasmissioni  di Poker1mania, quando termini come "raise" e "fold" non era così diffusi, e ancora  oggi vive con la valigia sempre pronta, per raggiungere un po’ gli studi  televisivi a Milano, un po’ i casinò italiani e esteri. Milano-Sanremo. A un  ciclista viene in mente che è la tappa dove il papà abbraccia il figlio  vincitore alla fine della corsa. Così è stato anche per la famiglia Pagano,  visto che Luca ha ricevuto la Picca e l’assegnone da 200 mila euro proprio da  papà Claudio, presente al tavolo finale un po’ come organizzatore e un po’ come  genitore che da sempre ha creduto alla carriera da pokerista del figlio. Col  senno di poi e alla luce dei due milioni di dollari guadagnati e i 18  piazzamenti a premio solo all’European Poker Tour (è record) si può dire che  Pagano senior l’ha vista lunga. Non a caso il primo pensiero del vincitore è  andato alla famiglia, forse il primo segreto del giocatore più costante in  Italia. "RINGRAZIO LA FAMIGLIA, SOGNO IL MATRIMONIO" - "Non posso dimenticare di ringraziare la mia famiglia – ha  commentato a caldo -  e in particolar modo mio padre e mia madre che mi  hanno supportato e sopportato nell'arco di questi 12 anni di esperienza e sfide  nel mondo del poker. Non sempre sono stati gratificanti ma, come per tutti,  hanno comportato anche alcuni momenti di sconforto o difficoltà di risultati.  L'affetto e la comprensione della famiglia sono stati decisivi". Un abbraccio  ai genitori, ma anche alla compagna di vita. "Sicuramente dedico questa  vittoria alla mia splendida e magnifica compagna, Elena. Ora mi aspetta un  periodo intenso di impegni organizzativi e da giocatore, ma sicuramente avrò la  possibilità di coronare un sogno, quello del matrimonio, nei modi più idonei e  classici e come si addice a una coppia innamorata". "CASH GAME, VERO BANCO DI PROVA" - Messa in bacheca la  Picca, Pagano non si è poi scordato il suo ruolo di maestro di poker. La lezione  del giorno è il cash game, modalità di gioco appena sbarcata in Italia. "I  giocatori professionisti – ha spiegato - ritengono che il cash game sia il vero  banco di prova per mettere in luce le proprie abilità, dunque il punto di arrivo  per i giocatori con skill elevate che possono assolutamente sfruttare le qualità  tecniche ed emotive abbattendo la variante della casualità. Per questo motivo  consiglio a tutti i neofiti di confrontarsi con gli amici più esperti, ma non  prima di aver studiato attentamente le molteplici sfumature del gioco assorbendo  i concetti basilari espressi da alcuni libri fondamentali". Leggi i commenti I commenti dei lettori 
Musica CAPRI/MAIORI Renzo Arbore presenta il suo film "Il Pap'occhio" dalle 21 all'hotel Quisisana di Capri, evento a cura di Valerio Caprara. Venerdì alle 21 lo showman sarà in concerto con l'Orchestra Italiana al porto di Maiori per la rassegna Maiori Over Music. SORRENTO Dalle 21.15 all'hotel Gardenia di Sorrento, per la rassegna "Jazz'è in terrazza... e non solo", omaggio al chitarrista statunitense Wes Montgomery (1923 / 1968). Sul palco il Paolo Palopoli Trio, formato da Paolo Palopoli alla chitarra, Antonio Napolitano al basso elettrico e Francesco Marziani al piano elettrico. Ingresso gratuito. AVELLINO Dalle 21 al teatro all'aperto "Carlo Gesualdo" di Avellino, in scena la cantante jazz Cinzia Spata con il concerto "Sing Swallow". Ospiti il pianista Giovanni Mazzarino, il bassista, contrabbassista e compositore statunitense, Steve Swallow, e Adam Nussbaum alla batteria. Il progetto artistico prevede l'interpretazione da parte della cantante di brani di Steve Swallow. Ingresso 12 euro. Info 0825 771 620. VIETRI SUL MARE Dalle 21.30 nella Villa Comunale di Vietri sul Mare, il concerto della Martucci High Marchin' Jazz Band che dalle 20.30 attraverserà in musica le strade di Vietri sul Mare. BATTIPAGLIA Dalle 21 a la Fabbrica dei Sapori di Battipaglia, via Spineta 84/c, per "Funk & SouLatin Night", apertura della mostra d'arte, contemporaneamente Artidoro Cavalli selezionerà i brani musicali per far rivivere in Vinyl Style la musica della Mowtown degli anni 70/80. Dalle 21.30 concerto degli Ipocontrio Jazz. Dalle 22.30 sarà la volta dei Funk Under Garage Music Movement, capitanati dal chitarrista Galatro. Info 0828 630 021. VIGGIANO A Viggiano (Potenza), fino al 7 agosto il "Festival dell'Arpa Viggianese", a ingresso libero. Al Mandorleto: dalle 21.15 Euron Duo, dalle 22 Chanjuan Zhao Duo, dalle 23 Harpclub con Dj Darius Darek. All'hotel Dell'Arpa stage diretto da Lincoln Almada e Anna Pasetti. Dalle 15 workshop aperti al pubblico. Dalle 19, sulle terrazze che affacciano sull'Alta Val d'Agri, gli aperitivi MusicaInsieme. Sito ww. arpaviggianese. it. Classica RAVELLO Dalle 18 nei Giardini dell'hotel Rufolo, per il "Ravello Festival", "I viaggi di Darwin": ne parla Sergio Cocozza, genetista della "Federico II". Letture di Fabio Cocifoglia (dai diari di viaggio di Charles Darwin). Ingresso libero su prenotazione.  Dalle 21.45 all'Auditorium Niemeyer, il "Premio Nazionale delle Arti" con giovani talenti in concerto: Paolo Davide al pianoforte. Ingresso 15 euro. Info 089 858 422. Teatro MASCHIO ANGIOINO Dalle 20.30 al Maschio Angioino, lo spettacolo "La peste", monologo teatrale di e con Nello Mascia tratto dall'omonimo libro-inchiesta di Tommaso Sodano (vicesindaco di Napoli). Accompagnamento musicale dal vivo a cura del percussionista Ciccio Merolla. Info 081 795 6162. MADRE Dalle 21.30 al museo Madre, via Settembrini 79, per la rassegna "Un'estate al Madre", lo spettacolo "Intervista impossibile" a Cristina Belgioioso", con Anna Bonaiuto. Una "Sanguinaria assassina" per il governo austriaco, "sfacciata meretrice" per Papa Pio IX, "bellezza affamata di verità" per Heine. Ingresso 12 euro. Info 081 193 130 16. SAN GIORGIO A CREMANO Dalle 21 a villa Bruno di San Giorgio a Cremano, "Preferisco il Novecento, uno spettacolo di Café Chantant in collaborazione con il Salone Teatro Margherita. Un classico varietà fatto di intesi e doppi sensi, con canzoni che hanno fatto la storia della musica, quadri in frac, tanghi passionali e comicità di avanspettacolo. SESSA AURUNCA Dalle 21 al al Teatro Romano di Sessa Aurunca, per la manifestazione "Teatri di Pietra", lo spettacolo "Il Ciclope", di Euripide, per la regia di Cesare e Miele. Info 800 024 060. Cinema PARCO DEL POGGIO Dalle 21.10 al Parco del Poggio, viale del Poggio ai Colli Aminei , per la rassegna di cinema all'aperto "Accordi e disaccordi" il film "Il loro Natale" di Gaetano Di Vaio, con Mariarca Di Vaio, Maddalena Sibilli. Il regista sarà presente in sala. Ingresso 2 euro. Info 081 549 1838. PORTICI/ERCOLANO Per la rassegna "FreskoFilm": dalle 21 al secondo Circolo Didattico di Portici, viale Leonardo Da Vinci, il film "Maschi contro femmine", di Fausto Brizzi, con Paola Cortellesi, Carla Signoris, Giorgia Wurth, Chiara Francini. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Qualunquemente", di Giulio Manfredonia con Antonio Albanese, Sergio Rubini, Salvatore Cantalupo, Lorenza Indovina. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Il mio nome è Khan" di Karan Johar con Shah Rukh Khan e Kajol. Ingresso 3,50 euro, 1 euro per gli over 65. Info 081 596 7493. Agenda SORRENTO Dalle 19.30 al chiostro di san Francesco di Sorrento, appuntamento con Renato de Falco, autore di "Per Moda di dire", edizioni Guida. Una serata inserita nella rassegna "Sorrento Gentile". Renato de Falco, avvocato medaglia d'oro al merito forense, ha lasciato la toga per dedicarsi totalmente alla "napoletanologia", svelandone segreti e studiandone gli aspetti più diversi. Info 081 807 4254. LACCO AMENO Dalle 21.30 in piazza Santa Restituta, Lacco Ameno, per la rassegna letteraria "Ischia libri d'A... Mare, testimonianza sulla mala giustizia attraverso i casi di errori giudiziari. A confrontarsi con l'inviata di Matrix, Ilaria Cavo, autrice de "Il cortocircuito" (Mondadori), ci saranno il giornalista Gianni Ambrosino e l'avvocato e scrittore Pompeo Onesti. Modera l'incontro Filippo Di Iorio. GROTTAMINARDA "Festival del Gusto" a Grottaminarda (Avellino), nei Giardini De Curtis fino al 7 agosto: dalle 18.30 il convegno "La gastronomia Irpina e le eccellenze del Piemonte" con la partecipazione degli chef piemontesi. Dalle 19.30 apertura ufficiale con gli Angoli del gusto: "Cucina di strada", "Pizzeria", "Braceria", "Salumoteca, Formaggioteca, Tigelleria e specialità tipiche", "Dolciario tipico" e poi l'Enoteca, la Birra artigianale. Contestualmente "Vespa in mostra": tutta la storia della Vespa raccontata attraverso i veicoli del "Vespa Club Leoni Rossi". Dalle 21.30 lo spettacolo musicale "Iazzi Banni". TEANO Dalle 19 nel nuovo spazio esterno de La Locanda di Teano, in pieno centro storico, si possono gustare tutte le proposte culinarie che lo chef Mario Gaeta ha ideato per un aperitivo dal sapore locale. Info 0823 886 495. PRAIANO Per la Luminaria di San Domenico, a Praiano: alle prime ore dell'alba i fedeli saliranno al convento per festeggiare San Domenico. Alle 8 messa solenne pontificale presieduta da S. E. Mons. Orazio Soricelli. Segue processione sul piazzale antistante il Convento. Dopo la messa delle 20 lancio di piccole mongolfiere di fuoco nel cielo. Info 089 874 557. CASALVELINO Dalle 21 a Casalvelino (Salerno), per Miss Italia, finale regionale di "Miss Cinema Campania 2011". Ospite della serata Cristina Dal Basso che si è fatta notare al grande pubblico con la sua partecipazione al Grande Fratello 9. ALBANELLA Dalle 21 nel centro storico di Albanella (Salerno), per il "Premio Botteghe d'Autore  -  Festival Internazionale del Cortometraggio e della Canzone D'Autore", presentazione del libro "Il bambino che sognava i cavalli", romanzo-verità sul sequestro di Giuseppe Di Matteo, figlio tredicenne del pentito di mafia Santino Di Matteo, tenuto in prigionia per oltre due anni da Giovanni Brusca, ucciso e sciolto nell'acido. Intervista l'autore Pino Nazio, sociologo, giornalista Rai. Info 320 263 0128. 
Fuksas, il Piano Casa della Regione ha fatto infuriare il ministro Galan. Afferma che mette a rischio aree protette, che è incostituzionale. "Credo che Galan abbia una grande sensibilità per questi argomenti" risponde l'archistar della Nuvola "perché ha toccato con mano, in Veneto, la distruzione di molte aree verdi e in particolare dello straordinario paesaggio consumato da migliaia di capannoni che poi in un secondo momento la crisi economica ha reso privi di qualunque funzione. Perciò Galan conosce il problema e sa bene che cosa vuol dire salvaguardare i terreni agricoli e le aree culturalmente vincolate". Con la nuova legge perfino i capannoni industriali potrebbero essere trasformati in abitazioni. Quali sono i rischi? "Rendere tutto residenziale e aumentare di gran lunga il fabbisogno abitativo dell'intera regione comporta prima di tutto sovraccaricare ancora di più la rete di infrastrutture già oggi praticamente incapace di collegare le varie aree del Lazio. Sarebbe stato estremamente più giudizioso e intelligente partire con un grande piano per infrastrutturare parte del territorio e concentrare e limitare aree dove costruire alloggi per gli strati più deboli, come anziani, giovani coppie, studenti e famiglie bisognose". Il pericolo dunque è quello di costruzioni a macchia d'olio? "In questo caso si tratta di rendere ancora peggiore una situazione frammentaria e l'edificazione delle città a pelle di leopardo che già esiste. Più che l'annuncio di un progetto innovativo, sembra un messaggio preelettorale: tutti contenti all'inizio e poi nessuno contento per l'assenza di un'idea che faccia della Regione Capitale un punto di vero sviluppo economico del futuro". L'opposizione accusa: è un regalo ai costruttori "Non mi intendo di costruttori romani, ma mi sembra che questo provvedimento più che ai grandi palazzinari guardi a una miriade di microimprese, a interessi molto frammentati. Fra la grande speculazione e la microspeculazione non so davvero chi possa essere più dannoso". Anche i "re del mattone" poi cavalcheranno la legge? "Credo che sicuramente chi oggi ha molte aree agricole, e perciò intoccabili dal punto di vista della costruzione, godrà dei soliti e tristemente noti effetti della maledetta rendita fondiaria. L'alternativa secondo me dovrebbe essere quella di pensare al peso della città metropolitana, alle sue molteplici articolazioni e a un'analisi approfondita delle possibilità di crescita economica che Roma nasconde all'interno del suo vastissimo territorio". In che modo? "Con la cultura dell'attenzione verso la qualità, che vuol dire ridurre l'espansione a macchia d'olio e, usando lo strumento delle densificazione, recuperare le periferie lasciando in pace il tanto malandato Agro. Ricordo al sindaco Alemanno, al presidente della Provincia Zingaretti e alla governatrice del Lazio Polverini che tutti e tre al momento della loro elezione si erano impegnati per la difesa della campagna romana". 
Una teglia di pesce al forno, una pasta alle arselle e perché negarsi un guazzetto di cozze e prezzemolo? Benvenuti nella gabina-ristorante sotto l’ombrellone. Trentacinque gradi abbondanti nell’aria, pance che sudano, infradito e costumi stesi con le mollette. Non è esattamente un picnic comodo e maneggevole il menù in questione, né uno spuntino prˆet à porter da servire al sole. Ma è qualcosa di simile a una targa: Li, un’estate geografica precisa, amaranto, viscerale. Livorno in riva al mare è come un’isola, un turismo a parte che non viene da lontano. La Livorno popolare dei Bagni Pancaldi di Virzì e dintorni, grandi tavolate in condominio. Qui non ci sono le cabine patinate con i sacchettini di lavanda, il bagnino che fa strada «prego signora, venga...», lo specchio, l’accappatoio coordinato con il lettino e l’ordine sterilizzato della Versilia in versione Forte dei Marmi. Qui le gabine, con la “g” come le chiamerebbe Umberto Bossi, sono una stanza che vive tutti i giorni da maggio a settembre. Anzi sono un mix di stanze riassunte in una: cucina e spogliatoio insieme, peperoni sottolio e ciabatte di gomma, asciugamani, stoviglie, palloni, Nutella, creme abbronzanti e scatolette di tonno. E’ un mondo questo quadratino di legno, la proiezione al mare della casa dei livornesi: e se ci sta il cielo in una stanza figuriamoci se in una gabina non ci sta un frigo, le pentole, il thermos, le spazzole, gli asciugamani, gli armadietti pre-Ikea, la vecchia scarpiera che stava sul balcone... «Vuoi vedere la mia Salvarani?» scherza Gina. Le nonne arrivano la mattina, con i nipoti stretti per una mano e l’altra impegnata a trasportare la «ghiacciaina», come viene chiamata la borsa frigo. Qui la domenica sembra di essere dentro una cartolina panoramica degli anni Sessanta, in quell’Italia da boom economico con le tavolate da grande abbuffata. Guarda le foto di Laura Lezza «E invece la crisi picchia duro — si lamenta Gianfranco Giachetti, presidente dei balneari e titolare dei bagni Tirreno — abbiamo perso quasi il 20 per cento delle presenze. Troppa cassa integrazione, troppe fabbriche che chiudono, Livorno è in ginocchio». Sicuramente la crisi morde. «Però le nostre ferie sono qui e mica si prendono treni o aerei...» racconta Pira, da 33 anni affezionata cliente dei bagni Nettuno. Una gabina si affitta a stagione fra i 1.800 e i 2.000 euro. Ai bagni Tirreno nella tariffa di 1.800 è compreso il tavolino per otto, sedie e sei abbonamenti, «cioè accessi»: «se ne servono di più si pagano 170 euro aggiuntivi a persona». «Fate i conti e ditemi oggi dove si va con un euro e 14 centesimi al giorno perché — spiega ancora Giachetti — è questo il prezzo dell’accesso alla spiaggia». L’arenile del Tirreno è di 90 metri, altri non ce l’hanno proprio ma chissenefrega se è un mare scorbutico e libecciato, «ceniamo tutta l’estate davanti alla gabina — spiega Lina, cliente di così lungo corso da essere eletta «sindaco» dei bagni — ci portiamo le cose da casa, magari a sera non saranno più calde, ma si mangiano anche tiepide no?». La popbeach di Livorno è il mare come siamo, così vero da sembrare finto o almeno antico: il caffè servito nel vassoio giallo cartonato degli «estathè», piatti di carta e vermentino sfuso nelle bottiglie dell’acqua minerale. Le spese ai supermercati cucinate a casa a traslocate in panzanella, polpo e patate e insalate di riso per le cene dopo un tuffo. Tatuaggi e muscoli in esposizione anche se risentono degli anni e della gravità, partite a carte o a calcetto a seconda dell’età. Questi posti davanti al mare si capiscono dalla raccomandazione esposta in un cartello ai bagni Pancaldi: «Per una corretta educazione, si prega di svuotare i piatti negli appositi bidoni e non nei lavelli per evitare intasamenti». Vi ricordia¬mo le regole della casa, senza offesa, cara e gentile clientela. 
ROMA - La "fine immediata delle violenze" e una ferma condanna delle "diffuse violazioni dei diritti umani e dell'uso della forza contro i civili da parte delle autorità siriane". Questi alcuni dei passaggi contenuti nel testo di condanna approvato dal Consiglio di sicurezza dell'Onu - ma il Libano si è dissociato - sulla violenta repressione attuata in Siria dal regime di Assad. Una dichiarazione, non una risoluzione come avrebbero voluto gli europei e gli Stati Uniti. Decisione, questa, adottata per evitare il veto di Russia e Cina che hanno voluto anche che dal documento fosse eliminato ogni riferimento a un'inchiesta del Consiglio dei Diritti Umani dell'Onu sulle violenze dei giorni recenti. Il Consiglio si è riunito a Palazzo di Vetro per il terzo giorno consecutivo nel tentativo di superare lo stallo sulla crisi siriana. Il documento chiede anche "l'immediato stop delle violenze ed esorta le due parti ad agire con la massima moderazione e ad astenersi da rappresaglie, inclusi gli attacchi alle istituzioni dello Stato". "Un passo importante - commenta il ministro degli Esteri, Franco Frattini - ci auguriamo che questo messaggio venga recepito positivamente e immediatamente dalle autorità di Damasco per la cessazione immediata delle violenze e che le autorità siriane diano corso concreto a riforme che rispondano alle legittime aspettative della popolazione". Nel frattempo però dalla Siria continuano ad arrivare notizie di violenze. La repressione ha fatto almeno tre vittime in tutto il paese dopo le preghiere serali. Lo ha riferito un attivista: "Le forze governative hanno sparato sulla folla a Damasco, Doa e Palmyra". Anche ad Hama, cuore della protesta, è stata nuovamente al centro della repressione. I carri armati dell'esercito hanno di nuovo occupato il centro e le forze governative hanno aperto il fuoco su civili, secondo quanto riferito agli organi di stampa internazionali da alcuni residenti. Il regime intanto nega ogni violenza sulla popolazione e afferma che polizia e soldati sono intervenuti contro l'attività di "gruppi di terroristi", accusati di avere ucciso poliziotti e di aver preso d'assalto sedi istituzionali. Intanto il Parlamento siriano è stato convocato in seduta straordinaria per domenica 7 agosto, secondo quanto riferisce l'agenzia ufficiale Sana, aggiungendo che "all'ordine del giorno vi saranno questioni relative agli interessi del Paese e dei cittadini". Alcune testimonianze circolate su internet, non verificabili, parlano di violenze delle forze governative in altre località, come la città portuale di Latakia, dove sarebbe morto un bambino di nove anni. Le autorità di Damasco hanno risposto alla "guerra dei video" facendo trasmettere dalla televisione di Stato immagini amatoriali in cui si vedono alcuni cadaveri gettati da un ponte in un fiume e sostenendo che si tratta dei corpi di agenti delle forze di sicurezza uccisi dai rivoltosi. L'agenzia governativa Sana parla inoltre dei funerali di sette fra militari e poliziotti - e ne fornisce anche i nomi - che sarebbero stati uccisi nei disordini. E accusa "gruppi terroristi armati" di avere rapito due agenti di polizia a Hama e avere assaltato il palazzo del Consiglio comunale, gli edifici dei magazzini generali, del servizio del gas e del Dipartimento delle finanze. La stessa Sana aveva dato in precedenza la notizia di un assalto e di un incendio appiccato lunedì da "sabotatori" al palazzo di Giustizia. 
TERAMO - Per la Procura e il gip di Ascoli Piceno Salvatore Parolisi era un uomo finito "in un imbuto", stretto tra le menzogne raccontate alla moglie Melania Rea e a Ludovica, l'ex allieva del 235 Reggimento Piceno con cui da tempo aveva una relazione sentimentale. E per togliersi da quell'insostenibile situazione il caporale, secondo i primi inquirenti che hanno ordinato il suo arresto, avrebbe infine ucciso la consorte. Ora però il gip di Teramo, accogliendo la seconda richiesta di arresto avanzata dai pm teramani (competenti per territorio), modifica radicalmente l'immagine di Salvatore Parolisi. "Senza voler indulgere in facili psicologismi la condizione di Salvatore Parolisi - scrive il gip nella sua ordinanza - più che quella di un uomo disperato, al bivio della sua esistenza, stretto tra due alternative radicali, sembra piuttosto, tenuto conto del tenore dei messaggi inviati a entrambe le donne, sovente di identico contenuto espressivo ancora in tempi assai recenti, che la sua fosse la classica condizione di un uomo che vuole tenere il piede in due scarpe. I rapporti sessuali li consumava con entrambe. Tutte le promesse fatte a entrambe sono state sempre disattese. Quanto alle lacrime e al pianto in effetti il soggetto pare esservi incline ma sovente come messo in rilievo dai carabinieri si tratta di un pianto "finto" mancando le lacrime...". Quindi al gip di Teramo Parolisi appare ancor più spregevole. Uno che "seppure dotato fisicamente ha tendenzialmente una personalità pigra, indolente tanto da dover essere spesso richiamato ai propri doveri e sovente punito". Per il gip Giovanni Cirillo, quindi, Parolisi non ha ucciso la moglie per liberarsi di un legame che gli impediva una nuova vita con Ludovica. Né tantomeno per gelosia. "L'indagato non era geloso e la moglie del resto non gliene dava ragione", scrive. In più, per il magistrato, la sua dicotomia tra le due relazioni non era così insostenibile. "Di fatto la situazione in cui  versava pareva andargli benissimo. Moglie e amante. Famiglia e distrazione. Pazienza se a Ludovica tutto ciò non andava bene. Se ne sarebbe fatta una ragione. Lui l'avrebbe convinta ogni volta a non andarsene come aveva sempre fatto. In caso contrario ognuno per la sua strada. Avrebbe trovato un'altra donna disposta ad assecondarlo senza chiedergli di più. Del resto è stato accertato che oltre a Ludovica in questi anni Parolisi ha avuto rapporti anche con altre soldatesse. Più in generale le sue allieve, come risulta dalle lettere sequestrate nell'armadietto della caserma, lo adoravano e lo stimavano. Non sarebbero quindi mancate le occasioni...". Ma se Parolisi non ha ucciso per motivi sentimentali che cosa lo ha spinto ad accoltellare a morte la moglie e a deturparne il cadavere per sviare le indagini? Il gip Cirillo ammette: "Non è stato ancora acquisito con  tranquillizzante certezza il movente dell'omicidio". E formula ipotesi inquietanti che però nei mesi scorsi sono state oggetto di grande attenzione da parte degli investigatori di Ascoli. Punta il dito contro la caserma del 235 Reggimento Piceno, si chiede se accanto al carosello di amori da bed&breakfast tra allieve e istruttori ci siano giri di droga. Ma soprattutto fa riferimento ad un "segreto torbido e inconfessabile" di cui Melania avrebbe potuto venire a conoscenza pedinandolo e controllandolo dopo aver scoperto le sue infedeltà. Il gip scrive una semplice ed ermetica frase: "Ulteriori e diverse frequentazioni extraconiugali dell'indagato". Il riferimento però per chi conosce i dettagli dell'indagine sulla morte di Melania è chiaro: sul computer di Parolisi i carabinieri a suo tempo trovarono gli indirizzi di alcuni trans ma nessuna traccia di contatti. Cancellati anch'essi come il profilo su Facebook che nascondeva la relazione con Ludovica? Il giudice di Teramo lo dubita e dice: "indagate". 
