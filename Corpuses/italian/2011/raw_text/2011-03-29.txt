MILANO - Chiusura contrastata ma migliore rispetto ai valori di metà giornata per le Borse europee, con la vistosa eccezione di Piazza Affari, dove l'indice Ftse Mib ha chiuso in ribasso dell'1,04%. Gli altri listini invece hanno concluso gli scambi con un più 0,47% per Londra, un più 0,27% di Parigi e un valore pressoché invariato (meno 0,06%) per Francorforte. A un paio d'ore dall'apertura segna un rialzo di mezzo punto anche il Dow Jones, nonostante la fiducia dei consumatori negli States sia scivolata di ben 8 punti a marzo, passando a 63,4 punti dai 72 in febbraio.  Le telecomunicazioni e gli energetici spingono alla fine Wall Street, che chiude ai massimi da quando sono scoppiate le violenze in Libia il 18 febbraio. Il Dow Jones sale di 81,13 punti, o lo 0,7%. Il Nasdaq avanza di 26,21 punti, o l'1%. Lo S&P 500 mette a segno un progresso di 9,25 punti, o lo 0,7%. E mentre in Europa è andato bene il settore delle materie prime e malino il comparto auto - a cominciare da Porsche (-4,22%) dopo il downgrade di Socgen e l'aumento di capitale annunciato il giorno prima (ma Fiat ha guadagnato l'1,85%) - , a Piazza Affari sono sprofondate le banche. L'effetto-Ubi , che ieri a sorpresa ha annunciato a mercati chiusi un aumento di capitale da un miliardo, ha coinvolto anche gli altri titoli del settore, anche se ovviamente l'istituto guidato da Victor Massiah ha pagato il pedaggio maggiore, scendendo del 12,36%. Sono andate male anche le altre due "indiziate" di decisioni analoghe: Mps ha ceduto il 4,55% e la Popolare di Milano il 7,06%, mentre il Banco Popolare (che l'aumento l'ha già fatto) ha comunque lasciato sul terreno il 6,92%. Giù anche Intesa, meno 4,53%, e Unicredit, meno 3,68%. Poco brillante Mediolanum, nel giorno in cui ha diffuso i conti (-0,49%). Nel settore dell'energia, positive Enel (+1,58%), Snam Rg (+1,18%), Saipem (+1,02%) e A2a (+1,06%), mentre ha chiuso sulla parità Edison (+0,13%) in vista del rinnovo del cda e dei vertici. Giù gli assicurativi FonSai (-3,89%) e Generali (-1,37%). Tra i titoli in rialzo, Tenaris, Telecom, Saipem e Lottomatica. 

Tra filosofi e storici della massoneria, quest'anno c'è una new entry un po' sorprendente alla Gran Loggia del Grande Oriente d'Italia, che si tiene da venerdì primo aprile fino a domenica a Rimini. Si tratta di Paolo Peluffo, storico collaboratore di Carlo Azeglio Ciampi sia alla presidenza del Consiglio che al ministero del Tesoro e al Quirinale. Il Gran Maestro del Grande Oriente d'Italia Gustavo Raffi lo ha invitato a partecipare, con una schiera di docenti impegnatissimi, a un dibattito dal titolo "L'Italia che non c'è, tra silenzi e ombre. L'idea di patria come senso dello stare insieme". Peluffo, biografo dell'ex presidente della Repubblica ("Carlo Azeglio Ciampi, l'uomo e il presidente") e ancora prima di Guido Carli  ("Cinquant'anni di vita italiana"), dopo essere stato nominato dirigente al ministero del Tesoro, è passato come consigliere alla Corte dei Conti, ma al "congresso" annuale della principale massoneria italiana interviene venerdì nel suo ruolo di consulente della presidenza del Consiglio per il centocinquantenario dell'unità d'Italia. Una stagione non proprio serena per il Goi e per il suo Gran Maestro, che ha promosso molte celebrazioni dell'unità in tutta Italia, ma oggetto da mesi degli attacchi di alcuni massoni che si sono proclamati Grande Oriente Democratico, confermando una antica tradizione di accentuata rissosità nell'obbedienza. Tra l'altro a Raffi viene contestato di aver assunto come responsabile della Comunicazione un ex aderente all'organizzazione neofascista Forza Nuova, dimenticando - dicono i critici - che il fascismo perseguitò la massoneria. Per di più, alla vigilia della Gran Loggia di Rimini, è scoppiato il caso dell'archivio sparito della Loggia Italia-Domizio Torregiani, che sarebbe stato rubato. Ma perché e da chi? Qualcuno ha avanzato il sospetto che l'asserito furto possa nascondere affiliazioni irregolari, cioè membri occulti da nascondere, in violazione della legge Anselmi sulle associazioni segrete. Il Gran Segretario del Goi Giuseppe Abramo ha smentito ufficialmente le interpretazioni: "Nessun giallo né riapparizione, fantasmi di un passato condannato dalla storia". Il passato della P2 di Licio Gelli. Ma tra le logge del Lazio i malumori non sono pochi, nonostante il ridimensionamento ufficiale del caso. A Rimini le allocuzioni voleranno alto, ma la festa massonica per il centocinquantenario dell'unità, che il Grande Oriente vanta di aver favorito, non sarà forse il momento di unità massonica che il Gran Maestro sperava. a.statera@repubblica.it 
KIEV  - Un'Italia che sa interpretare con impegno e spirito di sacrificio anche le amichevoli. E' questo il dato principale che emerge dalla vittoria degli azzurri a Kiev sull'Ucraina. Una prova convincente, di una squadra completamente diversa da quella vittoriosa a Lubiana nelle qualificazioni europee: a proposito, i pareggi in Estonia-Serbia (1-1) e Irlanda del Nord-Slovenia (0-0) rappresentano un altro passo avanti, probabilmente decisivo, per gli azzurri verso Euro 2012. Improprio però parlare di Italia-2: gli uomini in campo, più che di rincalzo, hanno dato la sensazione di alternativa. Test probante nel complesso. In fondo, di fronte c'era una squadra che ha provato a dare il sapore dei tre punti alla sfida, dovendo tirare dritto ancora per 15 mesi solo con amichevoli. Certo, la squadra dell'est non è sembrata granché: una intelaiatura di questo livello non può prescindere dalla qualità degli assenti Chygrynskyi e Milevski e, per certi aspetti, anche dalla personalità di Shevckenko. Insomma, colui arriverà sulla panchina Ucraina (Lippi, Maradona o chissà chi), prenderà una patata, se non proprio bollente, assai calda. TANTI CAMBI - Prandelli cambia molto nei singoli rispetto a Lubiana, mantenendo però immutato il modulo. Chiavi del centrocampo affidate a Montolivo, valido custode, con Aquilani tra le linee a sostegno del tandem offensivo Rossi-Gilardino. Kalytvyntsev, replica con un centrocampo folto: Yarmolenko è il più propositivo, anche se a sinistra trova pane per i suoi denti contro Maggio, tanto da cambiare spesso posizione. Per il resto, circolazione palla affidata a motorini senza troppa fantasia come Rotan e Aliev e Selezniov punta di riferimento. I VARI VOLTI DI ROSSI - Il ritmo non eccita il pubblico infreddolito. L'unica vera velocizzazione la propone l'Ucraina con una partenza a razzo. Merito del centrale difensivo Rakytskiy, che avanza e batte dalla media distanza cogliendo il palo alla sinistra di Viviano. Un po' lento nella reazione il portiere, che però si riscatta deviando in corner una botta ravvicinata di Fedetskiy. E' in questa occasione che Chiellini accusa una noia muscolare, decretando l'esordio in azzurro di Astori. Primi minuti a parte, appena l'Italia trova un po' di coesione tra i reparti inizia a comandare il gioco. Protagonista Giuseppe Rossi: egoista in un contropiede due contro uno vanificato addosso a Tymoshchuk, preciso con una battuta da fuori neutralizzata da Shovkovskiy, rapace nello scagliare in rete un pallone in mischia. GIOVINCO-MATRI, CHE INTESA  - Nella ripresa l'ingresso di Devic dà più sostanza all'attacco ucraino. Azzurri che pensano più che altro al contenimento: Viviano deve intervenire in più circostanze su battute da posizione decentrata di Fedetskiy e Devic. C'è la solita girandola dei cambi che nuoce allo spettacolo, ma il finale di gara è ugualmente interessante. Il 'merito' è di Astori, che rimedia un secondo giallo ingenuo per aver allontanato palla a gioco fermo: arbitro decisamente esagerato. Una inferiorità numerica che ridà fiato alle trombe ucraine, ma che rinsalda lo spirito di gruppo degli azzurri. Un braccio di ferro da cui la squadra di Prandelli esce benissimo: contropiede di Giovinco, tacco illuminante per Matri che non sbaglia il destro piazzato. L'ultimo brivido lo offre Devic, che batte Viviano con un destro ravvicinato: un fuorigioco millimetrico però ne cancella la soddisfazione. Ucraina-Italia 0-2 (0-1) UCRAINA (4-2-3-1): Shokovskiy 6.5, Fedestkiy 6.5, Tymoschuk 6, Rakytskiy 6, Oschipko 5.5, Rotan 6 (31' st Oliynyk sv), Stepanenko 5.5, Gusev 5.5, Aliev 5.5 (8' st Devic 6), Yarmolenko 6, Selezniov 5 (12 Piatov, 2 Romanchuk, 15 Khudobiak, 16 Mandzuk, 25 Kravets). All. Kalitvinsev 5.5 ITALIA (4-3-1-2): Viviano 6, Maggio 6 (1' st Santon 5.5), Gastaldello 6.5, Chiellini sv (16' pt Astori 5), Criscito 6, Nocerino 6.5, Montolivo 6.5, Marchisio 6 (43' st Parolo sv), Aquilani 6 (1' st Giovinco 6.5), 22 Rossi 7 (16' st Matri 6.5), 11 Gilardino 5.5 (31' st Bonucci sv) (1 Buffon, 12 Sirigu, 24 Balzaretti, 6 Mauri, 5 Thiago Motta, 10 Cassano, 7 Pazzini). All. Prandelli 6.5. Arbitro: Nikolayev (Rus) 6.5 Reti: nel pt 27' Rossi, nel st 36' Matri Angoli: 12 a 2 per l'Ucraina Recupero: 1' e 3' Note: espulso Astori per doppia ammonizione Ammoniti Oschichpko e Gastaldello per gioco falloso Leggi i commenti I commenti dei lettori 
SIENA - Il sigillo finale lo mette Marko Jaric. Ed è giusto così. Perché il playmaker serbo, arrivato a gennaio dopo l'infortunio a Mc Calebb, gioca una partita perfetta (24 punti in 23' con 8/8 da due e 2/3 da tre) e trascina Siena al punto del 2-1 contro l'Olympiacos in gara 3 dei quarti di Eurolega. Finisce 81-72, la Montepaschi è ad un solo successo dalla Final Four di Barcellona. Giovedì il primo match ball, ancora in casa. Dovesse andar male bisognerà tentare una nuova impresa al Pireo la prossima settimana. E' in difesa che la Montepaschi costruisce il secondo capolavoro in meno di una settimana dopo quello che aveva rimesso in piedi una serie iniziata con il -48 di gara 1. L'Olympiacos riesce pochissime volte a costruirsi un tiro pulito, sotto canestro non è la squadra dominante di martedì scorso, mette la testa avanti solo nei primi minuti (2-7) prima di iniziare quasi sempre a rincorrere. Jaric esce dalla panchina e segna 7 punti in fila nell'8-0 con cui Siena chiude il primo quarto sopra di 7 (21-14). La squadra di Ivkovic, che recupera Teodosic (2 punti in 9'), fatica in attacco buttando una caterva di palloni (5 nei primi 10', 20 alla fine) ma resta comunque attaccata alla partita grazie ai canestri pesanti e ai giochi a due in area. Nesterovic fa male (8 punti nel secondo periodo), Spanoulis (15 punti ma anche 6 perse) si accende e firma il sorpasso sul 37-35 ma Kaukenas rimedia infilando sulla sirena il cesto del nuovo vantaggio toscano (39-37). Jaric, Lavrinovic, Kaukenas e Moss costruiscono il nuovo allungo di Siena, che con le triple e la difesa tocca il +9 (55-46) subito rintuzzato da Nielsen e Gordon. Hairston non ripete gara 2 (2 punti) ma nessuno se ne accorge. Jaric è immarcabile e punisce ogni errore dell'Olympiacos. Canestro in entrata e nuova tripla per il +10 del 30' (60-50). Siena non esce mai con la testa dal match, annulla Bourousis e Mavrokefalidies (6 punti in due) e scappa via nei primi minuti dell'ultimo periodo. Gioco da tre punti di Lavrinovic, paniere di Jaric, tripla di Lavrinovic e altra tripla di Stonerook che vale il massimo vantaggio (+16, 73-57 al 34'). L'Olympiacos non ne ha più, l'ultimo ad alzare bandiera bianca è Nesterovic. Siena fa festa. Ora ha il destino nelle mani. Siena (25/46 da due, 7/17 da tre, 10/12 ai liberi, 28 rimbalzi, 12 perse, 11 assist): Jaric 24, Kaukenas e Lavrinovic 15, Moss 11 Olympiacos (20/30 da due, 5/17 da tre, 17/18 ai liberi, 26 rimbalzi, 20 perse, 16 assist): Nesterovic 16, Spanoulis 15 RISULTATI GARA 3 (tra parentesi il risultato nella serie) Siena-Olympiacos 81-72 (2-1) Panathinaikos-Barcellona 76-74 (2-1) Valencia-Real Madrid 66-75 (1-2) Maccabi Tel Aviv-Vitoria 81-60 (2-1) Gara 4 è in programma giovedì sugli stessi campi Leggi i commenti I commenti dei lettori 
ROMA - Buongustaio Lotito, assapora il babbà: "A Napoli per la Champions. Sarà una sfida difficile, un crocevia per l'Europa che conta. Peccato per le squalifiche, ma chi scenderà in campo darà il massimo. Voglio vedere umiltà e determinazione". Per far ricredere i tifosi: "Mi auguro che venga concessa alla squadra e a Reja la possibilità di riscattarsi dai 5 derby persi". Dopo i fischi col Cesena, la dimostrazione dovrà arrivare contro il Parma all'Olimpico, uno stadio da difendere con l'obiezione: "Il meglio è sempre migliorabile". DI BENEDETTO-LOTITO, E' GIA' DERBY - Un americano a Roma ed è subito derby. Di Benedetto vuole uno stadio a stelle e strisce, Lotito risponde: "La Uefa considera l'Olimpico a cinque stelle, il Coni lo ha reso a norma e io non recrimino sulle sue qualità. Non ha senso denigrarlo. Se non ci fosse l'Olimpico, la Lazio e la Roma dove andrebbero a giocare?". Le parole del presidente biancoceleste soffiano da Milano (stasera sarà a cena con Beretta insieme a tutti i presidenti della serie A), sono forse strategiche, ma non provocano alcun effetto boomerang. Perché Lotito precisa subito a Lazio Style Radio: "Certo, il meglio è sempre migliorabile. E' chiaro che l'Olimpico non incarna per una squadra di calcio la possibilità di uno sviluppo commerciale. Non è idoneo né per la patrimonializzazione né risponde alle nostre esigenze di poter vivere uno stadio 24 ore su 24, 365 giorni all'anno. Ma questo è un altro problema". E' decisamente quello del numero uno della Lazio. Che, ormai da anni, si batte per avere uno stadio di proprietà che "incarni i valori della lazialità". Ma soprattutto che garantisca degli introiti e un business fondamentali per competere ad alti livelli. Quest'anno però lo scudetto biancoceleste sarebbe già il quarto posto. Reja lavora per acciuffarlo domenica a Napoli e non mollarlo più: "D'ora in avanti avremo 8 finali  -  spiega Lotito - ma la sfida del San Paolo può rappresentare il crocevia della stagione". Spalancare le porte per la Champions e la felicità della tifoseria laziale, pronta a perdonare Reja: "E' un grande professionista, un uomo sensibile. Ho parlato con lui a Lubiana, abbiamo vissuto una giornata all'insegna del calcio. Mi auguro - conclude il presidente biancoceleste - che riesca a riscattarsi, insieme a tutta la squadra, degli ultimi cinque derby persi. Ma i nostri sostenitori devono dargliene la possibilità. Da qui alla fine dovranno essere il dodicesimo uomo in campo per la Champions". LA RIPRESA A FORMELLO - Dopo due giorni di riposo, la Lazio è tornata intanto a lavorare nel pomeriggio a Formello. Visita a sorpresa dell'ex Roberto Baronio, ora all'Atletico Roma: "E' bello tornare, ho lasciato degli amici e sono sempre contento di rivederli". Reja, rientrato in mattinata da Gorizia, ha riabbracciato invece Stephan Lichtsteiner. Il terzino ha disputato con la Svizzera l'intera sfida contro la Bulgaria, avrà però quasi tutta la settimana per recuperare dagli affanni per le qualificazioni a Euro 2012. E' pronto a scendere in campo a Napoli sulla fascia sinistra. Reja mediterà invece sino in fondo su chi schierare su quella destra: il ballottaggio è fra Scaloni, Garrido e persino Del Nero per sostituire lo squalificato e infortunato Stefan Radu ( sta migliorando col lavoro in piscina, controlli a fine settimana). Approssimative le prove tattiche mandate in scena alla ripresa a Formello, Reja ha potuto contare soltanto su 16 giocatori. Fra questi c'era anche il nigeriano Onazi: il Primavera dovrebbe andare in panchina al San Paolo. Perché l'emergenza a centrocampo rimane intatta: Matuzalem è squalificato, Meghni è out, Ledesma ha ripreso a correre a parte soltanto oggi pomeriggio. E' già una buona notizia: scontata la squalifica, a Parma l'argentino dovrebbe esserci. Domani alle 15 sarà in Paideia per testare i miglioramenti. Con lui anche Diakité, ancora ai box, e Tommaso Rocchi: il capitano è tornato a disputare una partitella in famiglia, spera che non ci siano altre ricadute. Nel pomeriggio, inoltre, si è rivisto in gruppo anche Pasquale Foggia, che ha smaltito la contusione al piede destro. Reja aspetta ora il rientro dei nazionali per testare le soluzioni anti-Napoli. Domani alle 15 dovrebbero esserci finalmente anche Muslera, Gonzalez, Kozak e Mauri: comparsa una scritta contro il centrocampista brianzolo ( "Mauri indegno") sui muri di Formello, dopo le sue parole ( "I tifosi ci trasmettono negatività") dal ritiro di Coverciano. MUNOZ, IL NOME NUVO - Tare prosegue la sua missione in Europa. Dopo aver ammirato il gol di Vedad Ibisevic in Bosnia-Romania , il diesse stasera sarà ad Amsterdam per l'amichevole Cile-Colombia. Sotto osservazione Carlos Munoz, attaccante cileno classe 1989 del Santiago Wanderers. In patria lo paragonano al connazionale Sanchez dell'Udinese. Il giocatore piace all'Atalanta, ma anche all'Amburgo e allo Shakhtar Donetsk. E' valutato intorno ai quattro milioni. Molto meno rispetto al sogno Erik Lamela del River Plate. La Lazio vuole conta d'inserire Carrizo ( valutato intorno ai 5 milioni), il presidente Passarella valuta comunque 15 milioni il gioiello 19enne. Il padre Jose assicura a Radio Manà Manà: "Confermo che piace al club capitolino. Mio figlio è molto forte sia tecnicamente che fisicamente. Gioca tantissimo per la squadra, per i suoi compagni, ma spesso riesce a trovare anche la via del gol". Tantissime squadre europee lo hanno puntato da tempo, il Barcellona lo aveva già ingaggiato a 12 anni: "Oltre al Barcellona in tanti lo vogliono: Arsenal, Real Madrid, Atletico Madrid, Milan, Inter e ultimamente anche una squadra tedesca si è interessata". Il passaporto non sarebbe un problema: "La nostra famiglia è di origine spagnola e mio figlio possiede già il passaporto comunitario". In estate lascerà il River Plate che in questo momento naviga in cattive acque: "La situazione non è facile, ma adesso Erik deve rimanere concentrato". Leggi i commenti I commenti dei lettori 
MILANO - I consumi pro capite sono in calo da almeno 10 anni, ma in Borsa le  multinazionali del vino possono brindare. Almeno secondo la ricerca annuale di  Mediobanca che dal 2001 registra una performance del 122% per i 12 titoli  quotati messi sotto esame. Numeri dove non c’è traccia di imprese italiane. "Ma  non è un problema, anzi il problema è proprio quello di voler fare concorrenza  ai big del mercato producendo vino a basso costo e di bassa qualità" dice  Costantino Charrère, numero uno dell’azienda vinicola Les Crétes e presidente di  Fivi, la federazione italiana vignaioli indipendenti. Intanto il paniere dei titoli che compongono l’indice è composto per il 35%  da società australiane e per poco meno del 30% da cinesi: "In Australia –  continua Charrère – coltivare un ettaro costa 80 ore/lavoro, in Valle d’Aosta  1.200". E i guadagni, per le multinazionali, sono notevoli con una media del  margine operativo del 18,5% sul fatturato (4,7% per le aziende italiane). Dallo studio Mediobanca emerge dunque come i margini all’estero siano  decisamente superiori, ma anche per le imprese italiane ci sono buone notizie  proprio sul fronte export: nel 2010 è cresciuto dell’8,5% e in futuro continuerà  ad aumentare, mentre le vendite del made in Italy sono cresciute del 5% a 4,4  miliardi, con un’ottima performance delle bollicine. "In Italia ci sono molti, forse troppi imprenditori del settore" rilancia  Vittorio Moretti, numero uno di Terra Moretti che produce – tra gli altri – lo  spumante Bellavista: "In Franciacorta non abbiamo problemi, ma in tanti sono  costretti ad abbattere i prezzi per restare sul mercato. Le cantine sono piene". E in questo caso la dimensione aziendale può fare la differenza. Almeno in  fase di acquisto e distribuzione. Sulla piazza di Londra un litro di vino può  arrivare a costare 40 centesimi al litro, mentre in Italia la vendemmia si paga  35 centesimi al chilo. "Siamo in mezzo al guado" spiega Matteo Lunelli,  vicepresidente delle Cantine Ferrari, che aggiunge: "Il calo dei consumi nei  mercato maturi è ormai compensato dai paesi emergenti, ma è evidente che le  multinazionali hanno strutture e capacità più adatte ad aggredire questo  segmento". Se l’aggregazione delle cantine italiane sarà quindi uno dei temi del  futuro prossimo, oggi si presenta ancora una volta la questione del sistema  paese: "Non abbiamo il supporto delle istituzioni – incalza Vittorio Moretti -.  Gli imprenditori devono muoversi da soli e il governo non ci appoggia. Negli  Stati Uniti, per esempio, i costi sono altissimi perché ci sono troppi passaggi,  all’importatore si aggiunge il distributore. Con ricarichi enormi". I produttori restano però convinti che il vino possa continuare a garantire  valore aggiunto, a patto di riuscire a mantenere il legame con il territorio, "è  la nostra forza, la nostra specificità" chiosa Charrère. "Quello con il  territorio – aggiunge Matteo Lunelli – è un legame importante, da mantenere.  Dobbiamo sempre di più essere in grado di raccontare le storie, le varietà e le  origini. Basti pensare alle bollicine che continuano a crescere. Piacciono  perché sono moderne e conviviali, ma sono tutte diverse. C’è il Trento doc, come  il nostro, il prosecco, il Franciacorta e lo spumante dolce come Asti. Tutte  storie originali e orgogliosamente diverse". Dal rapporto Mediobanca emerge poi come il 90% circa dei gruppi italiani sia  a controllo famigliare. Una garanzia per il radicamento sul territorio, ma alle  volte un limite nei piani di crescita. "Non per noi – prosegue Lunelli – la  famiglia è importante. E non è certo un freno. La crescita dimensionale sarà un  tema da affrontare, ma la Borsa non è l’unica strada". Anche se tra le 12  aziende analizzate da Mediobanca ci sono due public company e 10 gruppi che  fanno comunque riferimento a famiglie. Ma alla Borsa non pensa neppure Vittorio  Moretti: "Siamo un’azienda famigliare, alla quotazione non penso. Le bollicine  italiane sono sempre più richieste, proprio oggi è arrivato un ordine del  Giappone… il mondo non si ferma". 
