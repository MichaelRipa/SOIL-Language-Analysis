ROMA - Dopo  sei anni come capo degli ispettori del ministero della Giustizia,  Arcibaldo Miller lascia. La decisione è arrivata al termine di un  incontro con il neoministro Paola Severino che l'aveva convocato per un  colloquio. "Ci siamo accordati", si è limitato a dire Miller al  telefono. Già domani potrebbe presentare alla terza commissione  del Csm  la  richiesta di rientro in servizio nella  magistratura e dunque  la  revoca  del suo collocamento fuori ruolo. La permanenza di Miller in via  Arenula era molto discussa da quando il suo nome era finito  nell'inchiesta sulla loggia P3. Oggi la convocazione  del Ministro  severino ha sciolto il  nodo. Nel mirino del Csm era finita in  particolare la sua partecipazione alla famosa riunione nella casa romana  di  Denis  Verdini in cui si studiava come influenzare i giudici  costituzionali che dovevano  pronunciarsi sul lodo  Alfano. E poi i  "pareri preventivi" dati da Miller al presidente della Regione Lombardia  Roberto Formigoni su un esposto per ottenere un'ispezione contro i  giudici di Milano, quelli che avevano escluso la sua lista dalle  elezioni regionali del 2010. Si tratta di condotte - mise allora  il plenum nero su bianco il Csm - che "in astratto potrebbero integrare  i presupposti per l'apertura di una procedura" di trasferimento  d'ufficio, ma sarebbe inutile andare avanti visto che il ruolo che lui  ricopre di capo degli 007 di via Arenula "non è a disposizione del Csm",  trattandosi di un incarico conferito dal ministro della Giustizia. Il  Consiglio superiore della magistratura aveva però dato incarico alla  Terza Commissione di Palazzo dei Marescialli di verificare se fosse  possibile revocargli il collocamento fuori ruolo. Un compito non ancora  ultimato, anche se sul tavolo dei consiglieri c'era già un parere  dell'Ufficio studi del Csm che apriva alla possibilità di una revoca. Leggi i commenti I commenti dei lettori 
Una riunione per il bene del calcio. L'ha definita così il presidente del Coni Petrucci. In realtà quello che molti hanno chiamato "tavolo della pace" non servirà a far fare la pace a nessuno. Non si parlerà di Calciopoli. Nè dello scudetto che la Juve vuole indietro, nè delle polemiche sollevate negli ultimi mesi da Diego Della Valle. Ci sarà anche Moratti all'incontro, ma "si palerà solo del futuro del calcio italianio" ha detto più volte Petrucci. Chissà se andrà davvero così. Di sicuro il Coni in queste settimane ha lavorato perchè la riunione si svolga senza colpi di testa. Non è un caso, ad esempio, che alcuni presidenti non siano stati invitati. L'idea è quelal di stabilire una sinergia tra club per rilanciare il calcio. Petrucci nei giorni scorsi ha parlato personalmente con Agnelli, Della Valle e Moratti proprio per evitare problemi. A Roma non ci sarà Andrea Della Valle, che arriverà a Firenze per partecipare alla festa degli auguri del settore giovanile. Dopo la sentenza di Napoli Andrea è stato sospeso da incarichi federali, quindi la sua presenza a quel tavolo sarebbe stata poco opportuna. E' stato lui stesso a decidere di non partecipare. 
Cesare Pavese continua a essere uno degli scrittori italiani più letti e studiati nel mondo, in particolare dai giovani che sentono vicine le sue tematiche esistenziali, i suoi amori tormentati, le sue passioni. Adesso i manoscritti originali, l'epistolario, una parte degli appunti di lettura contenuti nei libri della sua biblioteca, la bibliografia, saranno consultabili online grazie a HyperPavese. E' il nuovo portale, che fa seguito a quello dedicato a Nicolò Machiavelli e ai machiavellismi dalla facoltà di Scienze Politiche dell'Università di Torino, voluto dal Centro studi Gozzano-Pavese dell'ateneo subalpino, diretto con passione da Mariarosa Masoero. Resa possibile anche in virtù della collaborazione con la Regione Piemonte e con il ministero per i Beni Culturali, l'iniziativa punta a essere un luogo di condivisione pavesiano tanto per gli addetti ai lavori e per gli studiosi non solo italiani dell'autore de La luna e i falò, quanto per il pubblico e per i lettori. Arricchito da filmati, da percorsi tematici (ce n'è uno sulla Torino vissuta e raccontata dallo scrittore langarolo) e da una sezione che documenta i suoi rapporti stretti con il cinema, già bene individuati dalle ricerche di Lorenzo Ventavoli, il portale, tra i pochi del genere in Italia, è stato presentato oggi pomeriggio all'Archivio di Stato di piazzetta Carlo Mollino. La digitalizzazione dei documenti è stata curata dallo StudioElleTorino, mentre Obimedia ne ha curato l'allestimento. 
Show della Bre Banca Cuneo in Francia nella sfida di Champions League contro il Poitevin Poitiers. I piemontesi stracciano 3-0 (25-19, 25-15, 25-17), in poco più di un'ora di gioco (71 minuti per la precisione), una formazione che sulla carta era la più competitiva del girone. Contro i campioni di Francia arriva un successo importante per il gruppo allenato da Flavio Gulinelli che cancella l'ultima imprevista sconfitta interna rimediata prima della sosta per gli impegni della nazionale in World cup. Il girone D, comunque, si conferma abbastanza equilibrato con Mastrangelo e soci che agganciano in testa proprio i transalpini e grazie allo scontro diretto vinto balzano al comando. Tra una settimana la sfida si ripete a campi invertiti. Un match che dal punto di vista tecnico mette in mostra il meglio del repertorio della Bre Banca. Gli avversari non entrano mai nel vivo della contesa e vengono schiacciati dai colpi piemontesi. I vice campioni d'Italia giocano bene in tutti i fondamentali e nella fase offensiva la capacità tecnica e l'esperienza di un palleggiatore della portata di Nikola Grbic riesce a liberare a turno tutti i migliori attaccanti a disposizione. A cominciare dal giovane francese Ngapeth (11 punti e una partita speciale per lui) e un paio di colpi da stropicciarsi gli occhi tra schiacciate in diagonale e  attacco da seconda linea dal centro. Bene anche l'opposto brasiliano Vissotto con 14 punti e il top scorer, 17 punti, e trascinatore della squadra capitan Wout Wijsmans. Un match davvero nato bene e finito ancora meglio con la capacità di far vedere un'ottima combinazione muro-difesa. Nel sestetto di partenza Gulinelli cambia una sola pedina: preferisce schierare al centro Vesely e lasciare in panchina Fortunato. Nel primo set ottimo impatto dei biancoblu sulla gara e padroni di casa subito annientati. Grbic e compagni spingono sull'acceleratore e tengono sotto pressione gli avversari. L'unica flessione dopo il secondo time out tecnico con il Poitiers che prova a rientrare in partita. Ma contro questa Cuneo c'è poco da fare, il flebile tentativo di rimonta è rispedito al mittente e si chiude con un colpo di Vissotto (25-19). Nella seconda frazione Cuneo è sempre su di giri e ai campioni di Francia non servono le alchimie tattiche del coach Lecat che cambia sestetto e giocatori in continuazione. Il cammino dei cuneesi procede senza intoppi e anzi cresce di azione in azione. Un ace di Wijsmans firma il netto 25-15 che con lascia dubbi sulle differenze sotto rete. Anche la terza fase è un monologo tecnico e tattico della squadra allenata da Gulinelli. La Bre Banca non crede ai suoi occhi: il Poitiers non c'è più, l'avversario è al tappeto. Allora sale in cattedra Wijsmans che vuole chiudere in fretta la partita e concentrarsi sul prossimo impegno di campionato. La bordata finale è del "profeta in patria" Ngapeth che fissa il punteggio sul 25-17. Ora gli sforzi di Cuneo si concentrano sul big match di domenica a Trento. A proposito dei trentini, la Planetwin 365 (questo lo sponsor europeo del club del presidente Mosna) domani alle ore 20.30 (diretta televisiva su Sportitalia 2) si rituffa nell'avventura continentale con un big match casalingo: scontro al vertice con l'altro sestetto imbattuto e capolista insieme agli italiani, i polacchi dello Zaksa Kozle. Una vittoria per gli uomini guidato da Radostin Stoytchev significherebbe mettere una serie ipoteca sul passaggio del turno. "Abbiamo avuto poco tempo per preparare la gara più importante - ricorda il tecnico bulgaro - e ci troveremo di fronte a una squadra che esprime un'ottima qualità di gioco. Affronteremo un sestetto ricco di elementi esperti tra i quali Rouzier, Samica, Zagumny e Ruciak. Mi aspetto che i ragazzi capiscano l'importanza della posta palio e sappiano tirare fuori il meglio del loro repertorio". La tre giorni di Champions league si chiuderà giovedì con la Lube Macerata (una vittoria e una sconfitta al tie break) impegnata in Austria contro il fanalino di coda del girone Tirol Innsbruck. STADE POITEVIN POITIERS - BRE BANCA LANNUTTI CUNEO 0-3 (19-25, 15-25, 17-25) STADE POITEVIN POITIERS : Teixeira (L), Reis Lopes 2, Fernandes Paranhas Campos 5, Araujo Pinheiro, Audric, Sol 3, Alpha 4, Zopie 5, Petrovic 3, Marechal 5, Culafic 8. Non entrati Salmon. All. Lecat. BRE BANCA LANNUTTI CUNEO : Mastrangelo 3, Henno (L), Ngapeth 11, Wijsmans 17, Vissotto Neves 14, Grbic 4, Vesely 2. Non entrati Fortunato, Van Lankvelt, Caceres Gomez , Patriarca, Baranowicz. All. Gulinelli. ARBITRI : Seifried Marko - Groenewegen Peter. NOTE - Spettatori 3433, durata set: 25', 22', 24'; tot: 0' Leggi i commenti I commenti dei lettori 
PALERMO - Alla fine di una partita incredibile, durata 120' e farcita di ben otto gol, il Siena elimina il Palermo ai calci di rigore ed entra nella storia: per la prima volta infatti i toscani accedono ai quarti di finale di Coppa Italia. I rosanero, lo scorso anno finalisti, hanno prolungato il match pareggiando 3-3 ormai a tempo scaduto. Passati a condurre nel primo tempo supplementare, sono stati immediatamente raggiunti sul 4-4. Ai rigori il disastro: Bollino si fa parare il penalty da Pegolo, Ilicic (autore di una tripletta) manda la sfera alle stelle e infine Pegolo para anche il rigore di Cetto. Infallibili viceversa Gonzalez, Pesoli e Angelo. PRIMO TEMPO DI MARCA SENESE - Turnover annunciato per entrambe le squadre in campo: Mangia presenta Budan unica punta con Ilicic a supporto. Sannino, oggi squalificato e rimpiazzato in panchina da Baiano, opta per Gonzalez e Larrondo in attacco. E' il Siena a fare la gara per tutto il primo tempo. Il Palermo difende male e concede praterie agli avanti bianconeri. Al 10' Tzorvas deve salvare su Gonzalez, penetrato in area dalla destra. I siciliani capitolano al 20': Gonzalez ruba palla a sinistra a Aguirregaray, crossa in area dove colpisce di testa Larrondo. Palla sulla traversa e di nuovo in campo dove la raccoglie Reginaldo che ancora di testa insacca. Il Siena sembra in totale controllo ma al 38' Bolzoni regala un calcio di rigore ai padroni di casa, atterrando nettamente Della Rocca: dal dischetto non sbaglia Ilicic. I rosanero festeggiano freddamente, soprattutto in panchina. Palla al centro, azione del Siena e immediato 1-2: Grossi viene servito in area, assist al centro dove per Gonzalez è un gioco da ragazzi segnare. Si fa male quindi Tzorvas e Mangia manda in campo Brichetto al suo posto. Il Palermo si sveglia nel finale ma Pegolo salva da campione su una inzuccata di Budan. REGINALDO RISPONDE A ILICIC - Nemmeno il tempo di cominciare il secondo tempo e il Palermo pareggia: palla proveniente dalla sinistra, in area Pesoli anticipa Budan ma la sfera arriva sui piedi di Ilicic che di sinistro insacca. Stavolta i festeggiamenti sono evidenti, anche sulla panchina siciliana. Il Siena perde Larrondo dopo una testata con Migliaccio: entra Sestu. I rosanero sembrano crederci ma arriva l'ennesima doccia gelata al 14': Reginaldo arriva al limite dell'area, salta un difensore e conclude. Brichetto è bravo e salva deviando ma lo stesso Reginaldo raccoglie palla e al volo non sbaglia. SIENA SPRECONE, ILICIC LO PUNISCE - A questo punto la partita è nella mani del Siena che potrebbe chiuderla grazie a diverse occasioni da rete. E' Brichetto a salvare a più riprese i suoi, come quando dice di no a Reginaldo al 19'. Al 23' invece la colpa è tutta di Gonzalez: palla d'oro dalla destra di Reginaldo, Brichetto è fuori causa e Gonzalez spara alto sopra la traversa, praticamente a porta vuota. I minuti scorrono e il Siena comunque tiene, senza mai rischiare nulla. Si arriva così al 46' quando Angelo, in area toscana, entra in gioco pericoloso su Bertolo. Per Gervasoni non ci sono dubbi ed è calcio di rigore. Ancora una volta non sbaglia Ilicic: 3-3 e gara che va ai supplementari. 4-4 DOPO I SUPPLEMENTARI - Le due squadre giocano seriamente solo il primo tempo supplementare, come ovvio che sia. Nel secondo è inutile rischiare per poi magari subire una rete irrimediabile. Il primo tempo è invece combattuto e ancora una volta non mancano i gol. Minuto 8: Acquah serve Bertolo che è dentro l'area di circa un metro. Il centrocampista si gira e conclude. Una deviazione di Pesoli inganna Pegolo e il Palermo sigla il 4-3. Fosse una partita normale, sarebbe finita qui. Ma quella del Barbera non lo è. Minuto 10: azione solitaria di Angelo che attacca a destra, entra in area e, scivolando, batte Brichetto con un rasoterra sul primo palo firmando l'incredibile 4-4. La gara non ha più nulla da dire, ma regala dei calci di rigore particolari, come quelli descritti in avvio. Tre errori rosanero, infallibili quelli del Siena che meritatamente passano il turno. PALERMO- SIENA 4-7 (4-4) dcr Palermo (4-3-2-1): Tzorvas (42' pt Brichetto), Aguirregaray, Cetto, Migliaccio, Mantovani (27' st Bollino), E. Alvarez, Acquah, Della Rocca, Ilicic, Lores Varela, Budan (15' st Bertolo). (42 Balzaretti, 95 Prestia, 30 Simon, 53 Barberis). All.: Mangia. Siena (4-4-2): Pegolo, Angelo, Pesoli, Contini, A. Rossi, Reginaldo (43' st Angella), Codrea (23' st Parravicini), Bolzoni, Grossi, Larrondo (8' st Sestu), P. Gonzalez. (12 Farelli, 27 Milanovic, 7 Troianiello, 20 Acosta). All.: Sannino (in panchina Baiano). Arbitro : Gervasoni di Mantova. Reti : nel pt 21' Reginaldo, 39' Ilicic rig., 40' P. Gonzalez; nel st 1' Ilicic, 14' Reginaldo, 47' Ilicic rig; nel pts 8' Bertolo, 10' Angelo. Angoli : 6-4 per il Palermo. Recupero : 2', 4', 0', 0'. Espulso : nel pts 3' Mangia è stato allontanato dal campo per proteste. Ammoniti : Migliaccio, Cetto e Angelo per gioco falloso; Angella per gioco scorretto. Spettatori : 6.489, per un incasso di 39.180,00. Sequenza rigori: Bollino parato, P. Gonzalez trasformato, Ilicic sbagliato, Pesoli trasformato, Cetto parato, Angelo trasformato. Leggi i commenti I commenti dei lettori 
"I dati della Regione confermano due elementi importanti: il fatto che la nostra provincia è ai vertici della raccolta differenziata con il 56,6 %  e che contrariamente al trend regionale siano ai primi posti anche rispetto al calo di produzione rifiuti, calo costante anno dopo anno". E' questo il commento di Giancarlo Castellani dei dati del rapporto annuale sulla raccolta rifiuti della Regione Emilia Romagna pubblicati oggi. "Sono Parmensi i primi dieci comuni nella classifica delle percentuali di raccolta deferenziata, di questi ben sette sono sopra l'80%, un risultato unico a livello regionale, e tanti altri nostri comuni si collocano a quote superiori al 70%". "Sono dati  -  dice Castellani - che ci gratificano per il lavoro di coordinamento svolto dalla Provincia negli anni e che testimoniano il grande impegno dei cittadini. Ricordiamo che solo pochi anni fa eravamo intorno al 20% e che oggi siamo in linea con gli obiettivi del piano provinciale gestione rifiuti. La prossima tappa è il raggiungimento del 65% della media provinciale e il suo superamento". 
Appello dalla famiglia di Laura Baglioni. "Aiutateci a ritrovarla". La donna, 32 anni, si è allontanata dall'ospedale Sant'Eugenio senza firmare le dimissioni. Laura è scomparsa dal reparto il 12 dicembre 2011 tra le 11 e  le 12. Al momento della scomparsa, indossava una maglia a manica lunga a fiori rosa, fuseaux marroni, scarpe da ginnastica Nike bianche e blu con piccoli lacci celesti, un orologio Swatch colorato di plastica. Laura non ha documenti, denaro, né cellulare, tutto lasciato nel suo armadietto in corsia. Se qualcuno la notasse, è pregato di chiamare il numero 328/0507919. Alessandro e Maria Grazia Baglioni, i genitori di Laura, la giovane donna di 32 anni scomparsa lunedì dall’ospedale Sant’Eugenio dove era ricoverata, e la sorella Valeria, sono stati ospiti ieri sera della trasmissione Chi l’ha visto su Rai 3 per sollecitare chiunque dovesse averla incontrata a fornire qualche indicazione alla famiglia. Fino a martedì sera, nonostante che la notizia corredata da una foto sia stata pubblicata da alcuni quotidiani a  stampa e on line, nessuna segnalazione è  giunta al telefono indicato dalla famiglia. Nella giornata di ieri, la direzione del Sant’Eugenio ha autorizzato l’affissione anche all’interno dell’ospedale di un volantino con la descrizione di Laura, dei suoi indumenti e di una foto. Sempre ieri sono state effettuate ricerche nei locali interrati sotto gli edifici del complesso ospedaliero. Volantini sono stati affissi anche nelle strade attorno al nosocomio, ai capolinea dell’Atac di piazzale Nervi e di piazzale dell’Agricoltura, nelle stazioni della metro B fra Laurentina e Termini, e in altri quartieri della città. “Laura era ricoverata al Sant’Eugenio dal 29 ottobre”, ha riferito il padre Alessandro. Un paio d’ore dopo il ricovero, alle 16, si è eclissata dal bar interno dell’ospedale. Quaranta minuti dopo due ragazzi che facevano jogging hanno visto Laura sul parapetto di Ponte Marconi. L’hanno bloccata e hanno chiamato il 118. E’ arrivata un’ambulanza a bordo della quale mia figlia è stata riportata al Sant’Eugenio. Lucidissima, Laura aveva riferito di avere raggiunto Ponte Marconi prendendo due autobus”. 
