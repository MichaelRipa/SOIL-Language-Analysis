PSICOSI in Europa per lo scandalo delle protesi al seno nocive. E l'Interpool ha chiesto oggi l'arresto di Jean Claude Mas, fondatore della società Pip (Poly implants prosthesis) che fabbrica gli impianti considerati a rischio. Sono trentamila le donne che in Francia, paese dove è scoppiato lo scandalo, verranno richiamate entro la fine della settimana per farsi sostituire gli impianti della compagnia, in bancarotta e messa sotto inchiesta nel 2010 dalle autorità. Il mandato di arresto. In un primo momento era stata diffusa la notizia che Jean-Claude Mas, 72 anni, è ricercato dal Costarica per avere attentato alla "vita" e alla "salute", nella vicenda delle protesi mammarie francesi. Qualche ora dopo sul sito dell'Interpol è stato chiarito che l'uomo è ricercato perché avrebbe commesso dei reati in stato di ubriachezza ed è stato condannato in contumacia a tre anni. Il dubbio. Una settimana fa l'agenzia per la sicurezza sanitaria francese aveva lanciato l'allarme per la scoperta di otto casi di tumore in donne che avevano impiantato quel tipo di protesi, precisando solo in seguito che non esisteva una correlazione certa. Trentamila donne in Francia e centinaia di migliaia in tutto il mondo restano ora nel dubbio. Oggi il ministero della Sanità francese, Xavier Bertrand, ha comunque raccomandato "a titolo preventivo e senza carattere d'urgenza" il loro espianto, perché anche se non è provato che aumentino i rischi di cancro, le protesi Pip si romperebbero facilmente. Allarme in Italia. Allarme anche in Italia dove il ministro della Salute, Renato Balduzzi, confermando "che non c'è alcun rischio di cancerogenicità", ha istituito un gruppo di lavoro in modo da monitorare la situazione e fornire tutte le informazioni utili. Al momento, ha spiegato il ministro, "sono in contatto con il mio collega francese. La Francia dovrebbe in questa settimana ufficializzare un piano di intervento e qualora dovessero arrivare ulteriori informazioni le valuteremo". Secondo le stime, circa 4.300 sarebbero le protesi Pip impiantate in Italia. E in queste ore, i Comandi dei carabinieri dei Nas stanno effettuando verifiche presso i distributori di dispositivi medici per rintracciare i centri e i professionisti che potrebbero aver acquistato e utilizzato le Pip. La Gran Bretagna. In Gran Bretagna il responsabile del settore medico, Sally Davies, ha dichiarato che il governo non consiglierà la rimozione delle protesi Pip alle 42 mila donne che le hanno impiantate in Inghilterra. "Rispettiamo la decisione del governo francese, ma nessun altro paese ha fatto questo passo perché attualmente non ci sono prove a supportarlo", ha detto Davies, mentre il ministro della Sanità, Andrew lansley, ha detto alla Bbc che "non ci sono prove di tossicità e non abbiamo prove di sostanziali differenze in termini di rotture di questi impianti rispetto agli altri". Gli altri paesi. In Belgio, l'agenzia sanitaria ha ordinato esami clinici sistematici nei confronti delle donne portatrici di protesi Pip. Secondo quanto riportato dalla stessa azienda nel procedimento per bancarotta iniziato nel 2010, il 27-28% delle esportazioni di queste protesi è stato venduto in paesi dell'Europa occidentale, come Gran Bretagna, Spagna, Italia e Germania, fra il 2007 e il 2009. 
BOLOGNA - Stefano Pioli ha detto che, nell'attuale modulo che il Bologna utilizza (quello col centrocampo a tre), uno fra Mudingayi e Perez è di troppo. A quanto si è capito il belga potrebbe essere ceduto. Di sicuro ancora non c'è nulla, lo stesso Pioli, al di là di quanto ha dichiarato, non ha ancora deciso. Ma ha chiesto una mezzala di qualità e di inserimenti (lo svizzero Gelson Fernandes in forza al Leicester, nella seconda divisione inglese, ex Chievo), anziché un regista, perché il suo progetto prevede appunto Perez centrale, Fernandes e uno fra Kone, Casarini o Pulzetti come interno. Pioli sa benissimo che sia Mudingayi che Perez sono due centrocampisti centrali, dunque utilizzabili al meglio adottando il 4-4-2. Ma non ha ali. Gliene servirebbero almeno tre e quindi è ovvio che, dovendo coprire anche altre posizioni, il mercato di gennaio non si focalizzerà sulla ricerca di esterni che spingano. Oltretutto, non ce ne sono molti a disposizione. L'unica soluzione, per poter avere i due "muscolari" affiancati, è il passaggio alla difesa a tre. Con il 3-4-3 Mudingayi e Perez potrebbero giocare insieme e al centro, senza sfiancarsi sugli esterni come invece è richieste con la mediana a tre. Pioli, nel frattempo, si interroga. La società, invece, prova a stringere per il difensore del Palermo Andrea Mantovani (27 anni). Sempre che il neo tecnico dei siciliani Mutti dia l'ok ad un'operazione che con Mangia, il precedente allenatore, era scontata. Nel frattempo Novara, Modena e Gubbio hanno chiesto Vantaggiato, Vitale tornerà al Napoli. Due turni di squalifica per Portanova, dopo l'espulsione con la Roma. Salterà dunque il Catania (l'8 al Dall'Ara) e il Napoli (lunedì 16 al San Paolo). Leggi i commenti I commenti dei lettori 
LONDRA - Il duca Filippo di Edinburgo, marito della regina d'Inghilterra Elisabetta, è stato operato d'urgenza al cuore per un'arteria ostruita. L'intervento, fa sapere Buckingam Palace, è andato bene e il principe rimarrà in osservazione "per un breve periodo". Il duca è ricoverato al Papworth Hospital, nel Cambridheshire. Il duca si trovava con la famiglia reale a Sandringham, nel Norfolk, per le feste natalizie. In un primo momento si era parlato solo di dolori al petto ed esami precauzionali. "E' stato portato all'ospedale di Papworth per dei test di prevenzione  dopo il dolore al petto - aveva sottolineato la portavoce di Buckingham Palace - ma non abbiamo  altro da aggiungere". Anzi, era stato smentito che Filippo avesse avuto un attacco di cuore; ma indicativo era forse il fatto che fosse stato ricoverato in uno dei più importanti ospedali specialistici in cardiochirurgia del Regno Unito, centro-pilota per il trapianto di polmone e cuore. Il marito della regina aveva già sofferto anche nel passato di dolori al petto. Filippo, una figura caratteristica della Corte britannica per il suo  caratteraccio e le celebri gaffe, ha finora goduto di ottima salute a  dispetto dell'età anche se quando in giugno è arrivato al traguardo del  nono decennio ha fatto sapere che avrebbe rallentato le sue attività di  rappresentanza al fianco della consorte. Prima di oggi l'unico problema  serio recente era stata una grave infezione ai polmoni nel 2008 per il  quale il principe era stato curato a Londra. Nato nell'isola greca di Corfù, il marito della Regina ha servito nella  Royal Navy prima del matrimonio con l'erede al trono Elisabetta nel  1947. Dalle nozze sono nati quattro figli tra cui Carlo, l'erede al  trono. Il principe non ha ruoli costituzionali e nelle funzioni ufficiali  cammina un passo indietro alla moglie anche se in privato è considerato  il vero capo famiglia. Uno dei suoi crucci, in un matrimonio considerato  nel complesso riuscito, è stato prima di aver dovuto cambiare il  cognome dal tedesco Battenberg in Mountbatten e poi di non poter  trasmettere anche questo cognome alla moglie e ai figli, che devono  chiamarsi Windsor. 
VIADANA  - Si tinge di biancazzurro il derby italiano di Celtic League. Nella gara giocata allo Stadio Zaffanella di Viadana volano infatti gli Aironi imponendosi per 27-13 sul Benetton Treviso in un incontro mai in discussione, con i padroni di casa a cogliere la seconda affermazione nella lega celtica, la prima contro l'altra compagine italiana. ORQUERA SUPER: 9 SU 9 NEI CALCI PIAZZATI - Autentico mattatore del match è stato Luciano Orquera: il numero 10 degli Aironi (Mauro Bergamasco parte dalla panchina ed entra al 71') ha realizzato tutti i punti della sua squadra ottenendo un eloquente 9/9 sui calci piazzati. Il quindici mantovano fin dalle prime battute ha preso in mano il pallino, grazie a una superiorità nei punti d'incontro e nel recuperare l'ovale rispetto ai veneti, le cui offensive sono poco efficaci, almeno per un'ora. Soltanto un paio di calci di De Waal consentono ai biancoverdi di rimanere a contatto all'inizio, ma all'intervallo il parziale è chiaro: 15-6, nonostante un giallo a Masi, schierato estremo, che costa solo tre punti ai suoi. SUSSULTO FINALE TREVISO, ENTRA BERGAMASCO - Continua ad essere caldissimo il piede del mediano azzurro, che non sbaglia mai e converte in moneta sonante ogni fischio dell'arbitro Damasco, rendendo praticamente impossibile ogni tentativo di rimonta avversaria. Solo dal 60' la Benetton mette alle corde i locali, con un sussulto nel finale: dopo il giallo a Bortolami (67') e l'ingresso di Bergamasco (71') arriva una meta tecnica per gli ospiti, i quali però, all'ennesimo calcio realizzato da super Orquera (ovviamente Man of the Match) alzano bandiera bianca. AIRONI MAGLIA SPECIALE, IL 31 IL BIS A MONIGO - Gli Aironi onorano così alla grande la propria maglia speciale, bianca e azzurra, con il logo di AIBWS Onlus, simbolo della nobile causa per la ricerca sulla Sindrome di Beckwith-Wiedemann, a cui si sono votati. Al club trevigiano non resta altro che sperare di rifarsi il giorno di San Silvestro, quando il derby andrà in scena nella Marca. ECCELLENZA: PRATO PASSA A ROVIGO, PADOVA KO  - Prato passa a Rovigo e s'insedia al comando del campionato di rugby d'Eccellenza dopo la 7/a giornata. Questi sono i risultati degli incontri: Marchiol Mogliano - Petrarca Padova 32-23 Mantovani Lazio - L'Aquila 16-17 Calvisano - Crociati Parma 19-10 Rugby Reggio Emilia - San Gregorio Catania 20-15 Femi Cz Rovigo - Estra Cavalieri Prato 20-23. Classifica: Estra Cavalieri Prato 25; Calvisano 24; Femi Cz Rovigo 22; Petrarca Padova 20; Marchiol Mogliano 19; L'Aquila e Reggio Emilia 14; San Gregorio Catania 10; Mantovani Lazio 9; Crociati Parma 3. Leggi i commenti I commenti dei lettori 
MILANO  - Una grande voglia di essere ancora protagonisti, alzando al cielo qualche trofeo. E' quella che anima Javier Zanetti e tutta l'Inter, che ha sostenuto oggi l'ultimo allenamento alla Pinetina prima dello sciogliete le righe per le festività di fine anno. ZANETTI: "CI SIAMO RIALZATI CON COMPATTEZZA" - "La sosta ci permette di staccare la spina  -  sottolinea il capitano nerazzurro ai microfoni di Inter Channel  -  e avremo una settimana per rilassarci insieme con le nostre famiglie. Poi, dal 2 gennaio, si ripartirà con gli obiettivi di sempre. Un bilancio della prima parte della stagione? In campionato abbiamo avuto tante difficoltà iniziali a causa di tanti fattori, ma abbiamo sempre risposto con volontà e alla fine ci siamo rialzati, dimostrando personalità e compattezza. Nei momenti più complicati questo gruppo ha sempre dato una risposta positiva e questa è una cosa importante". "NEL 2012 TERZO FIGLIO E MAGARI UN TROFEO" - Insomma ha non poche aspettative per il prossimo anno l'argentino, che ovviamente con il Natale alle porte rivolge un caloroso augurio, in particolar modo ai tifosi. "Tanti auguri a tutta la famiglia dell'Inter. Siamo in tanti nel mondo: auguro tanta felicità a tutti per il nuovo anno che sta arrivando  -  dice Zanetti -. Nel 2012 nascerà il mio terzo figlio e sicuramente aspetterò con ansia quella data. Dal punto di vista sportivo spero di essere protagonista, come sempre e insieme con l'Inter, in tutte le competizioni. Speriamo di poter alzare ancora qualche nuovo trofeo alla fine della stagione. A gennaio potremo contare anche su Sneijder e Forlan: Wesley purtroppo è stato fermo tanto tempo per infortunio, Diego sta tornando in forma e ha gran voglia di mettersi in mostra. Entrambi avranno ancora bisogno di un po' di tempo, ma torneranno. Ha ragione Ranieri quando sottolinea che sono due giocatori che ci daranno una grossissima aiuto con le loro tante qualità. E non dimentichiamoci anche di altri calciatori che sono stati fermi per problemi fisici, la loro mancanza ci ha penalizzato. Però siamo sempre l'Inter e siamo ancora in corsa: insieme ai nostri tifosi e con la loro stessa voglia". PER SNEIJDER OBIETTIVO DERBY DEL 15 GENNAIO - L'Inter ha chiuso il 2011 con l'ultimo allenamento prima della sosta natalizia. Assenti cinque giocatori in permesso (Alvarez, Cordoba, Julio Cesar, Maicon e Muntari), il gruppo ha salutato con un brindisi la nascita del primogenito di Giampaolo Pazzini, nato due sere fa mentre il giocatore si dirigeva al Meazza per Inter-Lecce. Cinque anche i giocatori che hanno lavorato a parte (Chivu, Jonathan, Sneijder, Stankovic e Viviano), tutti giunti a un passo dal rientro tra i disponibili. Su tutti Wesley Sneijder spera di poter tornare ad allenarsi a pieno ritmo fin dalla prima seduta del nuovo anno, il 2 gennaio, quando la squadra comincerà l'avvicinamento alla sfida di sabato 7 con il Parma. L'obiettivo è quello di esserci dal 1' nel derby del 15 gennaio. Lavoro personalizzato anche per Faraoni e Poli, che sono comunque da considerarsi a disposizione. Salvo imprevisti durante la sosta, Ranieri potrebbe avere l'intera rosa fuori dall'infermeria a partire dalla ripresa. MEDIA BRASILIANI: ACQUISTATO DIFENSORE JUAN JESUS - I media brasiliani danno per certo l'ingaggio del difensore Juan Jesus dell'Internacional de Porto Alegre da parte del club nerazzurro. I portali, su tutti Futnet come riferisce calciomercato. com, indicano come definito il passaggio del difensore mancino, classe '91, che arriva per una cifra di poco inferiore ai 3,7 milioni di euro. Ieri sera c'è stata la svolta: un milione separava le due parti, visto che l'Internacional ne chiedeva 4,2 e l'Inter ne offriva poco più di tre. Alla fine il club brasiliano è sceso di 500.000 euro, circa la stessa cifra è stata aumentata da quello milanese per aggiudicarsi il giocatore. NATALE: AL TAVOLO DELLA PACE MA CON EMERGENCY - 'Con l'Inter al tavolo della pace', quella 'vera' costruita da chi - come il leader di Emergency Gino Strada - si spende in favore degli altri, dei deboli e dei disagiati, rischiando in prima persona: l'Inter rivolge così gli auguri di Natale inviando una cartolina natalizia nella quale viene ribadito e rafforzato il legame con Emergency e ribaltato il concetto di 'tavolo della pace'. Tavolo che avrebbe dovuto chiudere il capitolo Calciopoli ma si è invece chiuso con un nulla di fatto.  La cartolina di Natale ritrae Gino Strada a tavola con i bambini dei diversi continenti. Lo sfondo è blu, alle spalle di Strada sorridente e disteso un bell'albero di Natale: sopra il disegno, la scritta dorata in caratteri maiuscoli 'Buon Natale', un'altra più piccolina in basso dove si legge: 'con l'Inter al tavolo della pace'. Sul retro del biglietto, gli auguri firmati dal presidente Massimo Moratti. L'Inter per Emergency, in calce al biglietto. Leggi i commenti I commenti dei lettori 
Un clamoroso trionfo ha accolto Claudio Abbado al nuovo teatro dell'Opera di Firenze sul podio di due orchestre: quella del Maggio Musicale Fiorentino e l'Orchestra Mozart di Bologna, creata dal maestro stesso. Venti minuti di ovazione, con applausi ritmati ai quali si sono uniti anche i professori d'orchestra battendo i piedi sul pavimento del palcoscenico in segno di giubilo. Il pubblico in piedi - in sala, oltre a Italo Bocchino, anche Roberto Benigni con la moglie, Nicoletta Braschi, che a lungo si sono intrattenuti con il maestro nel suo camerino prima dell'inizio del concerto - ha continuato a battere le mane ben l'oltre l'uscita di Claudio Abbado e delle due orchestre. Da tempo al Maggio non si assisteva ad una tale festa. Il pezzo forte della serata - che si è aperta con il "Canto del destino" di Brahms su testo di Holderlin egregiamente eseguito dal Coro del Maggio Musicale Fiorentino - era la Nona sinfonia di Mahler, l'ultimo pezzo portato a termine dal compositore, che si conclude con un adagio in un morendo in pianissimo. Abbado ha voluto che nelle ultime battute le luci in sala si smorzassero lentamente fino al buio totale dell'ultimo accordo. Una trovata suggestiva quasi a voler dipingere visivamente il battito di un cuore che si sta spegnendo. La lettura della sinfonia è stata lucidissima, quasi metallica, senza compiacimenti estetizzanti, tutta tesa ad un nitore novecentesco. Ogni linea strumentale era in rilievo perfetto, e ciascuno strumento svettava astratto sugli altri. Al principio poteva parere quasi un'interpretazione razionale, ma l'adagio conclusivo ha invece scavato nel profondo della partitura ponendosi come culmine emotivo di tutta l'opera. L'orchestra del Maggio è parsa come trasfigurata rispetto al concerto inaugurale del teatro alle Cascine. Tutte le sezioni erano in equilibrio perfetto anche visivamente: gli archi procedevano con il medesimo movimento della mano. La soddisfazione di Abbado è stata evidente quando nell'ovazione finale ha fatto più volte alzare ogni singola parte dell'orchestra per offrirsi al meritato applauso, mentre il maestro pareva schermirsi lasciando il merito della splendida esecuzione agli strumentisti. 
