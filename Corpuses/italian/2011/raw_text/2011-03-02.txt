PISTOIA - La svolta arriva dalla riesumazione della salma e la relativa autopsia: ci sono nuovi indagati nell'inchiesta per la morte del ct della Nazionale di ciclismo, Franco Ballerini, decdeduto in un incidente di gara al Rally di Larciano il 7 febbraio 2010: oltre al pilota della vettura su cui Ballerini era navigatore, Alessandro Ciardi, hanno ricevuto un avviso di garanzia, con l'ipotesi di omicidio colposo, anche il presidente della Commissione sportiva automobilistica italiana (Csai), ingegner Angelo Sticchi Damiani, e l'organizzatore della gara stessa, Riccardo Heinen. Le novità dell'inchiesta coordinata dal pm Luigi Boccia sono emerse in serata a Pistoia dopo che proprio oggi,mercoledì, su ordine della stessa procura, c'è stata la riesumazione della salma al cimitero di Casalguidi dove è stata eseguita un'autopsia durata circa otto ore. L'esame, voluto dalla procura, dovrà stabilire che compatibilità ci siano tra i traumi subiti da Ballerini, in particolare al collo e alla colonna vertebrale, e l'allestimento dei sistemi di sicurezza sulla Renault Clio da rally, in particolare le cinture di sicurezza e il collare Hans che è un nuovo dispositivo per la protezione dei piloti adottato in Italia dal 2010. Nelle varie operazioni dell'autopsia sono state effettuate anche radiografie per mappare tutte le fratture riportate da Ballerini. Il pm Boccia vuole accertare se cinture e collare Hans furono allacciati correttamente. E ora l'anatomopatologo Riccardo Biagioli, perito incaricato dalla procura, ha 60 giorni di tempo per consegnare la sua relazione. "Franco Ballerini aveva allacciato bene sia le cinture di sicurezza, sia il collare Hans", ha commentato Alessandro Ciardi. "Sono sicuro di questo", ha puntualizzato il pilota che nell'incidente riportò la frattura del bacino e delle gambe e che poi è tornato a correre il dicembre scorso sulla stessa Clio, che è stata riallestita e viene portata di nuovo in gara nei rally. Invece, il presidente della Csai, Angelo Sticchi Damiani, ha precisato di "non essere a conoscenza dei particolari dell'inchiesta in quanto coperti da segreto istruttorio". "Ma sono molto sereno - ha proseguito Sticchi Damiani - ho estrema fiducia nell'operato della giustizia e aspetto i risultati. A riprova di questa impostazione mia e della Csai, c'è il fatto che non abbiamo ritenuto opportuno nominare un consulente tecnico d'ufficio per l'autopsia alla salma di Ballerini". Leggi i commenti I commenti dei lettori 
QUALCHE sabato fa, su Cult, l'inserto culturale del sabato di Repubblica , Michele Serra analizzava il linguaggio più estenuato dei ristoranti più raffinati. In una sede tanto più modesta, come la presente rubrica, ci si occuperà di locali meno prestigiosi. Ci pensa Roberto d'Ergeste, che è capitato con i suoi amici in una trattoria turistica, con menu trilingue. Mentre la versione tedesca era accettabile - il lettore pensa  che potrebbe essere stata fornita o almeno corretta da un cliente madrelingua, quella inglese era degna di Lessico e Nuvole . Senz'altro è stata ottenuta con l'uso di uno di quei terribili traduttori automatici. Mi dice d'Ergeste: Ecco un estratto con traduzione e ritraduzione, spesso improba. ANTIPASTI FREDDI DI PESCE APPETIZERS FISH-COLDLY (aperitivi freddamente-da-pesce) Cozze alla Marinara Mussel to* the Duffle-coat (cozza al Montgomery) - inteso come cappotto PRIMI PIATTI Pasta al pomodoro Paste to the tomato (colla al pomodoro) Pasta al forno Paste to the furnace (colla alla fornace) Penne all'arrabbiata Pens to the angry one (penne - o, a scelta, matite - a quel tipo arrabbiato) PESCI Rana Pescatrice al forno con verdure Pescatrice frog to the furnace with verdure (Ranocchia "pescatrice" alla fornace con vegetazione) - ah le periferie di una volta. Tutte le leccornie, mi fa notare d'Ergeste sono "to": quindi vanno verso qualcosa. Alla prossima settimana per gli altri piatti. 
Ancora una sconfitta per il Toro, questa volta particolarmente sfortunato: i granata sono stati battutti per 2-1 dall'Atalanta con un gol arrivato in pieno recupero , al 94'. Nel primo tempo la squadra di Lerda era andata in vantaggio con Antenucci ma dopo appena un minuto aveva subìto il pari di Peluso. La capolista ha fatto valere tutte le proorie qualità ma i granata sono andati più volte vicini al gol della vittoria con Bianchi, che ha sciupato un paio d'aoccasioni. Lerda ha fatto debuttare all'inizio della ripresa Gabionetta che ha offerto una prestazione sufficiente. Quando tutti erano convinti del risultato di parità al 94' è arrivato il gol dell'atalantino Bonaventura che da fuori area ha beffato Rubinho con un tiro che prima ha colpito il palo e poi è finito in rete. Delusione per i tifosi granata che hanno contestato Lerda. 
TORINO - Con una prova di forza l'Atalanta batte in pieno recupero, come all'andata, il Torino e allunga il passo verso la A, consolidando il primato. Gli orobici hanno confermato il gran momento di forma (12 giornate senza sconfitte) reagendo con carattere all'immediato vantaggio dei padroni di casa. Non si sono persi d'animo e, dopo aver subito pareggiato, nella ripresa hanno visto premiato, proprio all'ultimo istante, il loro coraggio. La sconfitta suona, invece, come una pesante battuta d'arresto per i granata, ora di nuovo con mezzo piede fuori dai play-off e costretti, di conseguenza, a rimboccarsi immediatamente le maniche. PELUSO REPLICA AD ANTENUCCI  - Il Toro parte con grande determinazione e impiega appena 10' a far cadere, dopo 566', la lunga imbattibilità di Consigli: il gol lo realizza Antenucci che sfrutta al meglio un rimpallo favorevole in area e batte il portiere ospite con un preciso destro in diagonale. L'Atalanta non si disunisce e pareggia dopo appena 2': sugli sviluppi di un angolo Bjelanovic fa da torre per Peluso che di sinistro da pochi passi sorprende Rubinho. SUPER CONSIGLI - Il Torino riprende a macinare gioco ma deve fare i conti con un super Consigli che prima (18') nega il 2-1 su punizione a Budel e poi (37') si oppone d'istinto a un destro ravvicinato dell'ex Rivalta. L'Atalanta, comunque, non sta a guardare e tiene in allerta Rubinho prima della fine del tempo con due conclusioni, la prima di destro, la seconda di testa, di Bjelanovic. RUOPOLO SFIORA L'1-2 - Nella ripresa ci si aspetta un nuovo assalto all'arma bianca del Toro ed invece, viene fuori la forza della capolista che per due volte va vicinissima al vantaggio: prima (53') con un colpo di testa di Ruopolo che impegna severamente Rubinho e poi (68') con un tocco di sinistro di poco a lato di Delvecchio. Gli uomini di Lerda hanno un sussulto d'orgoglio solo attorno alla mezz'ora ma vengono traditi da Bianchi che manca da due passi due ottime occasioni. BONAVENTURA, COLPO DA 3 PUNTI - Nel finale succede di tutto. Al 91' Peluso rischia di trasformarsi in protagonista negativo per una sciagurata deviazione in spaccata su un cross dalla destra di Antenucci con cui anticipa Consigli in uscita: per sua fortuna la palla sorvola di poco la traversa strozzando in gola l'urlo dei tifosi granata. Quando ormai l'1-1 sembra cosa scritta ecco che, invece, Bonaventura tira fuori dal cilindro il colpo da 3 punti con un millimetrico destro da 25 mt che batte sul palo alla destra di Rubinho prima di terminare la corsa in fondo al sacco. TORINO-ATALANTA 1-2 (1-1) Torino (4-2-3-1): Rubinho; D'Ambrosio, Rivalta (44′ st Di Cesare), Ogbonna, Zavagno; Budel, De Feudis; Lazarevic (16′ st Gabionetta), Antenucci, Sgrigna (26′ st Pagano); Bianchi. All. Lerda. Atalanta (4-4-2): Consigli; Raimondi, Capelli, Peluso, Bellini; Padoin, Carmona, Delvecchio, Doni (33′ st Bonaventura); Tiribocchi (23′ st Marilungo), Bjelanovic (7′ st Ruopolo). All. Colantuono. Arbitro: Doveri di Roma. Reti: 10′ pt Antenucci (T), 12′ pt Peluso (A), 49′ st Bonaventura (A). Ammoniti: Rivalta, D'Ambrosio, Tiribocchi, Bellini. Leggi i commenti I commenti dei lettori 
LA CARDIOCHIRURGIA delle Molinette è al capolinea. Dopo anni e anni di richieste di intervento da parte di Mauro Rinaldi e del personale che ci lavora, alcuni incidenti che si sono verificati negli ultimi giorni hanno decretato che non è più possibile rimandare la ristrutturazione delle sale operatorie e della terapia intensiva. L’ultimo, nella notte tra martedì e mercoledì, quando un sistema di aspirazione portatile — un apparecchio che serve sia per broncoaspirare i pazienti sia per il drenaggio degli operati — ha preso fuoco ed è stato portato immediatamente fuori dal reparto, lontano dai malati. Qualche settimana prima: «Il 21 gennaio — scrive un operatore della terapia intensiva — durante il turno notturno, quando si è verificata la necessità di broncoaspirare un paziente, si è scoperto che l’apparecchio a muro non funzionava e il problema riguardava tutti i bocchettoni, più quelli delle due sale operatorie. Dal 21 gennaio, a distanza di un mese, la rianimazione e le due sale continuano a svolgere l’attività a pieno regime con ogni unità fornita di aspiratore portatile (uno di quelli che ha preso fuoco la scorsa notte)». Il rappresentante dei lavoratori per la sicurezza segnala ancora: «Già da tempo la lettura della traccia elettrocardiografica del monitor paziente in sala operatoria risulta inaffidabile a causa di interferenze elettriche, le porte della sala ad apertura automatica possono essere aperte solo manualmente, con rischi di contaminazione e rallentamenti in caso di urgenza, la copertura del pavimento presenta squarci con problemi al trasporto delle barelle e per le pulizie, le scatole elettriche sono dotate di coperture provvisorie». «È una vergogna — dice Mauro Rinaldi — sono anni che chiediamo di intervenire, continuiamo a lavorare in condizioni assurde, qui tra qualche mese crolla tutto, altro che Molinette 2». Il direttore generale, Emilio Iodice, e il suo staff, non appena insediati, hanno inviato una richiesta di finanziamento alla Regione, per sei milioni e mezzo di euro, che dovrebbero servire per ristrutturare sale operatorie e terapia intensiva. La speranza è che la loro richiesta trovi maggior seguito in assessorato di quella che aveva fatto Giuseppe Galanzino, qualche mese prima di lasciare il posto di direttore generale e che non aveva avuto risposta. «In una situazione come questa il rischio è gravissimo sia per i malati che per gli operatori — dice Franco Cartellà, rappresentante Cgil alle Molinette — non si può più andare avanti in questo modo, ma al tempo stesso l’ospedale non può permettersi di perdere la cardiochirurgia». In effetti, le denunce dei lavoratori, parlano di una reparto dove l’incidente è sempre dietro l’angolo. «Abbiamo approvato un primo intervento d’emergenza per il ripristino degli aspiratori — spiega il direttore sanitario Roberto Arione — nell’attesa che arrivino i finanziamenti per una ristrutturazione dell’intero reparto. L’idea è di rifare le sale operatorie con le più moderne tecnologie, sale che siano all’avanguardia e che servano anche da appoggio per tutte le altre chirurgie in caso di necessità. Speriamo che l’autorizzazione arrivi presto». 
«L’HO fatto per amore della città». L’ultima firma, la trentunesima sul foglio di dimissioni dal consiglio comunale, l’ha posta nel pomeriggio Carmine Simeone, assessore socialdemocratico ai tempi del pentapartito, eletto cinque anni fa nei Ds. Ha messo lui la parola fine, assieme ad altri otto ex del centrosinistra, alla stagione di Rosa Russo Iervolino. I suoi nove anni e nove mesi da sindaco sono un record, ma un finale così cupo lei stessa non se l’aspettava. Dimissioni di massa: centrodestra, Terzo polo, ex esponenti del Pd. In serata i consiglieri Pdl esultano mostrando nel cortile di Palazzo San Giacomo uno striscione con la scritta «5.12.19932.3.2011: abbiamo liberato Napoli». Tutti a casa e via libera all’arrivo del commissario straordinario. Firmano trentuno consiglieri su sessantuno e tra loro sette ex esponenti del Partito democratico che negli ultimi mesi sono passati via via all’opposizione aderendo all’Udc, al Pdl o ad altri gruppi minori. Una campagna acquisti condotta in modo chirurgico. Trentuno firme raccolte dagli stessi trentuno consiglieri che in mattinata avevano presentato anche la mozione di sfiducia in Consiglio per chiedere la testa della Iervolino. Una mozione che, però, sarebbe stata votata solo a fine marzo, cioè quasi alla vigilia della tornata amministrativa di maggio. Da qui la scelta di accelerare cogliendo di sorpresa un centrosinistra che ancora in mattinata aveva votato alcune delibere, dalla gara per la tesoreria comunale fino alla creazione di nuove aree per i mercati rionali. In aula il capogruppo Pdl, Carlo Lamura, aveva chiesto al sindaco di «fare spontaneamente un passo indietro compiendo un gesto di responsabilità nei confronti della città e dando modo a un commissario di governo di certificare i buchi di bilancio». La Iervolino aveva rimandato al mittente l’invito, sostenendo di avere una visione diversa del senso di responsabilità: «Se mi dimettessi adesso, nella situazione in cui ci troviamo, sarei una vigliacca. Il bilancio del Comune è sempre stato chiarissimo. Un bilancio povero, come quello di tutti gli altri Comuni, ma pulito, senza buchi e sotterfugi». Poi lo sfogo: «Sono stufa di uno stile che non onora la città come quando lo pseudo onorevole Amedeo Laboccetta mi ha paragonata al dittatore Gheddafi. Ma ho giurato fedeltà alla Costituzione ed è mio dovere rimanere». Rimanere, ma solo per poche ore. A firmare nel pomeriggio le dimissioni sono stati 17 esponenti del Pdl, tre dell’Udc, tre di Alleanza per Napoli, due di Forza Italia e gli appartenenti ai gruppi di Iniziativa popolare, Popolari per il Sud, Futuro e libertà, Popolari di Italia domani, Nuovo Psi e gruppo misto. Alle 19.45 il notaio Elio Bellecca ha depositato le firme presso la segreteria generale del Comune e poi una delegazione di consiglieri del centrodestra con il coordinatore Pdl Marcello Taglialatela è andata dal prefetto Andrea De Martino per informarlo dell’iniziativa. A quell’ora a Palazzo San Giacomo erano riuniti il sindaco, il suo vice Tino Santangelo, il presidente del Consiglio comunale Leonardo Impegno, assessori e consiglieri di maggioranza. Tutti stretti attorno alla Iervolino. Nove gli ex consiglieri di centrosinistra che hanno firmato la sua “condanna” quando era in vista del traguardo. Oltre all’ex Ds Carmine Simeone, sei provengono dalla Margherita: Enzo Russo, Pietro Mastranzo, Emilio Montemarano, Rosario Giudice, Fabio Benincasa (ex capogruppo del Pd) e Stefano Palomba. Il finiano Roberto De Masi (ex socialista ma anche ex Pd ed ex Udc) per cinque anni è stato assessore alla Legalità con la Iervolino. Infine Raffaele Scala, ex consigliere dell’Italia dei valori. «Dimissioni scandalose. Trasformismo e compravendita — accusa il segretario regionale del Pd Enzo Amendola — sono i caratteri distintivi del centrodestra, ma ci meraviglia anche l’atteggiamento del Terzo polo». «Dimissioni immorali» per il capogruppo Pd Antonio Borriello. «Si torna ai vecchi metodi» denuncia l’assessore Graziella Pagano. D’accordo da Roma il commissario cittadino Andrea Orlando: «Uno spot contro la città. Chiedo al Terzo polo di sospendere questa iniziativa». Clemente Mastella, già in corsa come candidato sindaco, sorride: «Si chiude un ciclo tra i più disastrati». Guarda in avanti un altro candidato, l’eurodeputato Idv Luigi De Magistris, che sabato mattina si presenta alla città con la proposta di una lista civica che riesca ad aggregare la maggior parte possibile del centrosinistra: «La crisi al Comune è l’ulteriore prova che c’è bisogno di un segnale concreto di svolta». 
BERLINO - Ridateci Guttenberg, almeno è stato onesto e coerente dimettendosi, e comunque è un politico bravo e capace come pochi altri. Ecco il messaggio dell'opinione pubblica tedesca, e soprattutto dei giovani, che i sondaggi a caldo e i social networks rilanciano il giorno dopo le dimissioni-shock del 'ministro copione' , l'uomo politico più popolare di Germania il quale ieri ha gettato la spugna, ha rinunciato pure all'immunità parlamentare e si è messo a disposizione anche di indagini penali per le accuse di plagio nella sua tesi di dottorato. Le fonti sono insospettabili, e rivelano qualcosa d'interessante sull'animo collettivo dei tedeschi: se un politico è capace nell'azione di governo, è in sostanza il messaggio, vale la pena di perdonarlo per un errore passato, errore grave ma non peccato capitale. Vediamo: secondo un sondaggio della Ard, la prima rete tv pubblica, da sempre critica e dura verso governo ed establishment, 72 tedeschi su cento pensano che sia giusto richiamare il giovane barone bavarese nel governo. A detta di un'indagine condotta dal news network Ntv, i sostenitori di Guttenberg sono addirittura 86 tedeschi su cento. E come se non bastasse, su Facebook è stato creato il sito intitolato 'Wir wollen Guttenberg zurueck' (cioè, tradotto, 'rivogliamo Guttenberg'). E in poche ore ha raccolto ben 425mila adesioni. Il barone Karl-Theodor zu Guttemberg, dinamico e popolarissimo aristocratico bavarese, 39 anni, star giovanile del centrodestra, ieri si era dimesso da ministro e da parlamentare, perdendo quindi anche l'immunità, perché travolto dalle accuse di plagio. "Ho sempre amato combattere, ma sono al limite delle mie capacità, accetterò ogni conseguenza anche penale", aveva detto. Le rivelazioni della Sueddeutsche Zeitung sulla sua tesi di dottorato copiata di sana pianta da più fonti e senza citazioni, gli erano state fatali. Prima opposizioni e media, poi anche fonti della maggioranza conservatrice lo avevano attaccato. Rigore etico sopra ogni cosa, è un'abitudine e un valore costitutivo della democrazia postbellica tedesca. Ma sondaggi tv e social network sembrano dirci che per l'opinione pubblica, e specie per i giovani, non bisogna esagerare. L'eccessivo formalismo nell'applicazione del rigore, anche contro chi appare capace e bravo, non è più accettato incondizionatamente dai cittadini. Tra qualche anno, dopo una pausa di espiazione e riflessione, il barone Guttemberg potrebbe dunque tornare con ottime chance in prima fila nel vertice politico tedesco. Forse anche il sogno di diventare un giorno cancelliere dopo Angela Merkel, attribuitogli da tempo (prima dello scandalo del plagio 'copygate') dai media tedeschi potrebbe tornare a sembrare realizzabile. In una democrazia che funziona, le sorprese sono spesso infinite. Comunque vada a finire, rispetto ai politici italiani insensibili al senso della giustizia e spesso insultanti verso magistratura e Costituzione, Guttenberg resterà nella storia dell'Unione europea come un reo confesso che sa fare bella figura da pentito pulito. 
ROMA - La fiducia sul federalismo municipale è passata alla Camera con 314 sì e 291 no e 2 astenuti. Umberto Bossi, applaudito dai deputati della Lega, però avverte: "Ora arriva la parte più difficile, quella del  federalismo regionale e provinciale". Il Senatur ha mostrato ottimismo: "Un altro giro di mattoni in più. Siamo quasi al tetto. Abbiamo iniziato adesso anche il federalismo regionale", ha aggiunto. Sulla tenuta della maggioranza, il ministro delle Riforme e leader del Carroccio ha confermato: "Per adesso tiene. Berlusconi è l'unico che ci ha dato i voti". "Ci avevano detto 'fai saltare il miliardario e domani approviamo il federalismo', ma Berlusconi è l'unico che ci ha dato i voti subito. In Bicamerale ci ha dato 12 voti. Non ci possono chiedere di mettere a repentaglio un risultato acquisito". I deputati leghisti hanno sventolato in aula le bandiere verdi, suscitando le reazioni dell'opposizione e costringendo il presidente di turno a sospendere per qualche minuto la seduta. FOTO: LE BANDIERE IN AULA VIDEO: VOTO E SEDUTA SOSPESA SCHEDA: I PUNTI DEL FEDERALISMO Berlusconi ha votato la fiducia suggellando il suo sì al provvedimento tanto caro alla Lega con indosso un fazzoletto verde, nel taschino della giacca, alla maniera dei deputati del Carroccio. Il presidente del Consiglio ha espresso tranquillità anche sul fatto che i voti favorevoli sono stati inferiori alle previsioni della maggioranza: ai giornalisti che gli facevano notare che c'era stato qualche voto in meno rispetto all'ultimo voto di fiducia, il premier non si è scomposto. "C'è stato qualche assente ma sono tranquillo, tranquillissimo - ha risposto - sapevamo che c'erano alcuni malati e due in missione. Altrimenti saremmo 322". Proroga alla delega . Dopo un incontro con una delegazione del gruppo dei Popolari d'Italia, il ministro Calderoli ha assunto l'impegno di proporre al Consiglio dei ministri di domani "un'iniziativa legislativa finalizzata alla proroga di quattro mesi del termine di scadenza della delega prevista dalla Legge 42" sul federalismo fiscale prevista attualmente per il 21 maggio, "fermo restando il rispetto dei tempi stabiliti per l'esame dei decreti legislativi già deliberati dal Consiglio dei ministri". I contrari . Il no alla fiducia è stato espresso dal Futuro e libertà per bocca del capogruppo alla Camera, Benedetto Della Vedova. "Non è una buona riforma, non è condivisa, è frettolosa" e determina un "aumento della spesa al nord e aumento delle tasse al sud". Fli, ricorda, aveva detto "sì alla legge delega sul federalismo fiscale ma il decreto attuativo è sbagliato, frettoloso e dannoso per i contribuenti". E la fiducia posta dal governo è "incomprensibile" a meno che "il problema non sia compattare la maggioranza, che è dei numeri ma non politica su un provvedimento delicato". E per questo "votiamo no". Anche l'Udc ha votato contro, così come aveva annunciato il leader del partito, Pier Ferdinando Casini: "Ci sono ragioni politiche e di merito che di inducono a dire no ancora una volta. Non possiamo fidarci della Lega, almeno finché non ci troveremo su alcune cose elementari, del tipo Roma non è Roma ladrona ma la nostra capitale". "Se si vuole un federalismo che unisce, perché esaltare gli egoismi? - si chiede il leader dell'Udc  - il federalismo fiscale in questo provvedimento non esiste, è solo uno spot, aumenterà le tasse a tutti i cittadini italiani. Non si vuole fare un vero federalismo ma si vuole approvare uno spot della Lega". "Se il federalismo fiscale lo si fa e lo si fa per bene, lo votiamo. Se, invece, si fa un pasticcio, noi votiamo contro. Questo decreto, al di là delle vostre favole, è un pasticcio. Per questo votiamo contro il provvedimento e contro la fiducia". Lo aveva annunciato Pierluigi Bersani, leader del Partito democratico. Che poi ha avvertito, rivolgendosi al governo: "Voi mettete le mani nelle tasche dei cittadini per procura. Io vi parlo diritto: cara Lega, non venite a dire che reggete Berlusconi per fare il federalismo. Noi vi garantiamo che il processo federalista va avanti" anche senza di lui. Bersani ha duramente attaccato la Lega: "Se volete reggere il moccolo all'imperatore, al miliardario, non mettete la scusa del federalismo che non c'entra niente". Leggi i commenti I commenti dei lettori 
