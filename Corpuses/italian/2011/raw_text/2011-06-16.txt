"Il parere espresso della commissione Bilancio della Camera dei Deputati relativo al finanziamento della legge di iniziativa parlamentare (vale la pena sempre ricordarlo) sul Bicentenario Verdiano è certamente un dato positivo, dopo settimane di rinvii. Altrettanto necessarie alcune precisazioni: viene confermato il finanziamento annuale al Festival Verdi di 1 milione per gli anni 2011-2013, così come previsto nel testo di legge, dato assolutamente non scontato e dunque particolarmente significativo, mentre sono state decurtate le risorse di 4,5 milioni di euro sull'ammontare di 15 milioni previsti nel provvedimento". Lo scrive la parlamentare Pd Carmen Motta nel commentare le ultime novità sui finanziamenti ministeriali alle manifestazioni verdiane. "Il problema più rilevante, però, è la copertura indicata nel parere: i fondi sono stati trovati riducendo del 50% (3,5 milioni su 7 milioni) il finanziamento previsto nel recente decreto cultura e destinato a favore di enti ed istituti culturali. In sostanza il rischio, tutt'altro che trascurabile, è di avere cultura contro cultura". "La Commissione VII, competente sul provvedimento, valuterà, ovviamente, nel merito il parere della commissione Bilancio ma per il Bicentenario Verdiano, un evento di portata nazionale e internazionale, il governo doveva garantire risorse che non fossero minimamente suscettibili di alcuna critica da parte di altre realtà culturali. Da parte mia - conclude - farò tutto il possibile perché l'iter della legge prosegua celermente per avere lo strumento normativo che consenta di commemorare degnamente Verdi e la scadenza del 2013, come credo altrettanto doveroso sottolineare che dal governo mi aspettavo, dopo tanti impegni e garanzie assunti a più livelli, una risposta più adeguata sul piano economico e non il solito gioco delle tre carte che, nel caso specifico, andava davvero evitato". VILLANI: TOCCA ALLA REGIONE - "Il Governo si è attivato responsabilmente per sostenere finanziariamente, nel rigoroso rispetto dei vincoli di bilancio imposti dalla situazione economica del Paese, il Bicentenario Verdiano, individuato come priorità culturale nazionale e internazionale da promuovere e valorizzare. La Regione, invece, non ha ancora fatto nulla. Questo è il dato oggettivo di cui parlare. Le lamentele dell'onorevole Motta, pertanto, andrebbero correttamente indirizzate al compagno di partito  Presidente Errani e alla sua Giunta, che continuano a rimanere inerti e ad attendere le mosse del Governo, non tanto per adeguare a esse l'intervento regionale, ma per criticarne la valenza e contrastarne l'efficacia. Le politiche culturali sono una materia la cui competenza è ripartita tra lo Stato e la Regione stessa. Appare incomprensibile che l'Amministrazione regionale, per altri eventi pronta a rivendicare un ruolo da protagonista, e comunque molto solerte a finanziare iniziative che hanno il solo scopo di criticare la politica del Governo nazionale e non hanno niente di culturale, stia alla finestra riguardo alla predisposizione della piattaforma economica sulla quale costruire la macchina organizzativa di questo evento di significato e portata mondiale, in considerazione del ruolo e dell'importanza di Giuseppe Verdi nella storia della musica e dell'opera lirica. L'on. Motta ma anche la Sen. Soliani non cerchino di attribuire tutte le responsabilità al Governo ed al centrodestra, perché, come testimoniano le recenti parole del neo assessore alla cultura di Bologna, già assessore regionale alla cultura, Alberto Ronchi, c'è una vera e propria fronda a sinistra contro le manifestazioni verdiane a Parma, ostacolo che loro dovrebbero aiutare a superare sul quale invece nulla dicono e nulla fanno". E' quanto ha affermato Luigi Giuseppe Villani, presidente del gruppo assembleare Pdl della Regione Emilia-Romagna. 
ROMA - Primi test di telepatia sintetica sui piloti: l'obiettivo è sperimentare la possibilità di trasmettere alcune semplici unità di informazione fra due persone modulando l'attività cerebrale in modo volontario. I risultati preliminari sono stati presentati oggi a Roma, nel convegno nazionale dell'Associazione italiana di Medicina aeronautica e spaziale. "Sono i primi passi verso la generazione di dispositivi anti-dirottamento che potrebbero non aver bisogno di un solo movimento da parte del pilota", ha detto Fabio Babiloni, della Fondazione Santa Lucia e dell'università di Roma La Sapienza, che ha presentato i primi risultati. Quello che la mente del pilota può trasmettere, ha spiegato, sono unità, ossia bit di informazione: "significa che si può trasmettere il concetto 'zero' o 'uno', oppure 'linea' o 'punto' del codice Morse, da una persona all'altra". La trasmissione, ha detto ancora l'esperto, avviene per mezzo di elettrodi che, posti sul capo di una persona, registrano l'attività elettrica prodotta dal cervello". Questa attività elettrica diviene riconoscibile da un computer in maniera automatica quando questa persona pensa a un movimento. Per esempio, se si immagina un movimento della mano destra si osserva una variazione del ritmo cerebrale sulla parte sinistra della testa. Il computer viene quindi addestrato a guardare il tracciato dell'elettroencefalogramma della persona che deve trasmettere. "Quando riconosce una diminuzione delle oscillazioni sulla parte destra del capo, interpreta questo come una immaginazione della mano sinistra (associata per esempio al carattere 'linea' del codice Morse); viceversa per il codice 'punto'", ha spiegato ancora l'esperto. In questo modo il computer del "trasmittente" riconosce ciò che il pilota sta immaginando (ad esempio, pensare di muovere la mano destra o la sinistra) e la traduce in una sequenza di linee e punti. Questi possono essere trasmessi ad un altra persona che vede questa sequenza e comprende il messaggio. Nei piloti si sta sperimentando, per esempio, "la possibilità di mandare un messaggio di Sos all'esterno della cabina di pilotaggio semplicemente pensando una sequenza predeterminata di atti motori della mano destra e sinistra". I test, ha concluso "hanno mostrato che è possibile generare una sequenza di Sos da parte dei piloti mentre questi stanno guidando dei simulatori di volo al 95% in maniera corretta". 
Ogni tanto qualcuno si ricorda ancora del Repertorio tormentoni. Sull'origine della parola, una preziosissima testimonianza di Giulio Brunner: "Per la storia posso dirti che si usava questo termine già a metà degli anni  '50 nella redazione del Marc'Aurelio (che io indegnamente dirigevo: capirai  fra un Fellini, Age, Scarpelli, De Torres ecc. mi sentivo una cacca...) per  indicare la vignetta umoristica che ogni settimana verteva sempre sullo  stesso argomento pur con una diversa battuta. Come oggi si farebbe per Ruby o per il bunga-bunga. Purtroppo i miei referenti sono tutti morti,  specialmente Castellano e Pipolo che ne erano i principali ideatori". Su un famoso tormentone interviene Luigi Fazzo:  "Solo per segnalare che, se non sbaglio, "Frankly I couldn't care less, Darling" è l'ultima battuta rivolta da Clark Gable a Vivien Leigh in "Via col vento"; quella che in italiano è stata resa con "Francamente me ne infischio".  All'epoca non era in voga l'italiano "non me ne può fregare di meno";  e meno male, perché come espressione sarebbe stata malissimo in bocca a Clark Gable. Il che ci porta ulteriormente a constatare come, traducendo una frase inglese indubbiamente brusca ma non priva di eleganza, si possa giungere ad esiti sguaiati". In realtà a me risulta che l'originale fosse più forte, equivaleva a "Me ne frego, "I don't give a damn". I produttori del film dovettero pagare una multa, a causa dell'espressione colorita. Non andarono in rovina. Due frasi matte, o simili, per chiudere. Mi scrive un lettore che desidera restare anonimo: "E' in commercio un'ottima caramella, di cui non  cito la marca per ovvii motivi, che sull'incarto porta la scritta ANICEMENTA . Non causerà mica stipsi, alle volte?" Mi scrive Paolo Comunian: "Ho letto una notizia sul racket dell'azzardo in Puglia. Non so a te, ma a me il titolo "la mafia controllava le case da gioco di Monopoli" ha fatto sorridere". 
ROMA - In contrasto con ogni direttiva europea in materia di immigrazione, il governo ha ripristinato, tra l'altro, la procedura di espulsione coattiva immediata per tutti gli extracomunitari clandestini, prolungando inoltre il periodo di permanenza nei CIE (Centri di identificazione ed espulsione) fino a 18 mesi, accentuando ancor di più l'aspetto punitivo e carcerario del provvedimento. "Un provvedimento liberticida" . Così  l'ha definito Marco Paciotti, coordinatore nazionale del Forum Immigrazione del Partito Democratico. Che ha aggiunto: "Maroni ha scelto questa strada per lanciare un messaggio alla base leghista, alla vigilia dell'appuntamento di Pontida. Ormai si muovono così, alla rinfusa, elargendo proclami ad uso interno, in vista dei possibili fischi che domenica probabilmente arriveranno ai vertici del Carroccio dal popolo della Lega. La cosa che inqueta - ha concluso Paciotti - è che il provvedimento prevede inoltre di coinvolgere i giudici di pace, neanche fossero questioni di condominio, nel trattamento delle controversie legate all'immigrazione, sottraendole ai giudici togati". Il giudizio del Consiglio Italiano Rifugiati. "Mi sembra un effetto-annuncio che non cambia la situazione nella sostanza", ha commentato il direttore del Consiglio Italiano Rifugiati (Cir), Christopher Hein. Per quanto riguarda le espulsioni coattive dei cittadini comunitari che commettono violazioni, dice Hein "ci sono regole comunitarie su questo, e il rimpatrio è previsto solo in caso di reati di una certa gravità con condanna definitiva passata in giudicato. L'espulsione immediata non è nuova di per sé, è già possibile quando ci sono le condizioni di legge. Ma spesso non si può fare perché le persone non hanno il documento di viaggio. Dunque - ha aggiunto Hein -  prima occorre che ci sia il riconoscimento dai rispettivi consolati". Le inadempienze del governo. Il direttore del Cir ha poi fatto alcune considerazioni sulla decisione di prolungare la permanenza nei Cie fino a 18 mesi. "Con il pacchetto sicurezza - ha detto - l'Italia aveva già aumentato questo periodo da due a sei mesi. E dalle statistiche dello stesso Viminale sappiamo che in pochissimi casi chi non può essere espulso in due mesi lo potrà in sei. Ora portarlo a 18 mesi è solo una punizione che non ha nulla a che vedere con una vera politica di rimpatri - ha affermato Hein -  non cambia l'effettività dell'allontanamento della persona dal territorio. E' quindi solo un atto punitivo, viste le condizioni in cui versano questi centri". Hein ha anche sottolineato che la direttiva dell'Unione Europea sul ritorno - entrata in vigore dal 1° gennaio 2011 e che l'Italia avrebbe dovuto recepire entro 24 dicembre 2010, ma non è ancora legge nel nostro Paese - in casi estremi già ammette il trattenimento fino a 18 mesi, ma ci deve essere sempre una verifica che il prolungamento della permanenza nei centri dia un'effettiva possibilità di eseguire l'espulsione, non può in ogni caso essere una misura di detenzione o di punizione. Anche la Germania prevede la permanenza fino a 18 mesi, ma sono pochissimi i casi effettivi". "No, i respingimenti dove c'è guerra, no". Ma il Consiglio Italiano per i Rifugiati si è espresso anche rispetto al rischio che in Italia venga introdotta una politica indiscriminata di respingimenti verso un paese in guerra. "Le prospettive di realizzare un blocco navale dalla Libia per impedire la partenza dei profughi e di riportare i profughi da dove sono partiti, ovvero da un'area in guerra, è semplicemente inaccettabile" - ha aggiunto ancora Christopher Hein - "Si violano le più essenziali leggi internazionali e nazionali che si basano tutte su un unico fondamentale principio: non possono essere respinte persone verso aree in cui la loro vita è messa in pericolo". Il Cir ricorda inoltre che in nessun modo possono essere realizzati respingimenti di massa. Deve sempre essere verificata la condizione individuale delle persone e data la protezione a quanti chiedono asilo. Dobbiamo ricordare che molte delle persone arrivate in questi mesi dalla Libia sono rifugiati che fuggono dalle persecuzioni e dalle violenze dell'Eritrea, Etiopia, Somalia, Costa d'Avorio". Il Cir chiede dunque che non vengano introdotte in alcun modo misure di respingimenti di massa, che vengano rispettate scrupolosamente le norme vigenti e realizzate operazioni efficaci e tempestive di soccorso in mare. 

MILANO - Non è stata una giornata facile per i titoli finanziari in  generale e assicurativi in particolare (Fonsai ad esempio ha perso il 4,37%,  peggior azione del Ftse Mib) ma per Unipol è andata ancora peggio: oggi la  compagnia ha perso un altro 4,59%, tra scambi vivaci (oltre 24 milioni di pezzi,  pari all'1,16% del capitale). Anche nei giorni precedenti Unipol aveva perso  molto: nell’ultimo mese il titolo ordinario ha lasciato sul terreno un quarto  del suo valore. Oggi però, a differenza di quanto accaduto nel recentissimo  passato, lo scivolone sembra avere una spiegazione precisa: l’esposizione, resa  nota con un comunicato ieri in tarda sera, al gruppo Casale. Unipol banca  infatti ha prestiti per 40 milioni in società legate a Vittorio Casale,  l’immobiliarista arrestato con l'accusa di bancarotta fraudolenta per alcune  società del gruppo Operae. E nonostante le posizioni siano "assistite da congrue  garanzie di natura ipotecaria" il mercato ha bastonato la compagnia. La banca  alla fine del primo trimestre 2011 aveva impieghi e cartolarizzazioni per 10,6  miliardi e un rapporto sofferenze nette/impieghi pari al 3,7%. A nulla sono  valse, ancora una volta, le dichiarazioni dell’amministratore delegato Carlo  Cimbri, che è tornato a negare la possibilità di un aumento di capitale per la  compagnia di assicurazioni: "Assolutamente no - ha detto oggi il manager -  quello che abbiamo fatto un anno fa è assolutamente congruo e adeguato a  sostenere il programma di sviluppo del gruppo, per la solvibilità attuale e  prospettiva". E anche nel caso in cui Unipol banca abbia bisogno di  un’iniziezione di mezzi freschi, Unipol è nelle condizioni di far fronte alle  necessità senza far ricorso al mercato: "Ci interessa la solidità patrimoniale  della banca - ha detto oggi Cimbri - e stiamo valutando come gruppo come  sostenerla ulteriormente. Nelle prossime settimane assumeremo una decisione in  tal senso". L’eventuale rafforzamento avverrà usando risorse interne: il gruppo  ha più volte detto di avere a disposizione circa 800 milioni di euro di eccesso  di capitale. 
Musica ARENILE RELOAD Dalle 19 all'Arenile Reload, via Coroglio 14/b, un lungo party fino all'alba per festeggiare il primo anno di "Drop", il progetto di Claudio Baldissara e Pierluigi Scatola (EasyChic). Dalle 23 il Combo Tour di Giuliano Palma & The Bluebeaters, la  band che ha saputo riarrangiare in chiave ska e rocksteady, famosi brani reggae, rock e pop e vecchie hit italiane. Si prosegue con la dance di Riva Starr e V-Compromise, all'anagrafe Stefano Miele. Ingresso libero. Info 081 019 9156. LANIFICIO25 Dalle 21.30 al Lanificio 25, piazza Enrico De Nicola, in occasione del "5° years party" sarà presentato l'album della struttura con le performance di sei dei gruppi che hanno preso parte alla compilation: l'elettro funky dei Revenaz Quartet, il country pop dei Jfk e la Sua Bella Bionda, le sperimentazioni trip hop dei Perfect Monkey, gli Insula Dulcamara, il live set degli AvantGarde, le romantiche atmosfere di Fabiana Martone & The Sound Flowers. Ingresso con tessera 3 euro. AROUND MIDNIGHT Dalle 22 all'Around Midnight del Vomero, via Bonito 32/a, di scena il gruppo formato da Vincenzo Mosca (voce), Gianluigi Pennino al contrabbasso, Bruno Tescione alla chitarra e Rocco Zaccagnino alla fisarmonica. Info 333 700 5230. FELTRINELLI STORE Dalle 18 al Feltrinelli megastore, via Santa Caterina a Chiaia 23, presentazione del nuovo album di Gennaro Cosmo Parlato, "Terra mia", che contiene undici brani inclusi i duetti con Giusy Ferreri, Francesco Bianconi e Angela Luce. Interviene Federico Vacalebre. Info 081 240 5411. PIANO DI SORRENTO Dalle 21.30 a Piano di Sorrento, corso Italia, per la rassegna "Jazz Tour", il duo campano Honda Jazz: l'emergente Maria Sole Gallevi e la pianista Elisabetta Serio. Info 081 534 1741. SALERNO LA CONCHIGLIA Dalle 22.30 (apertura 20.30), per la rassegna "MoroInSummer" al Lido la Conchiglia di Salerno, lungomare Tafuri, concerto del trombettista Fabrizio Bosso, accompagnato da Filippo Tirincanti (voce), Lorenzo Tucci alla batteria, Luca Bulgarelli al contrabbasso, Luca Manutza al pianoforte. Info 089 792 535. Classica CAPRI Dalle 20 a Villa San Michele, Capri, viale Axel Munthe 34, si inaugura "Concerti al Tramonto", rassegna di musica classica e jazz, organizzata dalla Fondazione Axel Munthe. Si comincia con la performance del trio d'archi composto dalle violiniste Cecilia Zilliacus e Johanna Persson e la violoncellista Kati Raitinen, che eseguiranno un repertorio tratto da Bach e Goldberg. Ingresso 15 euro, ridotto ragazzi e studenti 5 euro. Info 081 837 1401. SAN CARLO Domani alle 11, nel foyer del San Carlo, l'editore Franco Di Mauro presenta il libro di Raffaele Chiacchio "Francesco Cirillo - Il primo operista napoletano", con un saggio introduttivo di Roberto De Simone. Con Chiacchio e De Simone intervengono Ermanno Corsi e Agostino Ziino. Teatro SPAZIO LIBERO Dalle 18.30 allo Spazio Libero, via del parco Margherita 28, lo spettacolo "Rosalina - The end autumn night's nightmare", di Govanni Piscitelli, liberamente ispirato a "Romeo and Juliet" di Shakespeare. Info 349 478 4545. CAPUA Fino a domenica "Capua il Luogo della Lingua Festival", rassegna promossa dall'associazione Architempo. A palazzo Lanza di Capua: dalle 17.30 al museo provinciale Campano, la conferenza di Attilio Mastrocinque "Le iniziazioni femminili nell'Italia antica", segue degustazioni di vini campani. A palazzo Lanza: dalle 20.30 "Annibale Ruccello a 30 anni dalla morte", ne parlano gli scrittori Massimiliano Palmese, Luigi Romolo Carrino e Massimiliano Virgilio, i registi Roberto Azzurro e Mario Gelardi. Dalle 21.30 lo spettacolo teatrale "Quattro mamme scelte a caso", con Rosaria De Cicco, Antonella Romano, Gea Martire, Imma Villa, Marco Sgamato. Dalle 22.30 "M'Barka Ben Taleb in concerto". Cinema INTRA MOENIA Dalle 19 a Intra Moenia, piazza Bellini 70, "Cibo e riscatto", con Maurizio del Bufalo, coordinatore del Festival del Cinema dei Diritti Umani, e Ubaldo Nazzaro, membro della Condotta di Slow Food Napoli. A seguire, sarà proiettato il film "Gente di Terra Madre". Dalle 19.30 Davide Dutto presenterà il libro "Il Gambero nero" in una tavola rotonda con le ragazze della Ong Lazzarelle, produttrici di caffè nel carcere femminile di Pozzuoli. Al termine interverrà il Fiduciario Slow Food Napoli, Pino Mandarano, e sarà presentata  l'iniziativa di sostegno al Museo dei Migranti di Lampedusa. Parteciperà alla serata la showgirl Marisa Laurito. Info 081 290 988. ISCHIA PONTE Dalle 21.30 al Vecchio Carcere Mandamentale di Ischia Ponte, per la rassegna "I Viaggiatori di Note", proiezione del film documentario di John Turturro "Passione", un viaggio per scoprire Napoli attraverso la sua grandissima produzione musicale. Partecipa Federico Vacalebre. Agenda PONTIFICIA FACOLTA' TEOLOGICA Dalle 17.30 alla Pontificia Facoltà Teologica dell'Italia Meridionale, sezione San Luigi (via Petrarca 115), lezione e nuova lettura di Michelangelo a cura di Vincenzo Maria Mattanò. Info 081 246 0278. STUDI FILOSOFICI Dalle 10.30 a palazzo Serra di Cassano, via Monte di Dio 14, Donatella Trotta e Rino Mele presentano il romanzo "La luna a strisce" (Guida editori), di Lucia Amendola Ranesi. Introduce l'avvocato Gerardo Marotta. Legge l'attrice Carla Avarista. Interviene J. Kijowski, matematico dell'Accademia di Scienze Polacca. Dalle 16' sessione plenaria inaugurale del 'VIII seminario internazionale interdisciplinare CISAT, "Il modello dell''Arteterapia come 'psicoterapia eclettica ed integrata': le 'psicoterapie esperienzialì fra Oriente e Occidente. Info 081 764 2652. KESTE' Dalle 19 al Kesté, largo San Giovanni Maggiore Pignatelli 25, inaugurazione della mostra fotografica "Tifosi Elettorali", a cura di Mario Laporta e Fabrizio Caliendo. Info 081 551 3984. MSC Dalle 10.30, a bordo della nave "Sinfonia" della MSC Crociere, ancorata al porto di Napoli, presentazione del nuovo libro di Pietro Mennea. Con il campione olimpionico intervengono Davide Polito, Toni Iavarone, Roberto Guerriero e Domenico Pellegrino. POZZUOLI Dalle 18 nella piazza degli Eventi "Delphin" del Complesso Agave di Pozzuoli, presentazione del settimo rapporto annuale di "Federculture". All'evento dal titolo "La cultura serve al presente, creatività e conoscenza per il benessere sociale e il futuro del paese" parteciperanno il sindaco Agostino Magliulo, Mario Marotta, Claudio Bocci. Seguiranno gli interventi di docenti universitari con il "Sillabario dello Sviluppo Innovativo". Info 081 524 9961. MONTENUOVO Dalle 20.30, per il premio "Angelo Tramontano" full immersion culturale e sportiva al Centro Ippico Montenuovo, situato nell'omonima oasi naturistica di Pozzuoli, quarta traversa Licola Patria Montenuovo 9/a, località Arco Felice. Previste esibizioni sportive, rappresentazione teatrale e mostra fotografica. Presenta Magda Tramontano e la cantante e showgirl Romina Parisi. Anche domani. Info 081 199 103 04. CAPRI Fino a domenica al porto di Capri, "Capri in Vespa", motori e mondanità sull'isola azzurra con i modelli storici dell'"icona" Piaggio. A dare vita all'attesa kermesse dedicata alla mitica "due ruote" sarà il Vespa Club di Napoli, promotore del primo raduno "Isola di Capri in Vespa". Dalle 14 sbarco delle Vespe a Capri. CERTOSA SAN GIACOMO Dalle 11.30 alla Certosa di San Giacomo, Capri, Paolo Pejrone, curatore del progetto "Profumi e giardini", proporrà un itinerario nel verde incantato dei luoghi interessati all'intervento architettonico. Il lavoro verrà illustrato dagli acquerelli di Anna Regge, giovane architetto dello studio Pejrone. 
ROMA - Sanzioni per oltre 76 milioni di euro a diciannove imprese operanti nel settore delle spedizioni internazionali via terra per avere ristretto la concorrenza concordando gli aumenti dei prezzi da praticare alla clientela. La società Schenker, controllata da Deutsche Bahn AG, che ha presentato domanda di clemenza, contribuendo all'individuazione del cartello, ha invece beneficiato della non imposizione della sanzione. Lo ha deciso l'Antitrust al termine dell'istruttoria che ha permesso di ricostruire un'intesa sui prezzi durata oltre cinque anni, dal marzo del 2002 all'autunno del 2007. Al cartello, costituito tra le società Agility, Albini & Pitigliani, Alpi Padana, Brigl, Cargo Nord, Dhl Global Forwarding, Dhl Express, Francesco Parisi, Gefco, Geodis Wilson, I-Dika, Italmondo, Italsempione, Itk Zardini, ITX Cargo, Rhenus, Saima, Schenker, Sittam, Spedipra, Villanova e Armando Vidale, ha partecipato, con un attivo ruolo organizzativo, anche l'associazione di categoria Fedespedi. Nei confronti di Alpi Padana e Spedipra sono risultati prescritti i poteri sanzionatori dell'Autorità. L'istruttoria ha provato l'esistenza di un'intensa attività di concertazione: le imprese e l'associazione hanno concordato continui aumenti dei prezzi o di loro componenti attraverso almeno 20 riunioni, un ampio numero di contatti via email ed un'intensa attività di comunicazione alla categoria e all'esterno. Nel corso degli incontri venivano scambiate informazioni sui costi (in particolare, sui riflessi del prezzo del carburante e dei pedaggi autostradali esteri e sulla struttura dei costi dei partecipanti) e soprattutto si concordavano entità e modalità di incremento dei prezzi. Una volta adottate le decisioni, venivano inviate dalla Fedespedi circolari alle imprese ed alle associazioni aderenti e si effettuavano comunicati stampa per agevolare la richiesta di incremento dei prezzi alle controparti contrattuali. In questo modo anche le imprese che non partecipavano alle riunioni organizzate in ambito associativo, potevano continuare a comportarsi coerentemente con le modalità di azione concertate. Secondo l'Autorità l'intesa ha completamente alterato la dinamica competitiva: le imprese, nel richiedere gli aumenti, partivano da una base di trattativa comune e potevano contare sulla ragionevole sicurezza che i concorrenti non avrebbero intrapreso una guerra di prezzo, ma, al contrario, avrebbero anch'essi adottato aumenti. Allo stesso modo, sapevano di confrontarsi con controparti che - avvertite degli aumenti in corso dai comunicati stampa - erano a conoscenza di una generale tendenza al rialzo dei prezzi e, pertanto, risultavano meno agguerrite nel rifiutare gli aumenti, essendo consapevoli che l'eventuale minaccia di rivolgersi ad un altro fornitore dei servizi di spedizioni internazionali, non sarebbe stata particolarmente efficace. Dai documenti alla base dell'istruttoria emerge peraltro che le aziende puntavano ad aumenti dei prezzi molto elevati: solamente facendo riferimento ai dati resi pubblici, l'obiettivo era un incremento, fra il marzo 2002 ed il dicembre 2006, pari a quasi il 50%. Nell'arco del periodo analizzato dall'istruttoria tutti i principali operatori del settore hanno preso parte con continuità alla concertazione, fin dal 2002. Alcune imprese, oltre ad aver partecipato all'intesa per un periodo più lungo delle altre, si sono rivelate particolarmente attive nel garantire la stabilità del cartello: si tratta di Agility, Albini, Brigl, Dhl, Italsempione, Saima, Schenker e Vidale che hanno costituito "il nocciolo duro" del cartello. Schenker prima, e Agility e Dhl poi, hanno tuttavia consentito, con le loro dichiarazioni, l'intervento dell'Autorità: in particolare, a Schenker che ha consentito la scoperta del cartello e di "mirare" gli accertamenti ispettivi è stata riconosciuta l'immunità. Ad Agility e Dhl,  che hanno confermato e rafforzato il quadro probatorio fornito da Schenker, l'Autorità ha riconosciuto la riduzione della sanzione, nella misura rispettivamente del 50% e del 49%. Per la collaborazione fornita, la riduzione della sanzione, nella misura del 10%, è stata decisa anche per la società Sittam. Nella determinazione delle altre multe l'Autorità ha tenuto conto dell'andamento dei bilanci, del grado di partecipazione al cartello e della collaborazione tenuta nel corso dell'istruttoria. Nel caso di Fedespedi si è considerata l'aggravante della reiterazione dell'illecito. Condotte assimilabili a quelle contestate nell'istruttoria erano, infatti, già state oggetto di un procedimento conclusosi nel marzo del 1993. 
MILANO - Ieri Adriano Galliani aveva assicurato che Thiago Silva non lascerà il Milan per trasferirsi al Barcellona: "Certamente non si muoverà da qui. E' meglio avere giocatori corteggiati, sarebbe un problema avere giocatori che non vuole nessuno. Proprio prevedendo questo scenario, ho fatto prolungare il contratto a Thiago Silva". Il giorno dopo queste rassicurazioni dell'ad rossonero, però, dalla Spagna sono arrivate altre voci che rilanciano l'interesse blaugrana sul centrale della Seleçao. Con un particolare in più. Secondo la ricostruzione di due giornali iberici, la cessione del difensore brasiliano potrebbe servire a pagare quanto ancora manca da versare al Barcellona per Zlatan Ibrahimovic. Marca scrive di 24 milioni di euro ancora da versare su un totale di 40. Anche se finora si è sempre parlato - lo ha fatto anche il Milan a fine agosto 2010 - di un prestito con diritto di riscatto fissato complessivamente a 24 milioni, rateizzabili in tre anni. Anche Sport, senza fare cifre, ipotizza un possibile legame tra un eventuale trasferimento di Thiago Silva, identificato come il successore ideale di Carles Puyol, e le somme ancora da corrispondere dal Milan al club blaugrana per Ibrahimovic. Più cauto invece il Mundo Deportivo, il quotidiano più vicino al mondo del Barça, secondo il quale i Campioni d'Europa non stanno cercando un centrale difensivo. Ma le cose potrebbero cambiare se, al termine della Coppa America, Gabriel Milito riceverà offerte interessanti. Intanto è ormai a un passo il giovane fantasista Stephan El Shaarawy: "Domani incontreremo il Milan - ha detto a Radio Radio il presidente del Genoa, Enrico Preziosi - per parlare di El Shaarawy e, se tutto va come andare, firmeremo l'accordo". Più cauto l'agente del giocatore, Roberto La Florio: "Non c'è ancora nulla di deciso. Le società si sono date 48 ore per decidere. Poi vedremo". Ma ormai il trasferimento del talento, esploso in questa stagione in prestito al Padova, è davvero vicino. Leggi i commenti I commenti dei lettori 
ROMA - Il mondiale di beach volley in corso sulla sabbia del Foro Italico a Roma consegna i primi verdetti e lancia tra le prime sedici del mondo le azzurre dell'Aeronautica Marta Menegatti e Greta Cicolari. Le atlete italiane vincono la quarta sfida consecutiva e approdano agli ottavi di finale. Le due giocatrici nel primo turno a eliminazione diretta stendono le russe Vasina-Vozakova 2-0 (21-16, 21-18). Dopo un set di partenza abbastanza tranquillo le azzurre soffrono nel secondo parziale, ma il finale è tutto dalla loro parte. Il grande temperamento e la buona tecnica delle ragazze domani si scontra con una delle coppie più forti del tabellone le cinesi Xue-Zhang Xi. CICOLARI: "COMPLIMENTI A NOI" - "Abbiamo giocato bene  -  dice Greta Cicolari  -  in tutti i fondamentali e siamo riusciti a tirarci fuori da un brutto momento nel secondo set". D'accordo la compagna di avventura Menegatti: "Nei momenti importanti della gara siamo riuscite a trovare il giusto mix di calma e aggressività. Nel caso dovessimo conquistare una medaglia il nostro sogno è quello di fare un giro sulle Frecce Tricolori". Il commissario tecnico azzurro, il brasiliano, Lissandro guarda avanti: "Ora ci tocca una partita davvero difficile, perché contro le cinesi se vogliamo vincere dobbiamo dare il massimo e imporre il nostro gioco". LA SORPRESA AMERICANA - Nel tabellone femminile la sorpresa della giornata arriva dall'eliminazione delle americane Hakers-Branagh da parte delle ceche Kaplalova-Hajeckova. Ora le atlete dell'est se la vedranno domani con le australiane Bawden-Palmer. Restano in corsa, invece, le campionesse del mondo in carica Kessi-Ross che si liberano in due set delle canadesi Bansley-Maloney. Qualche difficoltà di troppo trovano nel loro cammino le numero due del torneo le brasiliane Talita-Antonelli. Le verdeoro ricorrono al terzo set per avere ragione delle ceche Novakova-Tobiasova. UOMINI: AVANTI NICOLAI-MARTINO - Gli italiani impegnati nel tabellone maschile concludono la giornata con una qualificazione e due eliminazioni. Vanno avanti Nicolai-Martino che, nonostante la sconfitta di ieri sera, accedono ai sedicesimi di finale. Lasciano la ribalta del Foro Italico i gemelli Ingrosso sconfitti 2-0 (21-18, 21-18) dalla coppia tedesca Dollinger-Windscheif. Stessa sorte per Tomatis-Lupo battuti nel terzo incontro del girone 2-0 (21-19, 21-14) dai polacchi Fijalek-Prudel. Questi ultimi ammettono: "Sono stati commessi troppi errori, sarebbe servita una partita perfetta per vincere la gara odierna. Forse con un pizzico di malizia in più potevano superare il turno". OLIMPIONICI USA E BRAZIL - Giornata particolare, poi, per due icone del beach volley i campioni olimpici Kerri Walsh (Usa) e Emanuel Rego (Brasile) riprodotti in formato XXL. E' partita la campagna "Fivb Heroes" con la realizzazione di due statue giganti, sistemate proprio tra quelle in marmo dell'impianto capitolino, tridimensionali dal peso di 330 chili ciascuna e cinque metri di altezza che riproducono perfettamente gli atleti. Un lavoro lungo che ha richiesto oltre tre settimane di lavoro. VENERDI' VIA ALLE QUALIFICAZIONI ALLE FINALI A 8 - Intanto domani (ore 20 diretta RaiSport 1) a Messina comincia il doppio confronto tra Italia e Francia valido per il girone di qualificazione alle finali a otto della World league. Sabato si replica a Catania ore 20.30 (diretta RaiSport 1). La nazionale allenata dal ct Mauro Berruto si presenta ai match con sei vittorie in altrettanti confronti: "Un bilancio che va oltre ogni previsione  -  sottolinea il commissario tecnico  -  e non parlo sono dei risultati ma anche del calore dimostrato dalla gente nei nostri confronti". Novità nel sestetto di partenza. Il capitano Cristian Savani non recupera dall'infortunio muscolare alla spalla destra, al suo posto spazio a Maruotti (favorito su Della Lunga). Tra i francesi tre assenze pesanti: il libero Exiga. L'opposto Moreau e il capitano Sarnica. Leggi i commenti I commenti dei lettori 
