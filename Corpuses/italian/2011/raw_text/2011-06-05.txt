ROMA - Si sta "stringendo il cerchio" intorno all'antimateria. Nel novembre scorso l'esperimento Alpha del Cern di Ginevra aveva creato e catturato atomi di anti-idrogeno per 172 millesecondi; in aprile i laboratori statunitensi di Brookhaven hanno creato l'altro anti-elemento prodotto al momento del Big Bang, l'anti-elio, anche se non sono riusciti a imprigionarlo. Ora, sempre con l'esperimento Alpha, il Cern è riuscito a creare e intrappolare circa 300 atomi di anti-idrogeno per il tempo record di 1.000 secondi (oltre 16 minuti): 5.000 volte più a lungo rispetto al tempo ottenuto dallo stesso esperimento a novembre. Il risultato, pubblicato nell'edizione online della rivista Nature Physics , permette finalmente di osservare in modo diretto il comportamento dell'antimateria e di verificare se, come prevedono le attuali teorie della fisica, si comporta in modo simmetrico ma opposto rispetto alla materia, come una sorta di "specchio di Alice". Diventa cioè possibile sapere se materia e antimateria obbediscono alle stesse leggi della fisica. "E' un tempo abbastanza lungo per poter cominciare a studiarle", ha osservato il coordinatore dell'esperimento, Jeffrey Hangst, dell'università danese di Aarhus. Riuscire a intrappolare l'antimateria e a "tenerla ferma" in un tempo sufficiente per studiarla da vicino non è stato affatto semplice: una volta creati, gli atomi di anti-idrogeno sono stati "congelati" e tenuti lontani dalle pareti della "scatola" dell'apparato sperimentale grazie a una trappola fatta di campi elettrici e campi magnetici. Questa gabbia è assolutamente necessaria in quanto è sufficiente un minimo contatto fra materia e antimateria perché queste si distruggano reciprocamente. "Congratulazioni all'esperimento Alpha" dalla ricercatrice italiana Gemma Testera, alla guida di un altro esperimento del Cern che sta studiando l'antimateria, chiamato Aegis e finanziato dall'Istituto Nazionale di Fisica Nucleare (Infn). "Aver catturato l'antimateria per un periodo così lungo è il punto di partenza per studiarne le proprietà", ha aggiunto commentando l'esperimento, del quale non fa parte nessun italiano. I risultati di queste osservazioni aiuteranno a comprendere meglio molti aspetti della cosmologia e le leggi fondamentali dell'universo. "Vogliamo studiare le proprietà della materia e dell'antimateria - ha detto ancora la ricercatrice - per verificare se si comportano o meno nello stesso modo. L'universo nel quale viviamo è fatto di materia e le attuali leggi della fisica suggeriscono che materia e antimateria sono simili". Le teorie attuali suggeriscono che materia e antimateria sono state prodotte nella stessa quantità al momento del Big Bang e che si sono annichilite a vicenda. Tuttavia una parte di materia è sopravvissuta all'impatto ed è oggi alla base dell'universo che conosciamo. L'anti-idrogeno intrappolato al Cern adesso potrà aiutare a capire come mai la materia alla fine abbia vinto e che fine possa aver fatto l'antimateria. Oltre ad Alpha, tre esperimenti del Cern puntano a "mettere alle strette" l'antimateria per rispondere alle domande fondamentali della fisica: l'esperimento Aegis, guidato come detto da Testera e finanziato dall'Istituto Nazionale di Fisica Nucleare (Infn); Atrap (Antihydrogen Trap), a guida statunitense; Asacusa, coordinato dal Giappone. "Sono progetti fra loro in competizione scientifica, ma complementari", spiega Testera. Obiettivo dell'esperimento Aegis è misurare gli effetti della forza di gravità sull'antimateria. Per riuscire in questo l'esperimento punta a produrre fasci di anti-idrogeno, seguendo la strada aperta dall'esperimento predecessore, Alpha. I primi dati potrebbero arrivare già in estate. La 'trappola' per l'antimateria usata dall'esperimento Asacusa si chiama Cusp e funziona grazie a una combinazione di campi magnetici che costringono antiprotoni e positroni a stare insieme per formare atomi di anti-idrogeno. Gli anti-atomi così ottenuti vengono incanalati in un sorta di "corridoio" vuoto dove i piccoli fasci di anti-idrogeno creati in questo modo possono essere studiati "in volo". Con un altro esperimento del Cern chiamato Athena, Atrap ha dimostrato la possibilità di produrre antiparticelle in grandi quantità, facendo il primo passo verso la possibilità di produrre, controllare e infine intrappolare un piccolo frammento dell'antimondo. Tutti insieme, questi esperimenti contribuiranno a perfezionare le trappole magnetiche nelle quali, a temperature bassissime, diventerà possibile riuscire a rallentare a bloccare gli anti-atomi, fino a intrappolarli per alcune ore. 
NAPOLI - "La Champions è una grande goduria speriamo di poter reggere questo traguardo, sappiamo che sarà difficilissimo. Saremo quarti in estrazione, ci capiterà un duro terzetto ma noi cercheremo di fare del nostro meglio". Lo ha detto il presidente del Napoli, Aurelio De Laurentiis, a Sorrento dove ha ricevuto il premio 'Birra Moretti Golden Goal', categoria presidenti, per aver riportato Napoli ed il Napoli in Champions League dopo 21 anni. "Stiamo già pensando di rafforzare la squadra e lo dico ai tifosi. Noi non dobbiamo farlo solo per la Champions. Non dobbiamo fare i fuochi d'artificio anche perchè a Napoli il calcio è una delle poche cose che funziona. Dobbiamo andare con calma". Il produttore cinematografico, rispondendo alle domande dei conduttori della serata, Valter De Maggio e Mikaela Calcagno, ha ribadito che Hamsik, Lavezzi e Cavani resteranno a Napoli. "In questi sette anni nessuno ha messo denaro. Fino ad ora nessuno lo ha fatto, forse sono i sogni degli allenatori o dei procuratori". Infine un passaggio su Inler. "E' un grandissimo centrocampista, credo interessi anche alla Juve ma la 'bottegà dei Pozzo è estremamente cara. Loro si ritengono i più bravi nel vivaio in Italia ed è giusto che alla fine gli escano giocatori di livello che poi giocano in prima squadra ed i cui valori crescono e poi i centrocampisti sono necessari. Inler lo vogliamo in 4, 5 ci sono anche squadre estere che lo desiderano". A premiare il numero uno della società azzurra Roberto Sosa. Leggi i commenti I commenti dei lettori 
Il mercato di porta Portese stamani è diventato lo scenario di un acceso scontro verbale tra i vigili urbani e un gruppo di venditori ambulanti. Il diverbio, ben presto diventato una furibonda litigata, ha coinvolto molte persone provocando tensione tra i banchi della merce. La protesta è stata scatenata dalle multe che i vigili stavano facendo ad alcuni ambulanti poiché sprovvisti di autorizzazioni. Questi ultimi non l'hanno presa troppo bene e hanno contestato le sanzioni inflitte dalla Municipale. Molti ambulanti hanno spiegato che non sarebbero potuti essere multati in quanto "protetti" da un accordo con il Comune. Per queste ragioni, l'assessore al Commercio di Roma, Davide Bordoni, ha convocato un tavolo per giovedì 9 giugno. Lo scopo è "di affrontare i problemi relativi al mercato di Porta Portese. All'incontro, sono stati invitati la polizia Municipale, il Municipio XVI e tutti gli operatori del mercato", ha comunicato in una nota il Campidoglio. "Tre anni fa, il Comune ci ha censito - ha spiegato Maurizio Cavalieri, uno dei venditori di Porta Portese - e noi abbiamo fatto un accordo con la pubblica amministrazione, che è stato poi rinnovato con la Giunta Alemanno. Siamo in attesa di una nuova autorizzazione, ma nel frattempo possiamo continuare a vendere senza essere multati". I venditori ambulanti, dietro alle multe e ai controlli di stamattina, sono convinti che ci siano stati dei mandanti. "Stamattina hanno cominciato a fare multe e non capiamo il perché - ha aggiunto Cavalieri - Anche i vigili si erano detti contrari a farle, ma le disposizioni venivano dall'alto". La situazione, dopo un po' di battibecchi, è tornata tranquilla nelle vie che ospitano il mercato, anche se i venditori sembrano non avere digerito l'episodio e minacciano una mobilitazione di protesta. "In questi anni abbiamo accettato qualunque cosa, tra cui anche ridurre gli spazi dei banchi. Adesso basta, chiediamo la regolarizzazione e il rispetto degli accordi. Se i vigili faranno altre multe bloccheremo le strade della capitale con i nostri furgoni, e così il caso diventerà nazionale'", ha concluso il venditore. "La vicenda di Porta Portese non può essere ulteriormente rinviata - ha detto Fabio Bellini, presidente del Municipio Roma XVI - In questi tre anni di amministrazione Alemanno, a parte la prosecuzione del lavoro di inquadramento urbanistico dell'area di Porta Portese, non sono più state affrontate le vicende del mercato. Ma se non si individuano altre aree, se non si proseguono le azioni di sistema è ovvio che i problemi non possono che aumentare". 
Appassionati e tecnici da anni s'accapigliano per stabilire se Roger Federer può essere considerato il più grande giocatore della storia del tennis. Quesito sbagliato, risposta impossibile. Tutto è relativo al contesto: non avesse trovato sulla sua strada Rafael Nadal, lo svizzero avrebbe forse vinto sei Slam in più (al momento il suo palmares comprende 6 Wimbledon, 5 Usa Open, 4 Australian Open, 1 Roland Garros) e chissà quanti Masters; sicuramente sarebbe riuscito a ottenere almeno un Grande Slam, ossia vincere tutti e quattro i tornei nello stesso anno; sarebbe stato al vertice del ranking ATP per molte più settimane delle 285 finora accumulate; avrebbe incassato un montepremi più ricco di parecchi milioni di euro, a maggior gioia di Mirka. Allora sì, forse, sarebbe stato incoronato dai critici. E Nadal? Perché il maiorchino, che pure con la vittoria di oggi a Parigi conquista il suo decimo Slam e si assicura almeno 103 settimane alla testa del ranking ATP, difficilmente sarà mai candidato al "titolo" di più grande giocatore di sempre, pur avendo un'età (25 anni compiuti due giorni fa) che gli consente di pianificare come superare il record di 16 Slam di Federer? Perché anzitutto ha incrociato Roger Federer, che l'ha battuto in tre finali degli Slam e che lo scorso novembre gli ha dato una sonora lezione a Londra, nelle finali dell'ATP World Tour (6-3 3-6 6-1). E poi perché da qualche mese Rafa vive nell'incubo di dover affrontare Novak Djokovic, che l'ha battuto, in sequenza, nelle finali Masters a Indian Wells, a Miami, a Madrid e a Roma. E' come quando, bambini, giocavamo alla morra cinese: carta vince su sasso, forbice su carta, sasso su forbice. Rafa perde con Nole, Nole non ce la fa con Roger, Roger va sempre in crisi con Rafa. Non è strano quindi che dal 2005 ad oggi solo quattro giocatori abbiano vinto gli Slam: il Trio e Juan Martin Del Potro, che sconfisse a sorpresa Federer agli Usa Open del 2009, per poi scomparire di scena a causa di un infortunio al polso destro (ma l'argentino ha 22 anni, dunque ha tutto il tempo per tornare a battersi con i primi tre). L'ultimo a vincere uno Slam senza essere Roger, Rafa, Nole o Juan Martin è un signore che fa il vicepresidente della Federazione russa di tennis: Marat Safin. La sconfitta di Federer conferma l'empirica regola alla morra cinese, che sta condizionando il tennis professionistico maschile al suo massimo livello. Ma  -  accidenti!  -  condizionamenti così sono solo benaccetti. Cosa sarebbe stato il ciclismo del secondo dopoguerra senza la rivalità Bartali-Coppi, con Magni come terzo incomodo? E il nostro calcio senza gli scontri epici e i cicli di Milan, Inter e Juventus? Il risultato di questi testa-a-testa a tre è, nel caso che ci interessa, un tennis stellare. La semifinale tra Federer e Djokovic è stata tra le partite più belle degli ultimi anni, la finale di oggi ha mostrato sprazzi di gioco di straordinaria intensità. Ma, esattamente come tra Francesca Schiavone e Na Li, il risultato della finale maschile del Roland Garros (7-5 7-6 6-7 6-1) non rende giustizia alla superiorità e, soprattutto, alla sicurezza che il numero 1 al mondo  -  posizione che avrebbe perso a vantaggio di Djokovic nel caso avesse prevalso Federer  -  ha esercitato per l'intero match esclusi i primi sei game e un breve black out nel terzo set. Insomma, Nadal ha meritato la vittoria senza se e senza ma. Ora il circo si sposta di poco, attraversa la Manica e si prepara all'appuntamento di Wimbledon. Dove, ve lo mettiamo per iscritto, la vittoria se la giocheranno ancora una volta i tre Supereroi del Supertennis del terzo millennio. c. giua@kataweb. it 
Ha tentato di  togliersi la vita. Poi ha brandito una katana contro il  padre, "colpevole" di volerlo far  rinchiudere in un centro psichiatrico. Ha abbattuto una porta. Si è avventato  contro un carabinieri, con il torace protetto da un giubbotto antiproiettile,  quello che lo ha protetto da un fendente vivrato con la spada giapponese. Per  bloccare lo scalmanato ragazzo di Pinerolo, 28 anni e non pochi problemi, i  militari gli hanno sparato alle gambe, due volte. E' successo ieri pomeriggio  alle sei. Il giovane è stato portato in ospedale,e curato, in attesa di essere  trasferito in carcere con l'accusa di tentato omicidio. Per due carabinieri, al  pronto soccorso anche loro, prognosi di dieci giorni. 
SORRENTO - Allegri non ha fretta si fida di Galliani e sa che la società gli metterà a disposizioni acquisti importanti per la prossima stagione. "Credo che la società abbia già fatto due ottimi acquisti con Mexes e Taiwo . Ritengo che a centrocampo stiamo cercando un giocatore da Milan con un certo tipo di caratteristiche. La società mi metterà a disposizione giocatori importanti". Lo ha detto il tecnico del Milan, Massimiliano Allegri, a Sorrento per la quarta edizione del premio 'Birra Moretti Golden Goal'. L'allenatore campione d'Italia non ha fretta per quanto riguarda gli acquisti, e dice che "ha ragione Galliani quando dice che c'è tempo fino al 31 agosto. Basti pensare che Ibra è arrivato il 27 e poi Boateng e Robinho". Ma ci sono possibilità, è stato chiesto ad Allegri, che Hamsik vesta la maglia rossonera? "Il capitolo Hamsik non è stato mai aperto, sono solo voci così come per altri". Quanto al calcioscommesse, "sono cose spiacevoli e spero che tutto si risolva presto". "CONTENTO PER CASSANO" - Complimenti non sono mancati nei confronti di Cassano e della partita giocata in azzurro contro l'Estonia. "Sono contento per la partita di Cassano - ha commentato Allegri - e per quello che ha fatto con la maglia del Milan in questo periodo. L'anno prossimo da un giocatore come lui c'è da aspettarsi ancora di più". CHAMPIONS E SCUDETTO - Ma tra scudetto e Champions League cosa sceglie per la prossima stagione? "Non scelgo. Lo scudetto è un obiettivo importante e la Champions lo è ancora di più. Quest'anno siamo usciti agli ottavi, la prossima stagione dovremo fare di più". Leggi i commenti I commenti dei lettori 
Una storia lontanissima, quella di un atollo della Polinesia inghiottito dall'oceano a causa del global warming, raccontata dalla regista Briar March in "There Once Was an Island", vince il quattordicesimo Cinemambiente e ci insegna come sulla Terra tutto si tiene e ogni problema, anche agli antipodi, influenza la nostra vita e ci riguarda. La giuria presieduta da Michael Cimino e formata da Mario Tozzi, Mimmo Calopresti, Myriam GastLoup e Paola Maugeri, ha assegnato il primo premio (5mila euro offerti da Asja) al documentario neozelandese per l'attenzione a un problema, quello dei cambiamenti climatici, «spesso oggetto di discussioni teoriche e invece nel film mostrato attraverso la cruda realtà dell'impatto su una popolazione vera». Alla vigilia del referendum di domenica e lunedì prossimi, il premio della Consulta provinciale degli studenti va al finlandese "Into Eternity" di Michael Madsen dedicato al tema dello smaltimento delle scorie nucleari, radioattive per centinaia di migliaia di anni. Il film, dall'affascinante stile narrativo, ottiene anche la menzione speciale della giuria di Green Cross Italia. La pellicola porta all’interno di Onkalo, il primo deposito al mondo per lo stoccaggio di combustibili atomici esausti, in costruzione in Finlandia, il tema del dramma nucleare, in primo piano dopo il disastro di Fukushima. Vincitore della sezione documentari italiani il bellissimo “Loro della munnizza” di Marco Battaglia, Gianluca Donati, Laura Schimmenti e Andrea Zulini, viaggio nel mondo naif dei “cenciaioli” palermitani, riciclatori e differenziatori antelitteram, oggi estromessi dalla gestione dei rifiuti e vittime del grande business dell'immondizia spartito tra potere politico ed ecomafie. Il premio speciale SubTi va all'emozionante "Polvere" di Niccolò Bruna e Andrea Prandstraller, che attraverso le udienze del grande processo all'amianto in attesa di verdetto ricostruisce la tragedia della Spoon River di Casale Monferrato con le migliaia di morti causate dalla polvere venefica dell'Eternit.  Al film va anche la menzione speciale della giuria di Legambiente. Miglior cortometraggio del quattordicesimo Cinemambiente è "Un monde pour soi" di Yann Sinic, sul tema dell'urbanizzazione sostenibile delle aree rurali. Menzione speciale a "Dive! Living Off America's Waste" di Jeremy Seifert (che ottiene anche la menzione della giuria del Wwf) che denuncia con ironia lo scandalo degli sprechi alimentari. Pur funestata dal maltempo  e anch'essa dunque vittima delle follie del clima  la kermesse "verde" ha chiuso ieri sera un'edizione caratterizzata dall'alto livello dei film in concorso e da una vera e propria mobilitazione popolare. Sale del Massimo sempre piene: spettatori complessivi circa 20mila. Il festival è ad ingresso gratuito e vive più di sponsorizzazioni che di finanziamenti pubblici. Alla serata inaugurale era presente l'assessore regionale Michele Coppola  che pure si era chiamato fuori in occasione del festival di cinema gay nel nome del "contributo indiretto" assegnato attraverso il Museo del Cinema  il quale ha rinnovato la fiducia al direttore Gaetano Capizzi promettendo "un sempre maggiore sostegno". 
ROMA - All'inizio dell'estate mancano soltanto 15 giorni, ma sull'Italia centro-settentrionale si abbatte ancora una volta un'ondata di maltempo. Il bilancio è drammatico: una donna di 84 anni è morta nel Pavese, annegando nella sua abitazione invasa da un torrente in piena, nel triestino e nel goriziano diversi Comuni sono rimasti senza acqua per danni agli impianti causati da forti temporali, a Firenze sono stati dirottati i voli e  sospese manifestazioni culturali e sportive ( le foto ), sul Lido di Genova si è abbattuta una tromba d'aria. Il maltempo che ha guastato il ponte del 2 giugno ha provocato incidenti un po' ovunque, rallentando il traffico su strade e autostrade. Problemi anche sulla linea ferroviaria Luca-Pistoia, mentre la capitaneria di Santa Margherita Ligure (Genova) è stata impegnata per ore a soccorrere imbarcazioni sorprese dalla burrasca. E la situazione non sembra dover migliorare. Secondo le previsioni una perturbazione proveniente dalle Baleari porterà ancora piogge e temporali sulle regioni settentrionali: gli esperti del Dipartimento della Protezione Civile prevedono forti raffiche di vento, grandine e fulmini. In alcune zone, come il Pavese, già si pensa a chiudere lo stato di calamità naturale. Sull'Oltrepo, verso il confine tra Lombardia e Liguria, in particolare in Val Versa, Vallescuropasso e Versiggia, tra ieri e oggi si sono abbattuti diversi temporali e grandinate. Danni si sono registrati anche all'agricoltura, soprattutto vigneti. Viveva proprio in quella zona la donna morta per l'esondazione del torrente Versa. E' successo nel primo pomeriggio quando il corso d'acqua in piena ha raggiunto il comune di Santa Maria della Versa in località Begoglio, tra Santa Maria e la frazione Ruinello. La pensionata, Maria Albergati, in quel momento si trovava nella cucina, nel seminterrato dell'abitazione. Ha tentato di risalire i gradini, ma è scivolata, forse è svenuta e ha battuto la testa, annegando poi in 130 centimetri d'acqua. L'allarme è scattato perché, dopo l'esondazione, alcuni vicini erano andati a cercare la donna per accertarsi che non le fosse successo nulla. Ma per lei non c'era più nulla da fare. Vicino a Trieste un fulmine ha colpito gli impianti di erogazione dell'acqua e alcuni Comuni sono rimasti per ore senza forniture idriche. Poi il servizio è stato ripristinato, con l'invito però, per precauzione, a bollire l'acqua. La tromba d'aria e la violenta mareggiata che si sono abbattute vicino ad Alassio hanno cancellato buona parte dell'arenile e danneggiato le attrezzature di uno stabilimento balneare. Nella stessa zona, a Punta Murena, alcune autovetture si sono tamponate a causa della pioggia intensa che ha ridotto anche la visibilità. Nessun ferito. Incidenti anche in Toscana, sulla superstrada Firenze-Pisa-Livorno, nel comune di Pontedera, dove alcuni rami spezzati dal vento sono caduti sulla strada causando due incidenti senza gravi conseguenze per le persone. All'aeroporto Amerigo Vespucci di Firenze sono stati dirottati su Pisa e Bologna quattro voli in arrivo da Bruxelles, Monaco, Stoccarda e Parigi. 
VARESE - Il Padova è a un passo dalla serie A. Due volte sotto, anche per 2-0, riesce a rimontare il favorito Varese e confeziona un'impresa che ha il sapore della promozione. Anche e soprattutto in vista dell'imminente terremoto post calcio-scommesse che ad agosto dovrebbe ridisegnare le classifiche di A e B. Lo spettacolare 3-3 confezionato all'Ossola premia il gran momento di forma dei veneti (13° risultato utile di fila) e boccia, invece, l'inesperto Varese che, dopo uno splendido campionato, si è perso proprio sul più bello non riuscendo a gestire un vantaggio che lo avrebbe premiato, essendo arrivato ai play-off in una posizione migliore dei rivali. GUARDA IL VIDEO MICIDIALE UNO-DUE INIZIALE - Costretti a replicare al gol di Italiano incassato all'andata, gli uomini di Sannino partono a testa bassa e, dopo un'occasione sciupata da Ebagua, passano già all'11':  Pisano è il più lesto di tutti su una corta respinta di Cano su punizione dal limite di Nadarevic e spedisce il pallone sotto la traversa. Il Padova accusa il colpo e, appena 4' dopo, incassa il 2-0 da Neto Pereira che infila un destro in diagonale sfruttando una bella sponda aerea di Nadarevic. EL SHAARAWY-LEGATI, IL PADOVA FA 2-2 - Sembra già finita ed, invece, al 19', il Padova riapre il discorso qualificazione con un magnifico destro a giro da 25 mt di El Shaarawy che s'insacca a fil di palo. La partita si accende, entrambe le squadre vanno di nuovo vicino al bersaglio con Ebagua e Bovo ma, alla fine, sono i veneti a completare la rimonta in avvio di ripresa (47') con Legati che gira al volo in rete da pochi passi una punizione-cross dalla trequarti destra di Renzetti. DE LUCA FA SOGNARE VARESE - Il Varese si rimbocca le maniche e, dopo aver impensierito Cano con Pesoli, Dos Santos e Frara, si riporta meritatamente in vantaggio al 66' con De Luca che sfrutta un liscio di Legati su un lancio dalle retrovie per infilare il portiere ospite con un preciso destro rasoterra. EL SHAARAWY FA IMPAZZIRE PADOVA - L'Ossola impazzisce di gioia ma non fa i conti con il talento di El Shaarawy che appena 6' dopo (72') raccoglie un pallone vagante in area dopo una corta respinta di Dos Santos e lo scaraventa in rete a fil di palo. EBAGUA SCIUPA IL 4-3 - Il Varese tenta il tutto per tutto ma con poca lucidità. E non è un caso che fino al termine, inclusi i 5' di recupero, si procura una sola vera occasione per rimettere la testa avanti: capita sulla testa di Ebagua che, però, al 92', non trova lo specchio mandando alto da pochi passi. E così volano al vento anche gli ultimi sogni promozione. VARESE-PADOVA 3-3 (2-1) Varese (4-4-2): Zappino; Pisano, Pesoli, Dos Santos, Pugliese; Frara (22' st Tripoli), Osuji, Corti, Nadarevic (33' st Alemao); Ebagua, Neto Pereira (23' pt De Luca) (Moreau, Camisa, Concas, Correa). All.: Sannino. Padova (4-3-3): Cano; Crespo, Cesar, Legati, Renzetti; Bovo, Italiano, Cuffa (29' st Vicente); De Paula, Ardemagni (23' st Vantaggiato), El Shaarawy (Agliardi, Trevisan, Di Nardo, Gallozzi, Drame). All.: Dal Canto. Arbitro : Tozzi di Ostia Lido . Reti : nel pt Pisano 11', Neto Pereira 15', El Shaarawy al 20'; nel st Legati al 2', De Luca al 22', El Shaarawy al 27'. Recupero : pt 2', st 5'. Angoli : 3-2 per Varese Ammoniti : Corti, Cuffa per gioco scorretto; Ebagua all', Crespo e Dos Santos, Pesoli e De Paula, Tripoli, Vantaggiato per comportamento non regolamentare. Allontanati il medico sociale Clerici e  il preparatore atletico del Varese, Panzarasa, entrambi per proteste. Note : Spettatori 9.000 circa. Osservato prima della gara un minuto di silenzio per ricordare il carabiniere ucciso nei giorni scorsi in Afghanistan. Leggi i commenti I commenti dei lettori 
"La Champions è una grande goduria speriamo di poter reggere questo traguardo, sappiamo che sarà difficilissimo. Saremo quarti in estrazione, ci capiterà un duro terzetto ma noi cercheremo di fare del nostro meglio". Lo ha detto il presidente del Napoli, Aurelio De Laurentiis, a Sorrento dove ha ricevuto il premio 'Birra Moretti Golden Goal', categoria presidenti, per aver riportato Napoli ed il Napoli in Champions League dopo 21 anni. "Stiamo già pensando di rafforzare la squadra e lo dico ai tifosi. Noi non dobbiamo farlo solo per la Champions. Non dobbiamo fare i fuochi d'artificio anche perchè a Napoli il calcio è una delle poche cose che funziona. Dobbiamo andare con calma". Il produttore cinematografico, rispondendo alle domande dei conduttori della serata, Valter De Maggio e Mikaela Calcagno, ha ribadito che Hamsik, Lavezzi e Cavani resteranno a Napoli. "In questi sette anni nessuno ha messo denaro. Fino ad ora nessuno lo ha fatto, forse sono i sogni degli allenatori o dei procuratori". Infine un passaggio su Inler. "E' un grandissimo centrocampista, credo interessi anche alla Juve ma la bottega dei Pozzo è estremamente cara. Loro si ritengono i più bravi nel vivaio in Italia ed è giusto che alla fine gli escano giocatori di livello che poi giocano in prima squadra ed i cui valori crescono e poi i centrocampisti sono necessari. Inler lo vogliamo in 4, 5 ci sono anche squadre estere che lo desiderano". A premiare il numero uno della società azzurra Roberto Sosa. 
