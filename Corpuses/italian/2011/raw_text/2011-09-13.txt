Calciopoli, e  nuove polemiche. "Da Facchetti nessun reato penale", assicura il pm di Napoli, Giuseppe Narducci, che ha condotto l'inchiesta di Napoli. In ottobre ci saranno le sentenze di primo grado per Moggi e c., ma l'intervista di oggi alla Gazzetta del pm napoletano scatena non poche reazioni. Narducci spiega che la vera Cupola era quella di Moggi e che "le telefonate di Facchetti non hanno valore penale". In pratica, si indagò solo su una direzione, e a pagare-a livello sportivo- furono la Juventus, soprattutto, poi Milan, Fiorentina e Lazio. Gli altri club (Inter in testa) rimasero fuori. Il procuratore federale Stefano Palazzi ha avuto solo lo scorso anno le carte di Napoli (e non nel 2006) che riguardano altri club: nella sua durissima requisitoria ha puntato il dito soprattutto contro Facchetti e l'Inter, tanto da ipotizzare i reati di slealtà e illecito. Ma non c'è stato processo (sportivo) per prescrizione. Le parole di Narducci però non sono piaciute affatto alla Fiorentina: "Facchetti poteva difendersi dallo strapotere di Moggi e noi no? Come mai?", si chiedono i massimi dirigenti viola. Il patron Diego Della Valle è infuriato dalle frasi del pm e sta valutando coi legali quale iniziative intraprendere. Di recente, Della Valle si era più volte scagliato contro l'ex amico Massimo Moratti e pensava addirittura di denunciare (per abuso od omissione d'ufficio?) gli investigatori di Napoli, a cominciare dall' ex t. col Auricchio. Calciopoli, insomma, divide sempre più. Vedi la Juventus, che si scaglia contro la Figc e l'Inter. Vedi la Fiorentina. Il fronte è ampio. Dall'Uefa al Coni. Ai primi di ottobre infatti l'Alta corte di giustizia presso il Coni dovrà esaminare l ricorso dei tre radiati Moggi, Giraudo e Mazzini. Dopo cinque anni di inibizione, sono stati cancellati dal mondo dello sport: ma non si arrendono. Il presidente del Genoa, Enrico Preziosi, aveva potuto patteggiare, e non fu mai radiato. Il suo caso fu addirittura secretato. Un mistero che presto dovrebbe essere chiarito. 
Ammalato di leucemia, a luglio scorso non aveva potuto sostenere l'esame di maturità. Ricoverato a Roma, all'ospedale Bambin Gesù, oggi si è presentato davanti alla commissione, in video conferenza grazie a un collegamento con Skype, per la prima prova, quella scritta. Così oggi Carlo C., 19 anni, è riuscito a compiere la prima tappa che lo porterà al diploma. I suoi docenti lo hanno 'accompagnato' a distanza, riuniti nell'istituto Agrario De Cillis, nel quartiere napoletano di Ponticelli che il giovane ha frequentato fino a che si ammalasse. "Spero sia andato bene - ha detto in chat da Roma al termine dell'esame - per me è molto importante sostenere questo esame". 
Il pugno di ferro contro gli abusi l'ha spesso mostrato. Con i motociclisti, ad esempio, che non avevano intenzione di mettersi il casco. Uno di loro, tre anni fa, lo aggredì perfino. Ora c'è qualcun altro che ha mostrato il pugno di ferro contro di lui, Ciro Borriello, sindaco di Torre del Greco. E così, il primo cittadino che spesso si è autodefinito 'sindaco-sceriffo' è stato accusato dal suo stesso dirigente, a capo del settore antiabusivismo edilizio, di aver commesso abusi, appunto. Lui, Borriello, minimizza: "Sono solo piccoli interventi". Ma, intanto, l'ordine è chiaro: "Le opere vanno demolite". Del resto Torre del Greco non è una zona a caso, ma la più rossa del Vesuvio: cioè a più alto rischio se il vulcano dovesse risvegliarsi. Il dirigente del settore Antiabusivismo di Torre del Greco, Giovanni Falanga, gli ha spedito una lunga ordinanza (quattro fogli in tutto) in cui sono riportati i risultati di una serie di controlli eseguiti nei mesi scorsi dalla polizia municipale e dai tecnici comunali. "Sono solo piccoli interventi, per giunta vecchi di quasi vent'anni, come dimostrano i rilievi aerofotogrammetrici eseguiti - spiega Borriello - C'è, poi, una richiesta di condono. Ma comunque, se dovessero risultare irregolari li eliminerò". Fatto sta che nell'elenco proposto dal suo dirigente, Giovanni Falanga, ci sono opere eseguite all'appartamento di proprietà del sindaco e della madre in via Del Monte, con un ampliamento di circa 70 metri quadrati: "Ampliamento per il quale è stata presentata domanda di condono nel 1990", sostiene ancora il sindaco, che si è visto contestare interventi abusivi anche ad una cantinola al piano seminterrato del vecchio fabbricato. Ha riportato tutto nella sua ordinanza Giovanni Falanga, uomo di fiducia del sindaco (che l'ha voluto in quel ruolo) nonostante sia stato candidato in passato a sindaco di Torre del Greco con la sinistra alla fine degli anni '90, in antitesi al centrodestra oggi come ieri rappresentato da Ciro Borriello, punto di forza del Pdl e vicino al coordinatore regionale del partito, Nicola Cosentino. Falanga e' stato anche assessore nella prima giunta "tutta rossa" del post-Tangentopoli nella città vesuviana, quella guidata dall'allora sindaco Antonio Cutolo, ed è da sempre considerato legato all'europarlamentare Pd, Andrea Cozzolino. Ma Borriello rimanda al mittente qualsiasi pensiero legato ad una "vendetta politica". Tutto è nato, invece, da una denuncia anonima fatta pervenire diversi mesi fa al Comune e alle forze dell'ordine, in cui si segnalavano una serie di abusi nelle aree dove risiede il sindaco e la sua famiglia. Non a caso il dirigente dell'Antiabusivismo ha firmato contemporaneamente un'altra ordinanza di ripristino dello stato dei luoghi per una sorella di Borriello e, in un recente passato, perfino per un fratello, Giuseppe Borriello, presunto autore di altri abusi in via Del Monte ed ex consigliere comunale di Forza Italia all'epoca in cui il fratello, oggi sindaco, era deputato della Camera per gli azzurri. 
PUO' essere vaginale, clitorideo o di entrambi i tipi allo stesso tempo. Si può raggiungere per stimolazione fisica o solo mentale. Può arrivare sempre o non arrivare mai, multiplo o solitario, può dare un senso di felicità assoluta ("estasi orgasmica") o addirittura di depressione. L'orgasmo femminile è complesso quanto le donne. La scoperta del clitoride, avvenuta pochi anni dopo quella dell'America da un anatomista italiano che paradossalmente si chiamava Colombo, ha regalato a ginecologi e sessuologi la sfida più ostica: capire origine e scopo del piacere femminile. Perché se è lampante che l'uomo, per garantire la riproduzione della specie, ha bisogno di raggiungere il culmine dell'eccitazione, non è altrettanto chiara l'utilità del fenomeno nella donna. La funzione di mera soddisfazione psicologica in natura non sempre è contemplata: in molti animali (le femmine di gibbone, ad esempio) l'orgasmo non esiste, e nella specie umana molte donne non lo provano - il 15%, stando ai dati della giornalista scientifica Sylvia de Béjar nel libro Il piacere è tutto mio . Gli ultimi a scervellarsi sull'argomento sono stati i biologi dell'Università del Queensland e della Abo Akedemi University, in Finlandia, che con uno studio pubblicato su Animal Behaviour hanno tentato di smontare la provocatoria teoria della filosofa della scienza della Indiana University Elisabeth Lloyd, che nel saggio The Case of Female Orgasm: Bias in the Science of Evolution ha spiegato come il fenomeno sarebbe di per sé "inutile", un sottoprodotto accidentale dell'evoluzione maschile (che tradotto significa: l'uomo ha l'orgasmo, la donna è biologicamente simile all'uomo, quindi anche lei ha l'orgasmo), precisando, in un'intervista al New York Times , che esso non ha "alcuna funzione evoluzionistica ed esiste solo per il nostro divertimento". Per scardinare questa "byproduct theory" (o "teoria del prodotto secondario") Brendan Zietsch e Pekka Santtila hanno esaminato 1.803 coppie di gemelli di sesso opposto e 2.287 coppie di gemelli dello stesso sesso, chiedendo loro la frequenza e la facilità con cui raggiungano l'orgasmo. Se il piacere femminile fosse evolutivamente collegato a quello maschile - questa la teoria di partenza - i gemelli di sesso opposto, condividendo gli stessi geni, dovrebbero essere simili nel modo in cui provano piacere. E invece secondo gli studiosi non è così, perché dalla ricerca è emerso che gemelli dello stesso sesso hanno orgasmi simili, ma quelli di sesso opposto hanno orgasmi diversi. Da cui la conclusione che non c'è alcuna spiegazione evolutiva nell'orgasmo femminile. Lo studio ha però già sollevato molte critiche. A partire dalla popolare blogger neuroscienziata Scicurious, che in un post fa notare come i dati raccolti dagli studiosi non riescano a smontare del tutto la teoria del "byproduct", e come il metodo soggettivo usato non sia all'altezza della delicatezza dell'argomento. Dunque, per quanto provocatoria, la teoria del piacere femminile come "prodotto secondario" ancora non trova smentita, soprattutto considerando il fatto paradossale che un altro studio di Zietsch , pubblicato sul Journal of Sexual Medicine , sosteneva una teoria abbastanza simile a quella della Lloyd. Secondo il presidente dell'Istituto Italiano di Sessuologia Scientifica Fabrizio Quattrini, però, la ragion d'essere dell'orgasmo va cercata caso per caso perché "ogni donna ha il suo, e più che un mistero il fenomeno è un mondo da scoprire. Nell'uomo l'aspetto del piacere coincide con quello della riproduzione, ma per entrambi i sessi il coito è un momento di estasi, prima di tutto psicologica". Per la sessuologa Francesca Romana Tiberi, presidente dell'Associazione italiana di sessuologia e psicologia relazionale, il raggiungimento del piacere nella donna "va comunque considerato molto utile a prescindere da ogni valutazione scientifica: se la sessualità in una coppia con è arricchita dall'appagamento femminile, i tentativi che la donna farà di cercare un'eventuale gravidanza saranno maggiori". Alessandria Graziottin, direttore del Centro di Ginecologia e Sessuologia Medica del San Raffaele Resnati di Milano, spiega che l'orgasmo femminile ha una sua precisa utilità biologica: "Quello vaginale con componente uterina è necessario per la riproduzione perché facilita la fecondazione: la contrazione orgasmica dell'utero risucchia letteralmente lo sperma facilitando la risalita. Quindi questo momento di piacere ha una funzione biologica importantissima". Sono tanti gli studi, sottolinea, che dimostrano come l'orgasmo vaginale sia il più emotivamente appagante per la donna, perché associato all'aumento dei livelli di ossitocina, il neurormone che attiva gli indicatori di benessere nell'organismo. "L'ossitocina prodotta nel cervello e liberata nel sangue dall'ipofisi posteriore - aggiunge Graziottin - 'scrive' inoltre nel cervello il nome della persona che ci ha fatto stare bene e fa sì che nasca con lei un legame di affettività. L'orgasmo vaginale è utilissimo a rafforzare il legame tra amanti e la coppia che si stabilizza rappresenta una garanzia per i piccoli". Una funzione che, secondo l'esperta, ha giocato e gioca un ruolo chiave nella storia della nostra evoluzione. 
La giornata si chiude con un intervento del ministro della Giustizia, Nitto Palma, contro i magistrati napoletani. E con la notizia che l'avvocato del premier, Niccolò Ghedini, è stato sentito a Roma dai pm Curcio, Piscitelli e Woodcock. Ha avuto un'escalation lo scontro tra il fronte berlusconiano e le toghe che indagano sulla presunta estorsione ai danni del premier da parte di Tarantini e Lavitola. Le date. Il primo durissimo contrasto in mattinata, quando dalla procura di Napoli filtra l'indicazione di quattro possibili date per l'audizione di Berlusconi : dal 15 al 18 settembre. E' il capo della procura, Giandomenico Lepore, a dare la linea: "La memoria difensiva non basta - dice - nessun cittadino si può sottrarre a suo piacimento ai magistrati". Passano pochi minuti e le agenzie rilanciano l'ipotesi di un accompagnamento coatto, se il presidente del Consiglio dovesse sottrarsi ancora all'incontro (dopo il faccia a faccia saltato con la giustificazione della trasferta a Bruxelles e Strasburgo). Tocca allo stesso Lepore precisare: "L'ipotesi di costringere il premier a rendere testimonianza come parte lesa resta remota. E comunque dovremmo passare per la Camera". Nell'atto di citazione si sottolinea che la sua testimonianza del premier è "rilevante perché si tratta di un procedimento con persone detenute e avrà un peso significativo anche sulle decisioni che la stessa procura prenderà nei prossimi giorni, sia riguardo a Tarantini sia alla moglie". L'interrogazione. Intanto i falchi del Pdl si sono scatenati. E parte un'interrogazione, rivolta al ministro della giustizia Francesco Nitto Palma, da parte dei deputati Enrico Costa e Manlio Contento. I parlamentari contestano alla procura di non essersi accontentata della memoria difensiva presentata dal premier, ma dicono anche che i pm hanno sollevato dal segreto professionale i difensori di uno degli indagati - Gianpaolo Tarantini - con un decreto. "Se quest'ultima circostanza risultasse confermata - si legge ancora nell'interrogazione - ci si troverebbe di fronte ad una palese violazione del diritto".  A rincarare la dose provvede il vicecapogruppo del Pdl alla Camera, Osvaldo Napoli, che attribuisce alla procura partenopea "velleità golpiste". L'intervento del ministro . Francesco Nitto Palma, ministro della Giustizia, si muove dopo qualche ora. E annuncia che disporrà ulteriori accertamenti: chiederà per iscritto alla procura generale di Napoli notizie sull'audizione dei difensori di Gianpaolo Tarantini. Solo in seguito prenderà una decisione sull'invio degli ispettori. E d'altra parte è già partita - dal ministero - un'altra richiesta di chiarimento sulla scia di una precedente interpellanza urgente presentata nei giorni scorsi dagli stessi due parlamentari del Pdl per la fuga di notizie sull'inchiesta: quella che ha portato alla pubblicazione di una telefonata di Berlusconi con Valter Lavitola (con cui il premier consigliava al faccendiere di non tornare in Italia). Sull'intera vicenda interviene anche il presidente dell'associazione nazionale magistrati, Luca Palamara. "Mi auguro non ci siano interferenze", dice. E sulle accuse ai pm si limita a commentare: "E' un argomento trito e ritrito". Ghedini. L'audizione, evitata da Berlusconi, tocca invece a Niccolò Ghedini, storico avvocato di fiducia del premier. Ascoltato come persona informata sui fatti. L'inchiesta è sempre quella sulla presunta estorsione ai danni del premier. Obiettivo dei magistrati era capire se Ghedini sapesse dei soldi elargiti dal presidente del Consiglio a Lavitola e Tarantini (come riferito dallo stesso Tarantini durante un interrogatorio).  "La persona in assoluto più vicina al presidente del Consiglio - aveva messo a verbale Tarantini - è l'onorevole Ghedini. Quindi credo che quando Berlusconi faccia determinati conti o cose, Ghedini sappia". "Supposizioni" le ha definite Ghedini nei giorni scorsi, ribadendolo anche durante l'incontro con i magistrati. "Non mi sono mai occupato della contabilità personale del presidente Berlusconi" ha detto ancora il legale sottolineando che, in ogni caso "è fisiologico che un avvocato penalista possa essere avvisato dal proprio cliente di una richiesta estorsiva. Così non è stato. Ma anche se tale notizia mi fosse stata comunicata, nulla di illecito o di deontologicamente scorretto potrebbe prospettarsi". Fin qui, Ghedini. Ora i pm aspettano direttamente Silvio Berlusconi. Leggi i commenti I commenti dei lettori 
Ma di che sta parlando, ministro Gelmini? L'Ocse, l'Organizzazione dei paesi più industrializzati del mondo, la inviterebbe a proseguire nelle sue politiche "taglia e privatizza"? C'è un limite alle interpretazioni, e alle bugie. Non è vero, come mette nero su bianco sui dossier distribuiti al ministero della Pubblica istruzione, che in Italia cresce il tempo pieno delle scuole elementari: quelle tabelle mischiano il tempo pieno da 40 ore, per il quale sono garantiti i due maestri, con il tempo prolungato, per il quale non è garantito un bel niente. Ed è facile fare il record storico degli insegnanti di sostegno se si usano, si rottamano per lanciarli nel difficile compito di seguire i portatori di handicap, docenti di geografia e matematica senza  preparazione specifica. "I dati Ocse indicano alcuni risultati positivi del governo?", dice lei. Certo, stia a sentire: gli insegnanti italiani hanno visto le loro retribuzioni scendere dell'un per cento in nove anni mentre "gli altri" hanno toccato aumenti del 7 per cento. Che deve fare il suo ministero "per proseguire nelle politiche intraprese"? Comprimere ancora la spesa per gli insegnanti fannulloni, congelare ad libitum gli scatti d'anzianità visto che per i prossimi 30 mila precari assunti non ci saranno avanzamenti automatici per otto stagioni? E poi, dice l'Organizzazione per lo sviluppo economico: in Italia la media dei laureati è intorno al 20 per cento, la media Ocse è del 37,4%. Anche sui diplomati siamo dieci punti indietro. Da noi lavora quasi l'ottanta per cento dei laureati, tra chi non ha neppure un diploma si scende al 51,2%: forse un'università che forma e sforna lavoro andrebbe meglio finanziata. Così non è: tagli e tagli. Fra i 34 paesi membri ci sono 2,9 milioni di studenti in movimento, quasi nessuno viene in Italia (l'1,8%, e il dato è in calo). Avanti anche qui con le politiche governative? Da noi l'81,7% degli studenti universitari non prende una borsa di studio, non conosce welfare. Le ha falcidiate lei, per volontà di Giulio Tremonti, le borse di studio o no? E' un fatto supportato da un dato: nei paesi più ricchi, democratici e a libero mercato (l'Italia resta dentro queste categorie) gli altri tagliano nella Difesa, negli Interni, ma investono in scuola, università e ricerca. Nella conoscenza. Gli altri. Lei si vanta che dal 2000 al 2008 (quando, per altro, era appena arrivata) la spesa delle scuole per ogni studente sia aumentata del 6%. "Gli altri", in media, l'hanno aumentata del 34%. Da noi lei, ministro, è riuscita a controfirmare un piano risparmi che assicura tagli alla scuola fino al 2025. E già spendiamo per l'istruzione solo il 4,8% del Pil: siamo al 29° posto sui 30 paesi che hanno offerto i dati. Ministro Gelmini, fino a quando la propaganda? 
MENTRE monta la rivolta di pendolari, consumatori e sindaci dei comuni colpiti dai tagli a Circumvesuviana, Cumana e MetroCampania NordEst, l'Eav (Ente Autonomo Volturno) pensa alla vendita del patrimonio immobiliare. Istituito in questi giorni un gruppo di lavoro per la valorizzazione del patrimonio della holding regionale dei trasporti, la task force è al lavoro. La vendita dei beni può consentire il ripianamento di parte del buco da 500 milioni che ha messo in ginocchio le quattro società del gruppo. Negli uffici si punta a trovare una via d'uscita dai debiti ma per i viaggiatori è il secondo giorno, sempre più difficile, del piano trasporti. Esplode così la rivolta, dopo un'altra giornata nera trascorsa su treni che ormai sono una trincea. I pendolari organizzano presidi di protesta sotto la sede dell'assessorato ai Trasporti, i consumatori annunciano misure a sostegno degli utenti e contro la Regione, i sindaci Pd delle province colpite dalla riduzione dei treni, minacciano di consegnare la fascia tricolore al prefetto. I primi cittadini di Campagna, Montoro Superiore, Telese Terme, protestano per gli effetti dei tagli alle corse giornaliere. "Così le nostre zone rischiano di restare completamente isolate". "Non ci resta che consegnare la fascia tricolore al prefetto" dice Biagio Luongo, sindaco di Campagna, in provincia di Salerno. "Ad Avellino la situazione è drammatica  -  sottolinea Francesco De Giovanni, sindaco di Montoro Superiore  -  sono penalizzati soprattutto gli studenti e i giovani per i quali diventa impossibile anche recarsi a scuola". "Anche la cancellazione di una sola corsa può risultare irreparabile per noi" conclude Pasquale Carofano, sindaco di Telese Terme (Benevento). I disagi si allargano a macchia d'olio. Ieri sulla linea Napoli-Giugliano-Aversa di MetroCampania Nord est, le corse sono state effettuate ogni 30 minuti invece che ogni 15 minuti, per l'improvvisa assenza di alcuni macchinisti. All'emergenza hanno sopperito alcuni funzionari dell'azienda. Ieri è stata un'altra giornata di caos soprattutto in Circumvesuviana. Cinquanta i treni soppressi alle sette di sera su 330, partenze non effettuate per mancanza di materiale, cioè di treni. Disagi anche per le ultime corse sostituite dai bus, garantiti fino alle 21 per le linee Baiano e Sarno. Una notizia che si è abbattuta sui pendolari in attesa che si sono accalcati per prendere l'ultimo mezzo disponibile. "L'ultimo treno da Napoli per Ottaviano parte alle 20 e 42", protestano alcuni commercianti "troppo presto per noi che finiamo di lavorare alle 8 e dobbiamo raggiungere piazza Garibaldi". Domani i pendolari si preparano al presidio di protesta sotto l'assessorato alla Regione al Centro direzionale, in occasione dell'incontro con l'assessore Sergio Vetrella, l'Eav e la IV commissione regionale trasporti per discutere dei tagli. Il passaparola viaggia su facebook. In occasione del presidio, gli organizzatori rimandano ad un'assemblea pubblica per discutere dei problemi e delle possibili soluzioni. Anche i viaggiatori della Cumana soffrono tagli e disagi. Soppressa la navetta da Montesanto per Bagnoli, una delle più utilizzate. Al suo posto, il piano prevede l'utilizzo della linea 2 della Metro. Soppressa, per l'intera giornata, anche la linea Licola-Torregaveta e viceversa. Intanto, partono i primi 110 licenziamenti nelle aziende di trasporto private. È in corso l'apertura della procedura della legge 223 che disciplina il licenziamento collettivo. Sul baratro restano 110 lavoratori. Settanta a Salerno: Sita (50), Buonoturist (15), Lettieri (1), Stromillo (2), Infante (1), Nisi (1). Sono 8 a rischio a Benevento, 17 a Caserta (Atc) e 15 a Napoli (Clp). "È per questo che nell'incontro di domani chiederemo gli ammortizzatori sociali  -  attacca Mario Salsano, segretario regionale Filt Cgil  -  a questi licenziamenti ne potrebbero seguire presto degli altri". Il gruppo Eav ha dichiarato 385 tra prepensionamenti e esodi incentivati, 110 per Sepsa, 17 per Eavbus, 258 per Circumvesuviana. 
ZAGABRIA (Croazia) - Usain Bolt ha vinto la gara dei 100 metri maschili al 61esimo meeting di Zagabria, valido per l'Iaaf World Challenge. L'olimpionico giamaicano, di ritorno nella sua specialità dopo la squalifica per falsa partenza ai Mondiali di Daegu, si è imposto con il crono di 9"85 (nuovo record del meeting) nonostante un'uscita dai blocchi non perfetta. Alle sue spalle, lo sprinter di Saint Kitts Kim Collins (10"01) e quello di Trinidad e Tobago Richard Thompson (10"03). Vittorie, inoltre, dei keniani Hillary Kipsang Yego nei 3000 siepi (8'12"81) e Nixon Kiplimo Chepseba nei 1500 (3'30"94), del russo Aleksandr Menkov nel salto in lungo (8,18 metri). LE ALTRE GARE - Carmelina Jeter ha vinto i 100 metri femminili con il tempo di 11"00. La campionessa americana, oro nei 100 e nella 4x100 ai Mondiali (argento nei 200), ha preceduto la giamaicana Schillonie Calvert (11"13) e la bulgara Ivet Lalova (11"33). Nei 400, successo della giamaicana Novlene Williams-Mills (50"31), mentre nei 100 ostacoli vince l'australiana e iridata in carica Sally Pearson (12"68). Tra gli uomini, bella affermazione di LaShawn Merritt sui 400 metri: l'olimpionico americano, in 45"22, ha battuto il connazionale Greg Nixon (45"73) e l'atleta di Trinidad e Tobago Renny Quow (45"95). Nle salto in alto femminile successo di Anna Chicherova. La russa, medaglia d'oro a Daegu, ha chiuso in testa con la misura di 2 metri, la stessa della croata e 'padrona di casa' Blanka Vlasic, seconda. Terza la svedese Ebba Jungmark (1,94). Nel salto in lungo, vittoria della russa Olga Zaytseva (6,73 metri), affermazione convincente della giamaicana Schillone Calvert nei 200 metri (22"25), mentre l'americana Maggie Vessey si è imposta negli 800 (1'58"64). Gara di spessore tecnico nel lancio del peso maschile, vinto dall'americano Reese Hoffa con 21,73 metri. Leggi i commenti I commenti dei lettori 
“Il regalo più bello per gli 80 anni del Vespucci? Che Castellammare possa continuare a costruire navi, anche modernissime, per la Marina militare”. L’ammiraglio di squadra Giuseppe De Giorgi è il responsabile di tutte le scuole della Marina. È voluto essere a bordo del Vespucci, per accogliere gli allievi al loro rientro in Italia, al termine della campagna di addestramento partita da Livorno il 5 luglio scorso. Indica gli alberi della nave più bella del mondo, racconta del durissimo lavoro che attende gli allievi a bordo e che ogni anno li trasforma da apprendisti a marinai veri e propri. E non si sottrae all’elogio di quelle maestranze che nel 1930, nelle stesse acque del porto di Castellammare dove oggi è all’ormeggio, avviarono la costruzione di un veliero destinato a rappresentare il meglio della marineria italiana nel mondo. “La Marina – aggiunge l’ammiraglio De Giorgi – ha tutto l’interesse e un sincero desiderio di incrementare la propria flotta, una scelta di cui c’è bisogno come dimostra anche la crisi libica”. L’abbraccio della gente di Castellammare alla “sua” nave consolida il legame tra città e cantieri navali. In tanti sono in fila, sotto un sole che va e viene, già alle due del pomeriggio. Attendono di salire a bordo. Tante famiglie, tanti ragazzi, nonni e nipoti. “Bellissima, bellissima – ripete Giovanni Sansone, vecchio operaio dei cantieri navali, mentre sale la scaletta sotto bordo – e pensare che lo stabilimento che ha costruito il Vespucci deve chiudere”. Gli occhi di tutti sono puntati oltre i parapetti del veliero tirato a lucido dagli allievi e dai marinai, a quello scalo della fabbrica delle navi di Castellammare miseramente vuoti, da oltre un anno. Una boccata d’ossigeno arriverà la settimana prossima, con l’avvio della costruzione di due pattugliatori per la Guardia costiera, una commessa attesa da due anni, e sbloccatasi finalmente in queste ore. Ma il rientro in fabbrica di 150 operai entro fine anno sui 500 che sono in cassa integrazione non deve far cantar vittoria. Da Trieste Fincantieri fa sapere che la crisi non è per nulla rientrata, che l’intero gruppo entro dicembre 2011 avrà 2300 lavoratori in cassa integrazione rispetto agli attuali duemila. Gli impegni presi a giugno, al ministero dello Sviluppo economico, sono stati travolti dalla pausa estiva. Catello Raffone è uno stabiese doc: ha 28 anni ed è sottocapo di 2° classe, imbarcato sul Vespucci da otto mesi, ci resterà fino al 2013. “Quando siamo entrati in porto stamattina – confida – per me che sono di Castellammare è stato un’emozione davvero forte. Quando è comparso davanti agli occhi il Faito e tutta la città, mi sono emozionato. Il Vespucci porterà fortuna a cantieri – aggiunge il sottocapo Raffone – e vorrei che questa visita coincidesse con il rilancio della cantieristica italiana”. Affianco a lui, una donna ufficiale, Enrica Naddeo, sottotenente di vascello. Anche lei è di casa qui, originaria della vicina Gragnano: “Mi sono emozionata tantissimo stamattina – racconta – quando abbiamo iniziato al largo a scorgere Castellammare, mentre il golfo era avvolto in una fitta nebbia mattutina. Mai avrei pensato che un giorno avrei raggiunto la mia terra a bordo del Vespucci. Una forte emozione, ripeto, perché la nave è tornata alle origini”. Nonostante la breve sosta (la nave riparte mercoledì intorno alle 13), allievi e ufficiali sono scesi a terra e hanno visitato la città. Ovunque i cadetti sono stati accolti con calore, nei bar, nei negozi, in strada, in villa comunale. Tanti gli stabiesi che si sono fatti fotografare con i giovani marinai in divisa di rappresentanza. La nave ancorata alla banchina Marinella ha richiamato più di mille visitatori in sei ore: particolarmente suggestiva la visita in notturna, con gli ultimi a salire a bordo poco prima delle 22,30. Mercoledì 13 settembre l’equipaggio riassetta la nave per la navigazione e il Vespucci lascia la baia di Castellammare, con una promessa: tornare quanto prima nelle acque che le diede in natali in una festosa domenica di febbraio dell’anno 1931. 
