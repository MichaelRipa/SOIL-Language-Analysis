Spray al peperoncino per tutti. E al cinema Ariosto scoppia il caos. Lo spettacolo delle 21, Hereafter di Clint Eastwood, è appena iniziato quando entra in sala una signora che si qualifica come "medico dell'ospedale di Milano". In mano ha una bomboletta di spray urticante al peperoncino, dello stesso tipo di quello che la preside dell'istituto Besta qualche giorno fa ha spruzzato su tre alunne a scopo dimostrativo e di rimprovero, mandandola in ospedale. E la dottoressa (se lo è davvero) sembra mossa dalle stesse intenzioni: dice che deve vedere se lo spray funziona e inizia a spargerlo per la sala. Anche se le versioni divergono: secondo un'altra, si tratterebbe di un'anziana che inavvertitamente ha azionato la bomboletta che teneva in borsa per difendersi da eventuali aggressioni. I soccorsi all'Ariosto Quello che è certo è che la sostanza urticante si sparge nel cinema e assieme a essa si sparge il panico: occhi irritati, bruciori, problemi respiratori. La proiezione viene sospesa e la direzione del cinema chiama il 118. Le circa 300 persone in sala vengono fatte evacuare e una cinquantina di queste controllate sul posto dagli uomini del pronto soccorso, senza bisogno di essere portate in ospedale per accertamenti. In via Ariosto arriva anche una pattuglia di carabinieri che riesce a identificare la signora, ne rileva le generalità e non fa altro. Non può farlo perché non si tratta di un reato, forse è solo un incidente. Tanto che verso le 22, quando Hereafter ricomincia, lei è tranquilla in sala a vederselo. 
TRIPOLI - In Libia è stata una giornata di guerra civile e propaganda, fra le informazioni diffuse dal regime di Gheddafi e la controinformazione degli insorti. Una domenica che all'alba vede i fedelissimi di Gheddafi sparare in aria a Tripoli per il successo di una controffensiva che avrebbe riportato sotto il controllo del rais le città dell'est, Misurata, Zawiya, il porto petrolifero di Ras Lanuf, dopo una notte di battaglia, preludio alla marcia verso Bengasi, "capitale" dell'altra Libia. Gioia prematura. La giornata, infatti, si conclude con il Consiglio nazionale libico, organismo di governo e coordinamento delle forze d'opposizione a Gheddafi, che annuncia che non solo Misurata e Zawiya, ma tutte le città dell'oriente libico sono state "liberate" dopo aver respinto gli attacchi dell'esercito verde. E che ora si punta a ovest, per riprendersi Bin Jawad e tornare a minacciare Tripoli. SPECIALE Mappa VIDEO: Dossier Twitter FOTO: dall'alto AUDIO: Diario da Tripoli Per avvalorare la sua versione dei fatti, in serata il Consiglio nazionale libico manda un portavoce in conferenza stampa a Bengasi. Per smentire la propaganda di regime e anche per svelare i retroscena di un giallo: la cattura di otto cittadini britannici da parte dei ribelli. Evento che Londra non commenta, poi infine ammette. Si tratta di una missione diplomatica, scortata da membri delle Sas, le forze speciali di Sua Maestà, entrati nel Paese con l'obiettivo di contattare il Consiglio nazionale libico. "Erano entrati in modo irregolare, senza passaporti - racconta il portavoce del Cnl, Hafiz Ghoga - non abbiamo voluto parlare con loro, per dare un segnale al Paese. Per dire che la rivolta e spontanea e interna". Gli otto sono stati imbarcati e rispediti in Gran Bretagna, dove il ministro degli esteri, William Hague, conferma tutto, inquadra la missione in un più ampio piano umanitario e rilancia: "Ci riproveremo, bisogna rafforzare il dialogo". Gheddafi, però, non si lascia sfuggire l'occasione di "svergognare" i suoi nemici. La tv di Stato diffonde l'intercettazione di un colloquio telefonico tra un ex ambasciatore britannico a Tripoli e Mustafa Abdel Jalil, ex ministro della Giustizia libico e attuale capo del Consiglio nazionale dell'opposizione. La voce attribuita al diplomatico britannico sostiene che i connazionali catturati sarebbero esperti militari inviati in aiuto ai ribelli. Per contro, durante la conferenza stampa di Bengasi, il portavoce del Cnl sembra aprire al piano proposto dal presidente venezuelano Hugo Chavez, per una missione di pace che medi tra parti. Proposta che nei giorni scorsi sembrava essere stata respinta dagli insorti. "Nessuno ci ha mai contattati - afferma Hafiz Ghoga - quanto alla nostra risposta, dipende da cosa ci viene offerto. E in ogni caso noi agiamo per il popolo. E le richieste del popolo non possono essere ignorate". Ancora diplomazia. Prima del vertice straordinario sulla Libia dei capi di stato e di governo di venerdì prossimo, il capo della diplomazia Ue Catherine Ashton ha inviato una missione a Tripoli: quattro funzionari, guidati dall'italiano Agostino Mozzo, dallo scorso dicembre managing director del servizio Ue di risposta alle crisi. Arrivata oggi a Tripoli, la missione ripartirà domani dopo una serie di incontri e verifiche sul campo. Si tratta della prima missione internazionale dall'inizio delle violenze. La missione ha un carattere tecnico, volto a raccogliere informazioni direttamente sul luogo e non a negoziare con le autorità. Tra gli obiettivi, verificare quanti cittadini europei sono ancora in Libia, quanti desiderano partire, avere un quadro preciso dei lavoratori stranieri ancora in Libia che intendono andarsene. All'esame, infine, le esigenze relative ai bisogni di aiuto umanitario. Intanto, la Comunità Democratica Libica in Italia denuncia l'arrivo nel nostro Paese di un centinaio di agenti del regime di Gheddafi, che fingendosi studenti, si apprestano a inscenare manifestazioni a favore del regime all'ambasciata di Roma e al consolato di Milano. La Comunità afferma di essere in possesso di informazioni che darebbero i finti studenti già a Perugia. 
Un'Angelico Biella ben diversa da quella fischiata dal proprio pubblico nell'ultima débacle casalinga, tonica nel gioco e determinata nel carattere, tiene testa a lungo alla capolista Montepaschi Siena e, dopo una partita a fasi alterne e non priva di momenti spettacolari, cede alla fine ai campioni d'Italia col risultato di 68-75. Una sconfitta indolore, non solo perché i piemontesi avevano ben poco da fare contro la corazzata ospite, ma soprattutto per un'identità ritrovata e il ricostruito rapporto con il pubblico, che alla fine chiama i propri beniamini sotto la curva per gli applausi di rito. Poteva essere un massacro sportivo ma, anche grazie a un atteggiamento un po' più rilassato di Siena (reduce da una serie di impegni culminati con il clamoroso trionfo a Madrid contro il Real di Messina), è stato un match divertente e a tratti combattuto. L'Angelico ha avuto il merito di non mostrarsi remissiva, è stata più attenta e aggressiva (significative le 19 palle recuperate contro le 16 perse), ha costretto la Montepaschi a più d'un passaggio a vuoto, ha sfidato gli ospiti con una zona 2-3 capace di mettere granelli di sabbia nell'attacco dei toscani, i quali non sono riusciti a mettere in campo l'abituale ferocia agonistica e non hanno superato i 75 punti. Photogallery: il match in dieci scatti S'inizia con una vampata di Biella che si porta subito sul 4-0 con una tripla più tiro libero supplementare di Viggiano (alla fine 12 punti per lui), rintuzzata dai senesi che, nel confronto a viso aperto, dopo l'iniziale equilibrio prendono il largo chiudendo il primo quarto sul 20-28. Il vantaggio cresce all'intervallo (34-49), ma alla ripresa Biella rientra in campo con maggiore determinazione: grazie a una difesa puntuale che produce preziosi recuperi, i padroni di casa rimontano (e in alcuni momenti Siena dà l'impressione di essere in affanno) fino alle due triple di Suton e di un ritrovato Slaughter (12 punti anche per lui) che li portano a due possessi dalla Montepaschi sul 55-61. E' il momento migliore, che accende il Lauretana Forum, ma la rimonta non si conclude: il terzo quarto termina sul 58-63, l'ultima frazione vede quasi quattro minuti con appena 2 punti per parte, però a questo punto la panchina più corta di Biella mette in luce i primi limiti atletici e di lucidità di cui approfitta Siena. Il vantaggio dei toscani rimane sui cinque-sette punti fino a quando, a due minuti dalla fine, una pesantissima tripla dell'ex Aradori sul filo dei 24 secondi taglia definitivamente le gambe all'Angelico e chiude di fatto l'incontro. "Abbiamo fatto quello che dovevamo fare, ovvero recuperare la nostra competitività in campionato - commenterà coach Cancellieri in sala stampa - Abbiamo parlato poco e fatto molto in settimana, siamo riusciti ad essere competitivi con una squadra che è sicuramente più forte di noi, abbiamo recuperato la consapevolezza che possiamo fare quello che facevamo prima" . 
Sette tifosi bresciani sono stati arrestati al termine della gara tra Napoli e Brescia dagli agenti della Digos partenopea diretti dal primo dirigente, Filippo Bonfiglio. I supporter bresciani, nelle vicinanze dello stadio San Paolo, in via Terracina, sono scesi dal loro pullman ed hanno ingaggiato un breve scontro con gli ultras napoletani, che, armati di bastoni e a volto coperto, hanno lanciato oggetti contro i bus che li conducevano all'interno dello stadio. Gli arresti sono avvenuti dopo l'esame dei filmati da parte della polizia scientifica. 
Un rigore visto bene solo dall’arbitro aprì la porta al Milan. Ieri un paio, invocati dall’irascibile Mazzarri ma non visti dall’arbitro, lasciano chiusa quella del Brescia. Se il Napoli riduce tutto a un rigore concesso e ai due negati, è giusto che accusi il mondo. Se riflette meglio, no. Se il Napoli riflette sui dieci giorni che lo hanno portato via dall’Europa League e dalla pista scudetto, deve prendersela anche con se stesso. Le polemiche sono in parte fondate, ma non gli daranno mai i punti persi sul campo. La squadra si è fermata a Vila Real, cittadina della Spagna orientale, poco più grande di un rione della periferia di Napoli. Se non ha superato i sedicesimi pur giocando un brillante primo tempo contro il Villarreal, se lunedì scorso poteva agganciare il Milan capolista ma ha preso tre legnate e oggi è solo terzo a otto punti dal vertice e a tre dall’Inter, può essere comodo scaricare su altri le cause dell’improvviso dissesto. Ma non è corretto né credibile. Non è un caso: dalle curiali gerarchie arbitrali, segnate spesso da ambiguità e prudenza, è stavolta arrivata subito, in un giro di vento, la replica di Marcello Nicchi, presidente dell’Aia. Un brusco stop a Mazzarri: «Atteggiamenti consoni all’area tecnica». Il Brescia è penultimo con 25 punti, meno della metà del Napoli, 53. Se ieri una squadra così accidentata pareggia e persino sfiora la vittoria nel finale, è più facile condividere l’irata delusione dei tifosi piuttosto che la plateale contestazione di Mazzarri. È merito dell’allenatore e dei suoi titolari, se il Napoli per mesi è stato al tavolo dello scudetto. Se i risultati oggi lo escludono, lasciandogli però ampie possibilità per la Champions, un motivo c’è. Forse quattro. 1) Milan e Inter avevano strutture solide. A gennaio hanno cercato altri rinforzi di sicuro valore. Pensate: chi Cassano, chi Pazzini. Il Napoli aveva due soluzioni: investire per l’ultimo salto di qualità o risparmiare. Ha scelto la terza: un giovane dotato ma non ancora pronto come Ruiz e l’anziano Mascara, in difficoltà nel Catania, che lotta per la salvezza. Va chiarito perchè. De Laurentiis dopo Cavani voleva spendere poco o niente, Mazzarri non gradiva acquisti ingombranti, manca un operatore di mercato che sappia centrare colpi che non siano Sosa, Yebda, Cribari, Lucarelli, Mascara: dov’è la verità? 2) Cavani è stato formidabile. Per mancanza di alternative ha dovuto giocare sempre, più di tutti. È usurato, e non può contare sul gioco dirompente di Lavezzi. Come scindere il braccio e la mente. Il Napoli si accorge di essere aggrappato alle lune di Lavezzi. 3) Caso Gargano. Prima correva per tutti. Da tempo vuol comandare per tutti. Batte persino le punizioni a centrocampo. La sua tendenza all’anarchia tattica era un pregio, un valore aggiunto, oggi un limite. Manca un centrocampista di livello in panchina. 4) Le sostituzioni sono ripetitive, escono sempre gli stessi, non creano varianti tattiche. Ieri solo confusione. Nel finale, esclusi Dossena e Aronica, l’esterno basso e l’esterno alto erano Zuniga e Yebda: due con solo il destro. Si è vista anche la difesa sbandare dopo i cambi. Il Brescia se n’è accorto e ha elevato il potenziale offensivo: Lanzafame per il rifinitore Diamanti, una punta (Eder cannoniere in B con l’Empoli) per l’interno Koné. Sono stati tre giganti, De Sanctis, Campagnaro e Cannavaro, a salvare in quel caos il Napoli. Che ora ha bisogno di riflettere. Con la serenità, può ritrovare se stesso, il gioco e i risultati di una stagione ancora tutta da vivere. 
"CREDO sia tempo di dire ad alta voce che se non arrivano le risorse dovute il Gradenigo chiude". Giorgio Carbone, direttore della medicina d'urgenza, conferma la situazione di grande difficoltà economica dell'ospedale di corso Regina denunciata ieri da "Repubblica" e lancia un appello perché la Regione affronti il problema. Dottor Carbone, cosa sta succedendo? "Succede che non si possono fare le nozze con i fichi secchi. A noi è richiesto un tipo di assistenza, e un percorso diagnostico-terapeutico del tutto sovrapponibile a quello degli altri ospedali pubblici. Peccato poi che veniamo trattati economicamente come un qualsiasi privato. Una situazione assurda". Cinque milioni di deficit di bilanci, venti di esposizione con le banche, è così? "Per quanto ne so, le cifre non sono esattamente quelle, ma il deficit è decisamente preoccupante". Ci sono pagamenti arretrati da parte della Regione? "Non conosco nel dettaglio il bilancio. Però so che ogni mese, veniva sempre versato il 90 per cento del dovuto per coprire gli stipendi dei dipendenti e le spese correnti. Nell'ultimo periodo, ogni mese l'azienda (la To2) versa soltanto il 50 per cento. Questo ritardo aggrava ulteriormente la situazione e aumenta progressivamente l'esposizione con le banche". I fornitori non vengono pagati da più di un anno, conferma? "I rapporti con i fornitori sono difficili, sia nelle opere di manutenzione sia nella sostituzione di apparecchiature e strumentazione. È senza dubbio vero che la direzione è tempestata dalle richieste di creditori che minacciano la sospensione delle forniture e hanno difficoltà ad impegnarsi in nuovi lavori di adeguamento". L'ipotesi di una chiusura deve essere presa alla lettera? "L'ospedale è da molto tempo in difficoltà, conti in rosso che non fanno che crescere nonostante il grande impegno profuso in questi anni dalla Congregazione delle Figlie della Carità e la produzione si sia mantenuta ad alti livelli per qualità e quantità, come avete riportato nell'articolo di domenica. In assenza di decisioni, prima o poi ci sarà una fine, mi pare inevitabile. E la situazione è destinata a peggiorare poiché non vengono riconosciuti all'ospedale gli stessi adeguamenti salariali concessi ai colleghi pubblici. Considerato che lavoriamo come loro, ci aspettiamo di essere pagati altrettanto". Esiste una soluzione che possa salvare il Gradenigo? "Il Gradenigo non può e non deve più essere assimilato agli altri presidi religiosi come Cottolengo e San Camillo. La trattativa di finanziamento che deve essere attivata al più presto in assessorato dovrebbe percorrere strade diverse ed indipendenti. Il nostro ospedale dovrebbe essere trattato con strumenti legislativi pertinenti. Non abbiamo nulla in comune con strutture che hanno altre "missioni" come gli altri presidi che fanno parte dell'Aris". L'assessore Ferrero e il presidente Cota nei giorni scorsi sono venuti in visita in corso Regina. Crede che la Regione intenda intervenire per risolvere la situazione? "Penso che abbiano recepito l'appello di medici e operatori di voler essere trattati come le altre strutture pubbliche. Sono certo che l'assessore Ferrero abbia a cuore la nostra situazione. Ma è necessario sbrigarsi, altrimenti non dureremo a lungo". 
SEMBRA incredibile, ma dopo trent’anni di vita politica non sempre esaltante per toni e contenuti, il nome di Giusi La Ganga e l’idea che la sua faccia possa ricomparire in Sala Rossa suscita ancora imbarazzi e reticenze, con la tendenza a commenti molto sfumati, niente affatto netti. Il giorno dopo l’intervista a «Repubblica» in cui l’ex deputato del Psi ha raccontato di aver chiesto al partito di candidarlo, perché «voglio tornare a fare politica», nel Pd nessuno dice con chiarezza che non sarebbe il benvenuto ma è altrettanto difficile trovare qualcuno pronto ad accoglierlo a braccia aperte. Con l’eccezione del deputato dei Popolari Giorgio Merlo, il quale loda la statura politica dell’uomo di Craxi in Piemonte e si permette un commento sarcastico: «Quando parla lui in direzione regionale non si ascolta mai qualcosa di banale. Se fosse sempre quello il livello del dibattito, nel partito potremmo essere orgogliosi». Per Merlo il semaforo per il transito di La Ganga è verde e altrettanto ritiene farà il partito. Sergio Chiamparino sottolinea che tocca alla dirigenza del partito esprimersi. Tuttavia, fa sapere che parteciperà molto volentieri al convegno che La Ganga ha organizzato il 26 marzo, un dibattito sulla cultura riformista che vedrà protagonisti il sindaco e Marco Follini. Parlino i dirigenti dunque. Ma il Pd glissa in attesa di fissare le regole per la formazione delle liste. Il segretario regionale Gianfranco Morgando per ora non si pronuncia. Parla il coordinatore regionale Stefano Lo Russo: «Le liste vengono decise dagli organi di partito e in questa sede si deve discutere e scegliere. C’è da augurarsi che non cominci il tormentone mediatico La Ganga sì, La Ganga no, perché ci aspettano scelte assai più complesse del suo inserimento in lista». La segretaria provinciale Paola Bragantini resta su toni diplomatici lasciando però intuire che il suo giudizio personale sarebbe per il via libera: «Prevedo che ci sarà da discutere, la decisione sarà presa con la dovuta attenzione e dibattuta negli organi deputati». Poi però mette l’accento sul ruolo che la Ganga ricopre già nel partito: «Parliamo di un importante dirigente del Pd», precisa. L’onorevole Stefano Esposito dice di attendere una proposta da parte della segreteria provinciale: «Vediamo quale sarà l’orientamento della segretaria. Credo comunque che a nessuno sfugga che La Ganga è un dirigente del nostro partito». Pasquale Centin, fassiniano che nella segreteria provinciale ha il ruolo di vicepresidente, dice: «Le parole di Giusi La Ganga colpiscono per la semplicità e l’onestà. Credo che abbia fatto bene ad aprire una riflessione anche su quello che ha rappresentato quel periodo fra la fine della prima Repubblica e l’inizio della seconda. La sua richiesta di dibattito mi pare assolutamente legittima». 
VIZIO della politica o amore per la politica? "Non c'è dubbio che è amore" risponde Giusi La Ganga che, ormai oltre la soglia dei sessanta e a quasi vent'anni dal big bang che sconquassò la prima repubblica scende nuovamente in campo aperto con una mossa che ama definire una "sfida per la riconciliazione" e "un dovere di fare qualcosa da parte di una persona che ha una valenza simbolica, essendo la prova vivente che non tutti i socialisti craxiani sono andati con Berlusconi ma c'è anche chi ha scelto il Pd come un luogo, ragionevolmente libero, senza proprietari e che ha qualcosa dei tradizionali luoghi della politica". "Una storia, un futuro per Torino" firmato Giusi La Ganga. Ha scelto di presentarsi, o più esattamente di ripresentarsi, con questo messaggio a pagamento sui giornali per uscire da un cono d'ombra, interrotto ma senza alcuna ufficialità nella stagione che, dopo la morte di Domenico Carpanini, portò all'elezione di Sergio Chiamparino a sindaco di Torino nel 2002. E non è casuale che il suo riproporsi in una politica non più "clandestina" coincida con la campagna per un altro sindaco, che vede candidato per il Pd, Piero Fassino, alla cui vittoria alle primarie egli ha messo mano. La Ganga, è convinto che la politica di oggi sia altra cosa rispetto a vent'anni fa? "E' sicuramente una politica diversa anche se non necessariamente migliore. Di questa politica ho la presunzione di accettare le modifiche senza accettare i peggioramenti. E credo di poterlo fare dopo essermi sobbarcato la traversata del deserto, restando fedele a una tradizione di sinistra, riformista, moderata, laica. Cioè a una cultura che penso di trasferire nel Pd, mettendomi a disposizione e lavorando con umiltà". Ma in una città come Torino, esistono oggi le condizioni per fare politica in maniera diversa anche rispetto ad epoche che non sono necessariamente comprese nella prima repubblica? "Penso di sì. Il fatto che Fassino si sia candidato sindaco è una garanzia. So come lui la pensa e io non la penso in modo molto diverso da lui. C'è poi un altro fatto importante che mi rende ottimista ed è che non partiamo dalle macerie. Torino è la città che, ancora una volta, può fare da modello. Piero può fare di Torino l'avamposto democratico del Nord, un luogo che aiuta a capire come si può governare al Nord in modo diverso dalla Lega". Un esperimento nuovo nella continuità? "Intanto è qualcosa che aiuta a uscire dalla rassegnazione e questo può avere anche un valore nazionale. Nel centocinquantesimo dell'unità d'Italia, Fassino può fare di Torino la capitale di un paese moderno, riformista. Insomma Torino come un posto di combattimento e non una pensione dorata". Perché per questo suo ritorno ufficiale alla politica ha aspettato che si fossero celebrate le primarie del Pd? "Perché non volevo minimamente entrare nelle polemiche tra candidati. Ho scelto intenzionalmente di aspettare che si depositasse la polvere di queste polemiche in modo da non offrire l'occasione a qualcuno di leggere diversamente la mia decisione". E' vero che all'interno del Pd ci sono resistenze e insofferenze all'ipotesi che questo suo rientro possa tradursi in una candidatura alle prossime elezioni amministrative? "Come spesso accade l'interessato è sempre l'ultimo a sapere le cose, ma non escludo che possa essere così. Per quanto mi riguarda ho segnalato agli organi competenti del partito questa mio desiderio e aspetto che mi venga data una risposta". E non pensa che questa sua intenzione possa innervosire nel Pd qualcuno che possa temerla come concorrente anche all'interno del partito in campagna elettorale? "Questo non lo so. Io credo di poter essere utile al Partito democratico e, alla mia età, non ho altre ambizioni che fare politica mettendo a disposizione la mia esperienza. Proprio per questo non vorrei essere nei panni di chi dovesse motivare il diniego a questa mia intenzione". Che giudizio si è fatto delle primarie alle quali lei ha partecipato attivamente? Pensa che sia stato un passo verso il successo elettorale di primavera? "Le primarie sono state serie e partecipate. E questo aiuta molto in quello che ancora si deve fare, anche se in politica non c'è mai nulla di scontato. Fa bene Piero a dire che dobbiamo ricominciare subito a lavorare. Resta il fatto che le primarie sono state il segnale di una città che risponde bene, la dimostrazione che il lavoro politico può recuperare sul disimpegno e sul disincanto. Scommettevamo su 40 mila votanti e ce ne sono stati oltre 50 mila". Che idea ha della Torino del futuro? "Siamo a un bivio. Dobbiamo riuscire a garantire la continuità con un'esperienza che è stata positiva ma che oggi è giunta a conclusione e perciò è indispensabile apportare correttivi. Fassino è la persona affidabile per questo passaggio. Ho sempre sostenuto che il nuovo lo si deve e lo si può trovare in casa e, al di là delle indiscusse capacità di lavoro di Piero, ho apprezzato l'umiltà con la quale ha scelto di misurarsi senza pretendere trattamenti di favore. Cosa che non tutti avrebbero fatto". 
