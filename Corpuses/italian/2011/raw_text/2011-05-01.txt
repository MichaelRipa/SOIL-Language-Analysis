BARI - Era già successo a Udine, a Bari è arrivato il replay: la Roma resta aggrappata alle speranze di arrivare al quarto posto segnando all'ultimo secondo. Rispetto a quella del Friuli però, la vittoria al San Nicola ha ancora più del miracoloso: arriva infatti con la squadra ridotta in 9 contro 10, contro una compagine che avrebbe ampiamente meritato almeno il pareggio, e con un pizzico (diciamo 'pizzicone') di fortuna, visti i due pali clamorosi colti dai padroni di casa. Un concentrato di situazioni, tra le quali anche una statisticamente significativa: Totti segna una doppietta e supera Roberto Baggio nella graduatoria dei goleador in A, per il capitano giallorosso sono 206. LA VERSIONE SPREGIUDICATA - Anche se sembra superfluo parlare di schemi in una gara tatticamente insensata, uno sguardo agli schieramenti bisogna darlo. Montella affronta l'ennesima gara chiave con il modulo preferito (4-2-3-1) nella edizione maggiormente spregiudicata, con Vucinic e Menez incursori esterni e Totti punta di riferimento. Mutti se la gioca sulla velocità: l'interessante norvegese Huseklepp e Romero si alternano nel ruolo di punta, non dando di fatto punti di riferimento alla lenta difesa giallorossa. La scelta dà ragione al tecnico dei baresi, anche perché il primo tempo della Roma è un campionario degli orrori stagionali. GLI 'ORRORI' GIALLOROSSI - Primo 'orrore', l'atteggiamento mentale scialbo. Si gioca una fetta di quarto posto, un certo tipo di futuro, ma per svegliare i giallorossi ci vuole il vantaggio del Bari. Un episodio che apre le responsabilità della difesa: su cross di Romero, Juan va con il braccio causando un netto rigore che Bentivoglio trasforma. Anche nella seconda rete, peraltro molto bella, i difensori capitolini sono belle statuine: cross di Romero, ottima girata di testa in torsione di Huseklepp. Tra i due episodi, un po' di Roma. Tra tante lacune, una perla assoluta: una punizione di esterno collo destro di Totti che sigla la temporanea parità. C'è anche spazio per un reclamo di rigore  -  legittimo  -  di Totti, che vede un suo destro respinto con il braccio da Parisi, ed una buona chance divorata da Menez con un sinistro ravvicinato quanto timido. FOLLIA DE ROSSI - Nella ripresa, iniziata con Borriello al posto dell'evanescente Menez, la galleria degli orrori si arricchisce di un altro pezzo pregiato: De Rossi replica Donetsk e rifila una gomitata in faccia a Bentivoglio, reo di averlo superato con grande eleganza, lasciando la squadra in dieci. Dallo scempio al paradosso: la Roma, aggiustata con l'ingresso di Taddei per Vucinic  -  altro evanescente  -  comincia a giocare dignitosamente. TOTTI E ROSI, LAMPI NELLA NOTTE  - Juan si fa perdonare il rigore causato a favore del Bari, procurandone uno a favore che Totti trasforma, poi cerca subito di rimangiarsi l'impresa: da una sua svirgolata quasi autogol e palla sul palo. Un altro rigore, stavolta dubbio, procurato da Borriello, sembra lo spartiacque definitivo dei destini della gara: espulso Glik per proteste, equilibrio numerico, ma Totti stavolta coglie il palo, prodigioso il tuffo si Gillet che sfiora la sfera. Saltano i nervi anche a Perrotta che si fa espellere per un colpetto inopportuno a Masiello. Pochi secondi prima Ghezzal in contropiede aveva colpo la traversa, pochi secondi dopo Rosi, da poco entrato, deposita in rete con il petto un cross di Riise. Ora la palla, pesante, passa alla Lazio, costretta a giocare per vincere contro la Juve. Bari-Roma 2-3 (1-2) Bari (4-3-1-2): Gillet 6,5; Masiello A. 6, Belmonte 6, Glik 5, Parisi 6; Kopunek 6, Donati 6.5 (28' st Ghezzal 6), Gazzi 6; Bentivoglio 6,5; Huseklepp 6,5 (37' st Rossi 5.5), Romero 6.5 (28' st Alvarez 6). (25 Padelli, 6 Rinaldi, 3 Codrea, 7 Rivas). All. Mutti 6. Roma (4-2-3-1): Doni 6; Cassetti 5,5 (43' st Rosi 6,5), Burdisso 5,5, Juan 5, Riise 6; Pizarro 6, De Rossi 4; Menez 5 (1' st Borriello 6), Perrotta 5, Vucinic 5 (8' st Taddei 6.5); Totti 7. (1 Lobont, 33 Brighi, 3 Castellini, 87 Rosi, 30 Simplicio). All. Montella 6. Arbitro: Russo di Nola 5 Reti: nel pt 25' Bentivoglio (rigore), 30' Totti, 42' Huseklepp; nel st 12' Totti (rigore), 50' Rosi. Angoli: 5-4 per la Roma. Recupero: 1' e 7'. Ammoniti: Romero e Rosi per gioco scorretto Espulsi: al 3' st De Rossi per una gomitata a Bentivoglio, al 33' st Glik per fallo da ultimo uomo, 46' st Perrotta per fallo violento Spettatori: 15.000 Leggi i commenti I commenti dei lettori 
ROMA - Non è stata la solita festa della musica, questo Primo Maggio, ma una celebrazione dell'unità nazionale, di uno spirito di "italianità" che per molti versi era sconosciuto fino a qualche anno fa e che invece si sta facendo largo, soprattutto fra le giovani generazioni. Lo testimonia Eugenio Finardi, che prova, con successo a cantare l'Inno di Mameli in versione rock. E dopo di lui tutti i cantanti e i gruppi che sono saliti sul palco di San Giovanni, cantando canzoni vecchie e nuove ma mantenendo tutti il filo rosso di una celebrazione che non è stata solo quella della Festa dei Lavoratori, ma anche e soprattutto la festa dei 150° dell'unità nazionale. Letta in questo modo la grande giornata di musica è stata per molti versi interessante e straordinaria, una festa non "paludata" ma calata nella realtà del nostro paese, senza dubbio molto di più di quanto non sia riuscita a fare in tv la coppia Vespa Baudo nelle sue serate celebrative. E diverso da ogni celebrazione "formale" è stato l'intervento musicale di Ennio Morricone che con il suo inconfondibile stile e la sua fenomenale sensibilità musicale ha messo insieme Va' pensiero, l'Inno di Mameli e Addio mia bella addio , in maniera di regalare ai duecentomila della piazza una grandissima emozione, in perfetta sintonia con lo spirito di una giornata che ha festeggiato unità e lavoro. VIDEO L'Inno di Morricone VIDEO L'Inno rock di Finardi FOTO Gli artisti sul palco Dal punto di vista musicale il pomeriggio non ha riservato grandissime emozioni anzi molta, forse troppa musica è rimasta sempre la stessa che da molti anni viene proposta dal palco del Primo Maggio. Molti, troppi artisti "anziani", nessuna o quasi proposta nuova, se non Erica Mou e Lucariello, e le due band portate sul palco dal sempre vivacissimo Paolo Belli. Bravi tutti in realtà, il già citato Finardi, Bennato, Barbarossa, Avitabile, poi Bandabardò, Modena City Ramblers, Edoardo De Angelis, la Tammuriata Rock di Enrico Capuano, Giuliano Palma and The Bluebeaters, e persino N'Duccio (stella abbruzzese al suo esordio a San Giovanni), ma l'impatto generale del pomeriggio musicale è stato quello di una grande occasione sprecata o, peggio, la dimostrazione che la musica italiana resta provinciale, piccola e ripetitiva. E retorica. Bravissimo Neri Marcorè nel condurre con intelligente partecipazione la giornata, alternando serietà e divertimento, toccando il vertice nel duetto con Luca Barbarossa (l'indimenticabile "Impunità") e riuscendo ad essere il perno attorno al quale ha ruotato l'intera giornata, in grado di cambiare tono a seconda della necessità, di non strillare mai, di accompagnare e non solo presentare gli artisti. Un conduttore credibile e preparato che sa fare il suo mestiere, quello dell'entertainer, meglio di moltissimi altri, cantando, recitando, facendo imitazioni e monologhi, portando in porto la lunghissima maratona senza mai perdere il filo, senza mai perdere la rotta. La serata ha offerto il meglio del programma, con i travolgenti Subsonica, il bravo Daniele Silvestri, il capolavoro di Morricone e la bellissima interpretazione di "Va' Pensiero" di Gino Paoli, il divertente Caparezza (anche se al di sotto delle sue performance abituali) che ha lasciato il pubblico a chiedere un bis che non è stato possibile. Fino al duetto di De Gregori e Dalla, attesissimo da tutto il pubblico, un set fatto solo di grandi classici, con i due vecchi leoni della canzone d'autore a dare il meglio di loro stessi a un pubblico che ha ricambiato con grande calore. Pubblico che ha ascoltato con passione e attenzione artisti giovani e vecchi, musica classica e rock, tradizioni popolari e suoni elettronici. Pubblico che ha partecipato alla giornata rendendola ancora una volta uno straordinario evento, riuscendo a dimostrarsi cresciuto e più maturo che non in altre occasioni precedenti, accettando con curiosità e rispetto anche proposte musicali, come quelle della straordinaria Roma Sinfonietta, che sicuramente non sono abituali in manifestazioni come questa. Tre canzoni hanno accompagnato l'intera giornata, hanno fatto da filo conduttore al concertone: una non era una novità, la classica Bella Ciao, cantata più volte dal palco e dalla piazza, come del resto era già accaduto molte volte negli anni precedenti. Le altre due, invece, erano una novità nello scenario di San Giovanni, l'Inno di Mameli e Va' Pensiero. E soprattutto l'esecuzione dell'Inno, prima da parte di Finardi, con le chitarre elettriche in primo piano, e poi da parte di Morricone, soave e sentimentale, e poi quella classica, cantata in coro da tutti, sul palco e in piazza, è stata sorprendente. L'inno che fino a poco fa cantavamo al massimo prima delle partite di calcio della Nazionale sta tornando di moda, viene ripulito dalla retorica, torna ad essere canzone di popolo. E diventa a sorpresa colonna sonora del Primo Maggio 2011. 
'The king of Rome is not dead (il re di Roma non è morto n. d. r.). Francesco Totti festeggia i 206 gol segnati in serie A esibendo davanti alle telecamere di Sky una t-shirt con questa scritta in inglese. "Il re di Roma non è morto - dice sempre a Sky Totti, oggi autore di una doppietta con un gol su punizione ed un altro su rigore - e non morirà mai, so quello che posso dare. Sono contento di avere superato un altro record e  di aver preso un'altra preda, un campione come Baggio. Ora spero di continuare a questi livelli". E' stata una serata ricca di emozioni, con il penalty del possibile 2-3 sbagliato al 34' st proprio da Totti e poi la rete di Rosi in pieno recupero. "La pecca è il mio secondo rigore sbagliato - ammette Totti -: stavo per compromettere tutto l'anno. Poi con forza, volontà e cattiveria abbiamo reagito da grande squadra". La Roma ha evidenziato nervosismo (nella ripresa sono stati espulsi De Rossi e Perrotta) ed una certa fragilità difensiva, ma secondo il capitano "quando non ottieni certe cose in campo poi reagisci e fai cose che non vanno fatte. Però il gruppo è unito ed ha voglia di dimostrare che è ancora vivo". "Se qui avessimo pareggiato - conclude Totti - sarebbe finito tutto, invece stando ad un punto metteremo pressione alla Lazio. Ora sta a loro fare una grande prestazione domani contro la Juve". 
Non bastano una prova maiuscola di Jeff Viggiano (20 punti e 7 rimbalzi) e i canestri del neoacquisto Aubrey Coleman, arrivato a metà settimana e con nelle gambe soltanto tre allenamenti con la nuova squadra (21 punti e 6 rimbalzi), a regalare all'Angelico Biella la vittoria che le darebbe la salvezza quasi certa sul parquet della Virtus Bologna. I piemontesi tengono testa alla Canadian Solar, combattono alla pari, raggiungono persino un vantaggio di 9 punti, poi nel terzo quarto subiscono un parziale tremendo di 21-3 che ribalta completamente la partita, quindi rimontano e tornano a condurre ma, in un concitato finale ad alta tensione, sbagliano diversi attacchi (anche con un uomo d'esperienza come Soragna) e devono arrendersi ai padroni di casa. La chiave della gara, in tutto il resto molto equilibrata, è rappresentata probabilmente dalla sproporzione nel numero di falli: Biella ne subisce 19 ma se ne sente fischiare ben 35, spedendo gli avversari in lunetta per 33 volte contro 11, per un saldo di punti (24-6) che rende vana l'alta precisione degli ospiti nel tiro da due (27/45, con una percentuale del 60%) e toglie anzitempo dalla partita per 5 falli Sosa, Salyers, Viggiano e Jurak, cioè quattro dei cinque migliori realizzatori dell'Angelico. Tra i bolognesi i migliori marcatori sono Rivers (16 punti), Koponen e Homan (15 punti ciascuno), ma a decidere è il play italiano Peppe Poeta, che nell'ultimo quarto segna 10 dei suoi 14 punti e respinge gli ultimi assalti di Biella. L'ultima azione del match è vietata ai deboli di cuore. A pochi secondi dalla fine un 1/2 di Koponen dalla lunetta porta la Virtus a tre punti di vantaggio sull'82-79; Coleman, molto concreto e ben inserito nei giochi dell'Angelico (mentre il lungo Ekperigin rimane sostanzialmente inutilizzato, con soli 3 minuti di impiego), vola in contropiede e, invece di tentare una tripla, va inspiegabilmente a realizzare soltanto il canestro del -1. Sul rovesciamento di fronte fallo di Jurak su Homan, giudicato antisportivo fra le proteste dello staff biellese: il centro petroniano fa 0/2, ma Bologna ha la palla in mano e, sull'azione successiva, Poeta subisce fallo e realizza uno solo dei due tiri liberi. E' ancora Coleman a lasciar scadere il tempo prima di poter tentare almeno il tiro della disperazione. Il risultato finale dà a Bologna un settimo posto che può significare playoff, mentre Biella può ringraziare Cremona e Treviso, le quali sconfiggono le concorrenti dirette per la salvezza Teramo e Brindisi. Proprio la squadra pugliese, allenata dall'ex coach di Biella Luca Bechi, sarà al Lauretana Forum giovedì 12 maggio per quello che si preannuncia come uno spareggio ad altissima tensione. 
CITTA' DEL VATICANO - Karol Wojtyla adesso è beato. Alle parole ufficiali del rito sacro, pronunciate da Benedetto XVI poco dopo le 10,30 di una domenica di 1 maggio assolata a Roma, un interminabile applauso è rimbalzato fra la basilica di San Pietro e le tante piazze intorno al Vaticano, assalite pacificamente da più di un milione di persone. In serata, la questura parlerà di un milione e mezzo di presenze. Una cerimonia toccante. Ma anche molto caos, per le persone che non sono riuscite a entrare in piazza, rimanendo bloccate sotto il sole, senza poter andare avanti o indietro, e soprattutto senza riuscire a vedere la cerimonia dai maxischermi e prendere la benedizione papale. Canti, abbracci, lacrime agli occhi dopo che il Papa aveva baciato l'ampolla con il sangue del Grande polacco, mentre ovunque sventolavano migliaia di bandiere. Tante quelle bianche e rosse della Polonia, con i pellegrini giunti da Cracovia, Varsavia e Danzica. Non appena il Papa ha proclamato beato Giovanni Paolo II, è stato scoperto l'arazzo con l'effige del nuovo beato, che campeggia sulla loggia delle Benedizioni della basilica di San Pietro, ricavato da una bella immagine fotografica del Pontefice di Wadowice, scattata nel 1995. Attorno, lunga tutta la colonna del Bernini, alcune fra le più belle foto del pontificato, fra cui spiccava quella dell'attentato compiuto 30 anni fa in questa stessa piazza. Dopo aver ascoltato in preghiera la formula pronunciata da Joseph Ratzinger, il successore che ha fortemente voluto per Wojtyla una beatificazione in tempi record, suor Marie Simon-Pierre, la donna francese miracolata dal Grande polacco, ha sciolto la tensione con un sorriso applaudendo insieme alla folla. "Beatissime pater", aveva detto in latino il cardinale vicario di Roma, Agostino Vallini, promotore della causa di beatificazione, pronunciando la formula latina di richiesta a Benedetto XVI. Vallini ha poi fatto un lungo, a tratti emozionante, racconto della vita di Wojtyla. Le parole del Papa hanno emozionato la folla straripante. "Sei anni fa, al suo funerale, noi sentivamo aleggiare il profumo della sua santità. Per questo ho voluto, nel doveroso rispetto della normativa della Chiesa, che la beatificazione procedesse con discreta celerità. Ed ecco che il giorno atteso è arrivato, è arrivato presto, perché così è piaciuto al Signore: Giovanni Paolo II è beato!". Benedetto ha poi ricordato una delle frasi celebri di Wojtyla: "Non abbiate paura! Aprite, anzi, spalancate le porte a Cristo! Quello che il neo-eletto Papa chiedeva a tutti, egli stesso - ha scandito Ratzinger - lo ha fatto per primo: ha aperto a Cristo la società, la cultura, i sistemi politici ed economici, invertendo con la forza di un gigante, forza che gli veniva da Dio, una tendenza che poteva sembrare irreversibile". Papa Wojtyla, ha continuato Benedetto, ha restituito al cristianesimo "quella speranza che era stata ceduta in qualche modo al marxismo e all'ideologia del progresso". E alla fine dell'omelia ha aggiunto a braccio, con voce commossa e lo sguardo al cielo, rivolgendosi al suo predecessore: "Santo Padre ci benedica!". Sulla bara di Giovanni Paolo II, posta davanti all'altare della Confessione nella basilica di San Pietro, poi meta di una lunghissima processione, era posta una copia dell'Evangeliario di Lorsch, con le pagine aperte. Il testo, di epoca medievale, è uno dei più preziosi evangeliari custoditi nella Biblioteca Apostolica Vaticana e contiene i vangeli di Luca e Giovanni. Cento erano i cardinali concelebranti, e più di 800 i sacerdoti impegnati a dare la comunione al termine della messa. Caotico, e immenso nel numero, l'arrivo dei fedeli dall'Italia e dall'estero, con pellegrini giunti persino dalla Corea. Tutta la fascia di quartieri attorno a piazza San Pietro è rimasta intasata fin dalle prime ore del mattino. In via della Conciliazione, la strada che porta fino alla basilica, la folla stimata dalla Questura e dalla Sala stampa vaticana in oltre un milione di persone, ha invaso le corsie di emergenza che dovrebbero garantire il passaggio dei mezzi di soccorso. File ininterrotte di fedeli hanno occupato, nell'impossibilità di procedere oltre, tutte le piazze circostanti, e la zona di Castel Sant'Angelo, fino a Prati. Gruppi di suore hanno persino rinunciato ad avvicinarsi al luogo della beatificazione: "C'era troppa folla e tanta gente che spingeva  -  dicevano sconsolate - . Tutti premono per entrare in piazza San Pietro, a un certo punto ci è mancata l'aria e siamo andate via". I più previdenti avevano fatto il percorso fino alla basilica alle 2 del mattino, quando a sorpresa erano stati aperti i varchi di ingresso, rispetto all'orario previsto delle ore 4. Molti i malori, per via del caldo e della pressione causata dalla folla: più di 500 le persone soccorse e portate nelle tende mediche. Tante le lamentele di quanti non sono riusciti a entrare nella piazza, protestando contro gli organizzatori. "Siamo venuti fin qui  -  diceva un gruppo di Verona piombato in un bar di viale Giulio Cesare alla ricerca di un televisore per assistere alle fasi della cerimonia  -  e non siamo riusciti nemmeno a prendere la benedizione papale". Già prima delle 10, in attesa ancora dell'inizio della cerimonia, la Sala Sistema di Roma dichiarava, tramite un messaggio lanciato su Isoradio, che "l'area del Vaticano è satura", invitando i pellegrini a non recarsi più nella zona vicina alla basilica. La gente è stata così costretta a seguire il rito dai maxischermi in piazza dell'Esquilino, nel piazzale di San Paolo, al Circo Massimo e anche a San Giovanni in Laterano, vista la concomitanza con l'afflusso di persone in procinto di andare al Concertone del 1 maggio. Gremito il palco della autorità, con in prima fila il presidente della Repubblica italiana, Giorgio Napolitano. Il presidente del Consiglio, Silvio Berlusconi, ha fatto un giro delle poltroncine per stringere la mano e salutare ad uno ad uno gli invitati, fra teste coronate, capi di Stato e primi ministri. Ottantotto le delegazioni. La notte dopo la veglia di ieri sera al Circo Massimo è trascorsa nelle piazze e nelle chiese, tra canti, danze, momenti di riflessione e qualche ora di sonno all'addiaccio. Dopo le 22,30, al termine della cerimonia, il popolo di Wojtyla si è riversato nelle strade del centro diretto a San Pietro, facendo tappa, di volta in volta, in una delle otto chiese rimaste aperte tutta la notte. Tra le più ricercate, quella di San Filippo Neri, che è risultata gremitissima fra l'una e le cinque. Mentre sul sagrato giovani di diverse nazionalità danzavano e cantavano, dentro il luogo sacro in tantissimi hanno provato a dormire stesi l'uno addosso all'altro sulle navate, mentre altri ascoltavano, seduti tra le panche o accovacciati sul pavimento, un sacerdote raccontare aneddoti su Giovanni Paolo II. Molti si sono confessati, non soltanto nei confessionali. Altri gruppi di pellegrini hanno seguito percorsi diversi, arrivando anche a Campo dei Fiori, mischiandosi con la movida del sabato sera romano. Ponte Vittorio Emanuele II era già diventato un bivacco a cielo aperto, con altre centinaia di pellegrini accampati in tende, sacchi a pelo e coperte termiche per trascorrere la notte, in attesa che venissero aperti i varchi per via della Conciliazione. Grande comunque la felicità tra la folla per il rito della beatificazione. E forti le parole scritte questa mattina nell'editoriale di prima pagina dell'Avvenire, il quotidiano dei vescovi. Giovanni Paolo II "è stato sbeffeggiato dai potenti quando condannava le guerre", ha scritto l'inviato e commentatore Luigi Geninazzi. Ed "è stato criticato e osteggiato anche all'interno della Chiesa". L'articolo ricorda come Papa Wojtyla abbia "alzato la voce in tante occasioni, si è arrabbiato perfino coi suoi amati connazionali che dopo la caduta del comunismo rincorrevano falsi modelli di libertà". La verità sul nuovo beato, il giornale della Conferenza episcopale italiana l'ha ricavata da una frase del successore:  "Giovanni Paolo II si è mosso col desiderio d'aprire dappertutto delle vie d'accesso a Cristo, rendendo percorribile a ogni uomo il varco verso la vita vera". "E' la sintesi efficace - commenta l'editoriale di Avvenire - che ne ha tracciato Benedetto XVI, legato a lui da un affetto personale oltre che da una lunga consuetudine di lavoro. Non è un caso che sia il primo Papa in mille anni a beatificare il suo predecessore". Quella del Pontefice polacco è stata la causa di beatificazione più veloce della storia della Chiesa. E solo sei anni e un mese dopo la sua morte, Karol Wojtyla è stato proclamato beato dal suo successore Benedetto XVI. La nuova festa, ha confermato il Papa,  sarà il 22 ottobre, anniversario dell'elezione al pontificato. E il segretario di Stato Tarcisio Bertone ha dichiarato in serata che Giovanni Paolo II potrebbe diventare santo in pochi anni. 
TRENTO - Trento vince 3-0 (31-29, 26-24, 25-21) contro Casa Modena in un'ora e trentaquattro minuti gara tre delle semifinali playoff di volley e si porta in vantaggio 2-1. Giovedì nel quarto appuntamento a Modena l'Itas Diatec potrebbe agguantare la quarta finale scudetto consecutiva. La capolista della regular season soffre soprattutto nei primi due set, lungo e interminabile il primo con sei palle set per gli ospiti, ma riesce lo stesso a respingere gli assalti degli emiliani e a imporre la legge del più forte. I padroni di casa fanno la differenza al servizio con Junatorena (12 punti), non a caso miglior battitore della stagione regolare con 54 ace, e con un ritrovato Kaziyski autore di 18 punti. Il regista di Casa Modena Bruno cerca di sfruttare al meglio tutti gli attaccanti a disposizione. Nella prima parte della gara il palleggiatore della nazionale brasiliana cerca con continuità Larry Creus (14 punti) al centro e poi nel corso della gara coinvolge a turno Dennis (15 punti) e Kooy (12 punti) dalle bande. Un primo set, che racchiude tutto il match, cominciato con grande tensione sotto rete che si riflette anche sulle panchine con i due tecnici impegnati spesso a protestare con il secondo arbitro. Modena ha parecchie occasioni per chiudere il parziale a proprio favore, invece a Trento basta un solo set ball per superare l'ostacolo. A fare la differenza soprattutto gli errori in battuta: undici per Modena contro i due di Trento. I servizi vincenti sono quattro per Trento e uno per i canarini. In attacco, però, Trento non decolla e nella prima frazione arriva al 47 per cento di schiacciate vincenti, mentre il gioco della squadra di Bagnoli porta gli ospiti al 67 per cento. Alla fine il punto a punto premia Trento grazie a una rimonta cominciata con il servizio di Juantorena e i punti di Kaziyski e conclusa con una battuta di Stokr che rompe l'equilibrio e assegna il punto ai padroni di casa 31-29. L'avvio di secondo set è equilibrato, i due sestetti quando trovano la ricezione perfetta fanno vedere il meglio del loro repertorio offensivo. Per restare in partita il palleggiatore di Casa Modena Bruno chiama spesso in causa i suoi centrali per sfruttare il primo tempo. A metà del set Trento ingrana una marcia in più con i suoi uomini migliori e con il solito servizio di Juantorena scava un solco decisivo. A Modena non basta un buon Larry Creus e una paio di battute vincenti di Dennis e Kooy per evitare la sconfitta nella seconda fase: 26-24. Nonostante tutto i numeri dicono che Modena attacca con una precisione superiore a Trento (55 contro 50 per cento) e riesce a piazzare cinque muri contro i tre dei padroni di casa. Trento comincia il terzo set con determinazione e con meno pressione sulle spalle, forte del doppio vantaggio. Però gli emiliani vanno, addirittura, avanti e Stoytchev chiama a raccolta i suoi pezzi forti per non lasciare scappare Modena. A questo punto i campioni del Mondo e d'Europa prendono in mano le redini del gioco. Il pubblico assiste, così, a un'altra frazione di gioco abbastanza in bilico ma con un leggero vantaggio conservato e man mano aumentato da parte dell'Itas Diatec che conquista il set sul 25-21. Il programma delle semifinali Gara quattro Mercoledì ore 20.30 Lube Macerata-Bre Banca Cuneo (2-1, diretta RaiSport 1). Giovedì ore 20.30 Casa Modena-Itas Diatec Trentino (1-2, diretta RaiSport 1). ITAS DIATEC TRENTINO - CASA MODENA 3-0 (31-29, 26-24, 25-21) ITAS DIATEC TRENTINO : Kaziyski 18, Leonardi, Birarelli 6, Della Lunga, Juantorena 12, Vieira De Oliveira 4, Sala 7, Sokolov 6, Colaci (L), Stokr 4, Bari (L). Non entrati Zygadlo, Garcia Pires Ribeiro. All. Stoytchev. CASA MODENA : Manià (L), Ciabattini, Fabroni, Kooistra 9, Mossa De Rezende 1, Dennis 15, Kooy 12, Creus Larry 14, Casoli 7, Diaz, Piscopo. Non entrati Casadei. All. Bagnoli. ARBITRI : Satanassi, Caltabiano. NOTE - Spettatori 3900, incasso 50000, durata set: 35', 32', 27'; tot: 94'. Leggi i commenti I commenti dei lettori 
CATANIA - Donadoni molto giù di torno dopo la sconfitta di Catania. "Il Cagliari che non ha reso la vita facile ai siciliani - ha detto dopo la gara -. Gli errori di Acquafresca? Non pensiamo che la chiave sia solo nei suoi errori. Piuttosto penso agli altri, che devono essere più incisivi in zona goal". Donadoni spiega così il cambio dell'ex genoano con Missiroli e non Ragatzu: "Eravamo in superiorità numerica e pensavo che con la fisicità di Missiroli avremmo potuto dare maggiore incisività". Adesso però bisogna cambiare musica, avverte: "Mi aspetto di battere il Cesena perché dopo due sconfitte vogliamo fare bene per invertire questa tendenza negativa". Gran rabbia per aver subito due reti in undici contro dieci. "Sì, è  inutile nasconderlo, anche se quando il goal viene subito su azione  d'angolo la superiorità numerica conta poco. Ultimamente però stiamo  pagando dazio sulle respinte corte e sulle palle vacanti in area e  questo non deve più succedere". Leggi i commenti I commenti dei lettori 
TRIPOLI - Uno di quei due corpi è quello del figlio di Gheddafi. La conferma arriva da monsignor Giovanni Martinelli, vescovo apostolico di Tripoli, interpellato da Sky Tg24. Quella del prelato è la prima voce certa sul decesso di Saif al Arab, l'ultimogenito del leader libico, morto ieri sera dopo un raid della Nato: il bombardamento ha colpito il bunker nel quale Saif si trovava insieme alla propria famiglia, compreso il padre che è rimasto illeso. Oltre al figlio del raìs, sono morti anche sua moglie e i suoi tre figli, tutti bimbi di meno di 3 anni (Saif, 2 anni, era figlio di Mohammad Gheddafi, 41 anni, il maggiore dei figli del rais. Carthage, 2 anni, era la figlia di Hannibal, 35 anni, e Mastoura, di appena 4 mesi, figlia di Aisha Gheddafi, 33 anni). La tv di Stato ha mostrato due cadaveri coperti da lenzuoli e bandiere dicendo che uno dei due corpi era del figlio del Colonnello. Ma finora non era giunta alcuna conferma ufficiale. I funerali si terranno domani. Oggi, intanto, l'ambasciata d'Italia a Tripoli (già evacuata nelle scorse settimane) è stata attaccata e dall'edificio è stato visto uscire del fumo. E le Nazioni Unite hanno annunciato il ritiro di tutto il personale internazionale dalla capitale dopo che anche sedi dell'Onu sono state danneggiate dalla folla. La Gran Bretagna, in seguito a questi attacchi, ha deciso l'espulsione da Londra dell'ambasciatore di Libia, come annunciato dal ministro degli Esteri britannico William Hague. In serata a Tripoli sono state udite tre forti esplosioni. FOTO Il corpo coperto - Il bunker bombardato - Festa dei ribelli a Bengasi VIDEO Misurata, in fiamme il porto. Gli uomini fedeli al Colonello hanno bombardato il porto della città marittima di Misurata dove una nave di aiuti stava cercando di attraccare. Le fiamme dei razzi hanno causato la morte di due persone. "Usano razzi, mirano direttamente al porto. Impediscono alla nave di scaricare gli aiuti umanitari, ci sono vittime" ha raccontato Ahmed Hassan, portavoce dei ribelli senza specificare da dove e da quale organizzazione provenisse la nave. "Sono in corso violenti scontri all'aeroporto, i rivoluzionari stanno guadagnando terreno e se dio vorrà presto avremo il pieno controllo dello scalo", ha affermato il portavoce. Il regime libico ha fatto sapere, attraverso la tv di Stato, di aver bombardato il porto di Misurata per fermare la consegna di armi Nato agli insorti. "La Nato oggi ha tentato di rompere il blocco imposto dall'esercito libico al porto di Misurata: l'Alleanza ha anche cercato di fare una consegna di armi e di forniture alle bande criminali, utilizzando alcuni mezzi navali. Ma c'è stato un pesante bombardamento che che li ha costretti a fuggire verso il mare", ha raccontato la tv. Dubbi sulla morte di Saif . La tv di Stato ha mostrato due cadaveri coperti da lenzuoli e bandiere indicandone uno come "il corpo del figlio della Guida". A Saif erano state affidate dal padre delle truppe di combattenti da guidare contro i rivoltosi nell'est del Paese. Ma dopo le manifestazioni di gioia inscenate in strada dai ribelli la scorsa notte, anche il Consiglio nazionale di transizione aveva detto di nutrire dubbi sull'effettivo decesso del figlio del leader libico. "La notizia non può essere verificata", ha detto il membro del Cnt Jalal al Gallal, accusando il raìs di "strumentalizzare gli attacchi della Nato contro obiettivi militari per far credere che vogliano cercare di assassinarlo". Le autorità libiche hanno condotto i giornalisti presso la caasa, per un sopralluogo. Il tetto è quasi completamente distrutto, restano in piedi solo delle travi d'acciaio. Nel pomeriggio, le parole del vescovo apostolico di Tripoli, monsignor Martinelli, a Sky Tg24: quello mostrato è effettivamente il cadavere di Saif Gheddafi. Farnesina: "Gheddafi viola dovere protezione". Quanto agli atti vandalici contro ambasciate straniere a Tripoli, la Farnesina "nel condannare fortemente queste gravi e vili azioni, rileva che il regime di Gheddafi, nel mancare di assicurare la necessaria protezione alle missioni diplomatiche straniere a Tripoli, è venuto meno ancora una volta ai propri elementari obblighi internazionali". "Queste posizioni - si legge in un comunicato del ministero degli Esteri - sono state rappresentate alle autorità di Tripoli attraverso l'ambasciata turca che cura temporaneamente gli interessi italiani nella capitale libica". Nato: "L'obiettivo non sono le persone" . La Nato ha assicurato che le sue incursioni non hanno come obiettivo l'eliminazione di persone fisiche. In un comunicato diffuso ieri si legge che "la Nato ha proseguito i suoi raid contro gli impianti militari del regime di Gheddafi a Tripoli, tra cui alcune su un noto edificio di comando e controllo nel settore di Bab Al-Aziziya, poco dopo le 18 gmt di sabato sera" (le 20 in Italia). Il generale Charles Bouchard, comandante dell'operazione "Unified protector", si è detto "al corrente di informazioni non confermate dei mass media secondo le quali alcuni membri della famiglia Gheddafi potrebbero essere stati uccisi. Ci rammarichiamo di ogni perdita di vita umana, particolarmente quella di civili innocenti". Tuttavia "tutti gli obiettivi della Nato sono di natura militare e chiaramente legati agli attacchi sistematici del regime di Gheddafi contro la popolazione libica e le zone popolate. Non prendiamo di mira le persone". Bouchard ha quindi confermato che "la Nato proseguirà le sue operazioni fino a quando non cesseranno tutti gli attacchi e le minacce contro i civili, fino a quando tutte le forze fedeli a Gheddafi, compresi cecchini, mercenari e forze paramilitari, non siano rientrate nelle loro basi e fino a quando non ci sarà alcun ostacolo alla consegna degli aiuti umanitari a chiunque richieda assistenza". Attacco Nato contro convoglio forze Gheddafi . Un attacco aereo della Nato ha distrutto 45 veicoli delle forze di Gheddafi dopo che queste avevano ucciso cinque civili in combattimenti in due città orientali. Secondo gli insorti, le forze di Gheddafi sono entrate nelle città Jalu e Awlijah, a sud della fronte orientale vicino a Ajdabiya, aprendo il fuoco e provocando la morte di cinque civili e il ferimento di altri dieci. AbdelJalil Mayouf, addetto stampa della compagnia petrolifera Agoco che gestisce giacimenti nella zona occupata dai ribelli, ha aggiunto che la Nato ha attaccato un convoglio di 45 mezzi delle forze filo Gheddafi subito dopo che avevano lasciato Jalu. Intanto le forze leali a Gheddafi stanno tentando di avanzare su Zenten, città a sudovest della capitale, in mano agli insorti. Lo riferisce uno dei portavoce dei ribelli. Cameron: "Obiettivi in linea con risoluzione Onu". Ma la Russia accusa. I bombardamenti della Nato in Libia non hanno come obiettivo "individui particolari", ha ribadito oggi il premier britannico David Cameron. No comment sulla notizia della morte di Saif GHeddafi. "La scelta degli obiettivi è in linea con la risoluzione 1973 dell'Onu: evitare l'uccisione di civili prendendo di mira le macchine da guerra di Gheddafi tra cui carri armati, armi da fuoco, razzi, ma anche di comando e di controllo". Ma Mosca accusa la Nato di essere andata oltre il mandato della risoluzione. E' quanto sostiene il ministero degli Esteri russo in riferimento al raid che ha colpito il bunker di Gheddafi, esprimendo perplessità sulla dichiarazione con cui la Nato esclude che Gheddafi e la sua famiglia fossero l'obiettivo dell'operazione. Londra indaga su attacco a suo edificio . La Gran Bretagna indaga sulla possibile distruzione di uno dei suoi edifici a Tripoli. Lo ha annunciato un portavoce del ministero degli Esteri. "Siamo al corrente di informazioni secondo le quali la residenza britannica a Tripoli è stata distrutta - ha detto un portavoce del ministero degli Esteri britannico - pensiamo che altre residenze straniere siano state attaccate. Se confermate, tali azioni sarebbero deplorevoli in quanto il regime ha un dovere di protezione delle missioni diplomatiche". Londra ha richiamato il suo ambasciatore a Tripoli all'inizio del conflitto e non ha più una rappresentanza diplomatica nella capitale ma è presente a Bengasi, città in mano agli insorti. Migliaia in fuga verso la Tunisia . Colpi di artiglieria delle forze lealiste nella città tunisina di Dehiba, al confine con la Libia, raggiunta questa mattina da migliaia di profughi libici: una cifra record di circa 5000 persone in un solo giorno registrata dalla polizia tunisina. A metà mattinata decine di veicoli libici si sono messi in fila per oltrepassare il confine, nonostante Tripoli abbia inviato soldati a pochi chilometri dal valico a scopo intimidatorio. Giovedì scorso i soldati fedeli a Gheddafi avevano aperto il fuoco contro i ribelli nella stessa area, superando il confine e suscitando proteste in Tunisia. Da allora, il governo di Tunisi ha deciso di schierare nell'area alcune centinaia di militari. 
ROMA - Da una parte Moratti contro Pisapia, dall'altra il derby degli Invernizzi. Milano e Morterone, testa e coda dei 1345 comuni italiani che andranno al voto il 15 e 16 maggio (a cui si aggiungono 11 province e a novembre una Regione, il Molise, dati Ancitel). Se sulla corsa a Palazzo Marino si è detto tanto, la sfida per guidare i 38 cittadini del minuscolo centro in provincia di Lecco (il più piccolo d'Italia) ha senz'altro meno aspetti noti. Comune da gennaio in amministrazione straordinaria, due aspiranti sindaco con lo stesso cognome: Invernizzi. Antonella, (il primo cittadino sfiduciato) ci riprova a capo di "Vivere Morterone". L'avversario, Riccardo, le lancia la sfida con "Rinnoviamo Morterone" e un programma di 12 punti. Due liste e 18 candidati (esclusi loro due): un passo indietro rispetto a cinque anni fa quando il numero degli aspiranti superò addirittura quello degli aventi diritto. L'importanza di chiamarsi Coppola. Se a Morterone la competizione è targata Invernizzi, a Torino (una delle sfide principali), non ce ne vogliano gli altri candidati, ma è Coppola a farla da padrone. L'originale è il bel Michele (il candidato del centrodestra), assessore regionale alla Cultura, incoronato dal premier come quello che ci vuole per Torino, "una scopa nuova che scopi meglio". Ma sulla scheda i torinesi troveranno anche la "Lista Coppola per una Torino più rosa", che appoggia il  candidato del Terzo Polo, Alberto Musy (provocando le ire di Pdl e Lega), e ancora l'aspirante sindaco Domenico Coppola (sei liste per lui, tra cui una che si chiama Forza Toro ma nessun sito ufficiale). E dove non arriva l'anagrafe ci pensa la fantasia. Solo la commissione elettorale ha stoppato la lista CoPoLa (Comitato Polo Latinoamerica), esclusa come le altre quattro a sostegno di Marco Di Nunzio, tra cui la lista "Bunga Bunga - Più pilo per tutti". Un cartello elettorale di cui fa parte anche "Forza Juve" e che sul suo sito dal nome esotico ( www.intrigatropical.eu ) annuncia ricorsi, facendo proselitismo senza andarci troppo per il sottile: "Vuoi candidarti e percepire uno stipendio? Clicca qui". La centenaria e il programma in prestito. Ben altra molla dovrà aver spinto a cimentarsi nell'agone politico Marcella Beltrame, 100 anni appena compiuti, in corsa per la lista civica a sostegno di Silvano De Bortoli, nel comune di S. Quirino (Pordenone). Si aspettava il via libera ufficiale dopo la presentazione delle liste. Candidatura ammessa e come riporta il sito della Regione Friuli , la signora, nata il 1° aprile 1911,  sarà regolarmente ai nastri di partenza. Il Trentino Alto Adige, invece, è l'unica regione dove non sono previste votazioni. Succede così che programma presentato nel 2005 da Renzo Anderle, ex sindaco di Pergine Valsugana (Trento), possa tornare buono per la corsa di Emanuele Cassano (Pd), in lizza nel comune barese di Palo del Colle, a 17 Km da Bari. Plagio autorizzato dall'autore (anche lui nell'area del centrosinistra) all'insegna della circolazione delle buone idee. A patto di fare le dovute modifiche, tagliando in primis i riferimenti alle piste da sci. Viva il fair play. Plagi non autorizzati e io ci riprovo. Qualcosa di simile, ma senza avvisare l'autore, aveva provato a fare Gianni Lettieri nei suoi 72 punti programmatici "copiati" in parte dai 100 di Matteo Renzi. Scoperto, si è difeso ammettendo di aver preso il buono anche da "De Luca, Tosi e Chiamparino". Mentre restando sempre a Napoli salta fuori in rete come "il Futuro è mo'" slogan del candidato Pd, Mario Morcone riecheggi in dialetto napoletano "Il Futuro è adesso" di Renata PolverinI. Ancora nel capoluogo partenopeo, 48 consiglieri dell'ultima legislatura (l'80%) hanno scelto di ricandidarsi. Se fossero tutti eletti (con il numero tagliato da 60 a 48), non si vedrebbe nessuna faccia nuova a palazzo S. Giacomo. Lega contro Bossi e a Cagliari la donna pilota. Neanche il cognome del leader tanto amato dai leghisti aiuta, invece, Massimo Bossi nella sua corsa a sindaco di Gallarate (Varese). E' arrivato il sostegno del Pdl, ma il Carroccio gli ha messo contro un suo candidato di punta, Giovanna Bianchi Clerici. Colpa, dicono, di alcuni manifesti con la scritta "Vota Bossi" e il simbolo dell'odiata Lega Padana lombarda, che avrebbero mandato su tutte le furie il Senatùr. Orgoglio indipendista ma in salsa sarda per Claudia Zuncheddu, già "consigliera" regionale e tra i candidati per la poltrona di primo cittadino a Cagliari. Nome noto, come spiega lei stessa sul suo blog , a livello nazionale e internazionale come pilota di rally. Nel suo palmares Parigi-Dakar, Rally dei Faraoni, Parigi-Città del Capo, Rally di Tunisia, Parigi-Pechino. Nel 1986, prima donna di sempre ad entrare nelle selezioni del durissimo Camel Trophy. Fassino alla Clint e la Letizia privata. Questo per i meno noti. Ma anche i big si attrezzano per fare breccia nell'immaginario degli elettori. Piero Fassino per la sua corsa rispolvera uno degli ultimi Clint Easwood e battezza la Gran Torino. E sul sito ufficiale salta fuori una locandina con l'ex segretario dei Ds in versione Walt Kowalski. Si provano anche a demistificare alcuni luoghi comuni: "Contrariamente da quanto si possa supporre dal mio fisico", scrive il candidato del centrosinistra, "mi piace mangiare e bere bene". Si abbandona alle confidenze anche la donna di ferro dell'amministrazione milanese, Letizia Moratti. Tra la grana Lassini e il mantra alla "Ok il prezzo è giusto" delle 100 cose già fatte e le 100 da fare (che come scritto da Repubblica in grossa parte sembrano le stesse), c'è tempo anche per guardarsi indietro: "Da bambina sognavo di fare la ballerina alla Scala o l'architetto, ma la vita mi ha riservato altro". E nella casa di vetro del "mondo di Letizia" salta fuori una Moratti in versione Karen Blixen/Meryl Streep in "La mia Africa", con una citazione, quasi obbligata, tra le canzoni del cuore per Ornella Vanoni. La cantante e il rugbista. Proprio la cantante milanese, infatti, inaugura la breve carrellata dei nomi noti in corsa in questa tornata. Nel capoluogo lombardo, trova posto come aspirante consigliere assieme all'ex nazionale di rugby, Marcello Cutitta nella lista "Milano al Centro". Conferma per Carmine Abagnale nel listino Pdl. In lizza anche Gianni Rivera e Marco Predolin nella lista "Librandi per Milano". Non si trova traccia, almeno in rete, dell'annunciata candidatura in Veneto di Debora Caprioglio, nelle fila dell'Alleanza di Centro di Pionati. Altro derby sportivo a Siena, dove l'ex pilota Alessandro Nannini corre come aspirante sindaco per il centrodestra. Tra i suoi sfidanti per il Terzo Polo, Gabriele Corradi, papà del calciatore dell'Udinese Bernardo. Assessorato annunciato a Napoli per Fabio Cannavaro. Parola del candidato del centrodestra, Gianni Lettieri, che molto ammicca al calcio e agli azzurri di Mazzarri nella campagna "Far vincere Napoli". "Solo uno spot", ha replicato il candidato Idv, Luigi De Magistris: "noi preferiamo Cavani e Lavezzi che rappresentano il futuro". Budget e social network. Diecimila euro contro venti milioni (stando alle ultime cifre accreditate). E' la distanza che separa la campagna low cost della stella ventenne dei grillini, Mattia Calise, da quella di Letizia Moratti (che si era fermata a 6 cinque anni fa). Fatica ad arrivare a 1 milione il candidato del centrosinistra Giuliano Pisapia. Più equilibrata la volata bolognese, dove Virgilio Merola mette in preventivo 160 mila euro (a cui andrà sommato il conto del Pd), contro i 140mila di Daniele Corticelli, candidato civico di Bologna Capitale, i 100 mila del leghista Manes Bernardini, appaiato a Stefano Aldrovandi del Terzo Polo. Dove non arrivano le risorse finanziarie possono, però, i social network. Chi sarà il più bravo sul web? Ecco una classifica in tempo reale dei candidati su Twitter, che tiene conto di tweets pubblicati, presenza, followers e rapporto friends/followers). I risultati: sul podio salgono Luigi De Magistris, Virginio Merola e Manes Bernardini. Rimandati, almeno per il momento, Guido Baldrati (Fli per la provincia di Ravenna), Franco Ceccuzzi (Pd per Siena) e Claudio (Pd per Pordenone). L'asso di bastoni e il bagnino. E per i più nostalgici restano i tradizionali manifesti elettorali. Tre citazioni per le trovate più audaci di questa  tornata. A Milano non fa difetto il celodurismo all'aspirante consigliere della Lega Nord Massimiliano Bastoni, che si fa ritrarre sorridente accanto alla carta napoletana da cui nasce il suo slogan: "Cala l'asso... Vota bastoni". Non teme di sfigurare, nonostante i 63 anni appena compiuti, Alberto Astolfi detto Bertino, in canottiera e costume come ogni bagnino che si rispetti della riviera romagnola. Sguardo fiero verso l'orizzonte e mare Adriatico sullo sfondo, lo slogan dell'aspirante consigliere comunale di Rimini è "Senza se, senza ma, ho sempre remato per la mia città". Chiude il tris Gianluigi Marra detto Giangi in corsa come sindaco per la lista Azzurri Italiani a Torino: "Scopiamo?... via la vecchia politica", si chiede sorridente con tanto di ramazza tricolore. Due idee dal suo programma: trasformare i campi nomadi in campeggi per turisti e usare le guardie giurate per pattugliare il territorio. Con queste premesse qualcuno potrebbe invidiare gli elettori di Gubbio: loro votano una settimana più tardi. Tutto rimandato per la corsa dei ceri. Leggi i commenti I commenti dei lettori 
