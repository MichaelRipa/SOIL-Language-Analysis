ROMA - In un'altra giornata tremenda per i mercati italiani, interviene dopo le 21 la presidenza della Repubblica, con una nota ufficiale. "Nessuno può sottovalutare il segnale allarmante rappresentato dall'odierna impennata del differenziale tra le quotazioni dei titoli del debito pubblico italiano e quelli tedeschi. E' un segnale di persistente difficoltà a recuperare fiducia come è indispensabile e urgente. Si è ancora in tempo per introdurre in Senato nella legge di conversione del decreto del 13 agosto misure capaci di rafforzarne l'efficacia e la credibilità. Faccio appello a tutte le parti politiche perché sforzi rivolti a questo fine non vengano bloccati da incomprensioni e  da  pregiudiziali insostenibili". L'appello del Quirinale è stato subito rilanciato dalle grande agenzie internazionali. Che l'Italia in una situazione "fragile" lo ha detto senza mezzi termini anche il Cancelliere tedesco Angela Merkel. E Moody's ha parlato di un rating italiano sotto osservazione. Quando arriva la nota il presidente del consiglio è ad Arcore mentre il ministro dell'Economia, Giulio Tremonti è nel suo studio in via XX settembre. Le richieste del presidente della Repubblica non potranno certamente rimanere inascoltate e quindi sarà necessario mettere nuovamente mano alla manovra. Il richiamo forte di Napolitano arriva dopo i tentativi messi in atto dal ministro dell'Economia e, insieme, dal premier, di convincere Umberto Bossi a riaprire il capitolo pensioni, in un incontro di due ore a via Bellerio . Tentativo, a quanto pare, fallito. Quale possa essere la leva per dare "credibilità" alla manovra non è dato sapere: oltre alle pensioni l'altra misura strutturale da fare subito potrebbe essere l'Iva, di cui molto si è parlato, anche se dal Tesoro, ancora nel pomeriggio, si chiariva che non era allo studio nessun intervento in materia. C'è poi lo spettro, ventilato dall'opposizione, della necessità di una imposta sui grandi patrimoni. Nel pomeriggio la strada appariva sgombra per una veloce approvazione delle misure già messe a punto. Le opposizioni (esclusa l'Idv), avevano dato la loro disponibilità a fare approvare il provvedimento in due giorni a patto che il governo rinunci alla fiducia. Obiettivo confermato anche da Maurizio Gasparri che aveva pronosticato una chiusura "in 48 ore" se tutti i gruppi si impegnano a ridurre, o ritirare proprio, gli emendamenti (che al momento sono qualche centinaio). Domani, comunque, sarà la capigruppo convocata per domani prima dell'avvio dei lavori dal presidente del Senato, Renato Schifani, a rimodulare la tempistica per l'esame dell'assemblea. Quanto la nodo fiducia (che in ogni caso a Palazzo Madama può essere messa in qualsiasi momento e votata subito dopo), da ambienti del Senato trapela che sia una questione ancora aperta. Le distanze tra maggioranza e opposizione, in ogni caso, al di là delle intenzioni, restano ampie e sempre sulle stesse questioni. Da un lato i tagli agli enti locali (con gli amministratori ancora sul piede di guerra perchè così com'è la manovra impedisce "di fornire i servizi ai cittadini"), dall'altro il nodo più difficile da sciogliere del pacchetto lavoro, con la Cgil che domani scenderà in piazza, dove ci saranno anche i leader di Pd e Idv, Pier Luigi Bersani e Antonio Di Pietro. E proprio sull'articolo 8 della manovra si concentrerebbero le preoccupazioni di Giorgio Napolitano, che, secondo fonti parlamentari dell'opposizione, guarderebbe con attenzione agli effetti delle possibilità di deroga introdotte col provvedimento. Non c'è solo il passaggio cruciale dei licenziamenti, infatti, ma anche il timore che si possa derogare anche sulla sicurezza sul lavoro. Nel giro di un'ora arriva a Napolitano l'appoggio del leader dell'Udc Pier Ferdinando Casini. Che dice: "Il Capo dello Stato ha rivolto, pochi minuti fa, un preciso monito alle forze politiche. Dalla mia città, Bologna, rispondo che noi aderiamo pienamente al suo appello ed invitiamo il Governo ad assumere iniziative necessarie per rendere credibile questa manovra. Noi non lo condividiamo - aggiunge - ma questo provvedimento ha bisogno di essere almeno accettabile  economicamente. Ci viene chiesta maggiore responsabilità e noi, nel nostro ruolo di opposizione, abbiamo intenzione di manifestarla, pur restando contrari a questa manovra, perché non possiamo illuderci di evitare facilmente lo spettro della Grecia". Leggi i commenti I commenti dei lettori 
MILANO  - Per sua fortuna Massimiliano Allegri ha costruito il Milan sul concetto di equilibrio. Una compattezza difensiva che ha permesso alla formazione rossonera di vincere l'ultimo scudetto con il miglior reparto arretrato del campionato. Nella passata stagione il Milan ha chiuso tantissime partite con la porta inviolata. Una virtù che sarà sicuramente utile in occasione della sfida della prima giornata con la Lazio. Perché Allegri non potrà confidare troppo sulle soluzioni offensive. Davanti, infatti, le ultime settimane hanno lasciato in eredità qualche problema fisico. Zlatan Ibrahimovic continua ad avvertire qualche problema alla caviglia sinistra, come testimoniano i gonfiori e gli impacchi di ghiaccio al termine di alcuni allenamenti con la Nazionale. Ma lo svedese tiene duro e, dopo aver giocato contro l'Ungheria, si prepara a scendere in campo domani con San Marino. Impresa che invece non è riuscita a Robinho nell'amichevole tra Brasile e Ghana a Londra. Il verdeoro è rientrato a Milanello ha causa di un problema agli adduttori. Oggi si è allenato a parte. Evidentemente l'amichevole della capitale inglese è indigesta ad alcuni giocatori rossoneri. Anche Kevin Prince Boateng non può partecipare a causa di qualche incomprensione con il ct del Ghana, Goran Stevanovic che chiede più rispetto per la Nazionale al centrocampista offensivo. Ma questo tutto sommato può essere un vantaggio per Allegri che potrà impiegare un calciatore più fresco con la Lazio. Un modo per trovare alternative avanzate visto che Boateng viene considerato un jolly offensivo. Oltre a Robinho e Ibrahimovic in condizioni non ottimali, bisogna considerare Pippo Inzaghi ancora a parte nell'allenamento di oggi e comunque giù di morale per l'esclusione dalla lista per la prima fase di Champions League, e Stephane El Shaarawy che ha giocato poco in questo precampionato, anche se sta iniziando a scaldare i motori come ha dimostrato l'ultima amichevole con il Como. E così, a conti fatti, in avanti restano a pieno regime Pato e Antonio Cassano. Anche per questo motivo in casa Milan avrebbero preferito cominciare con un avversario meno solido rispetto alla Lazio. Senza dimenticare che, giocando venerdì sera, i nazionali avranno un giorno in meno per recuperare dagli impegni di questi giorni. Ma è stata una scelta concepita per avere qualche ora di riposo in più prima della trasferta di Barcellona. E anche lì l'equilibrio infuso da Allegri al Milan sarà molto importante. Leggi i commenti I commenti dei lettori 
LA MUSICA italiana perde una promessa, in parte già mantenuta, in parte ancora gravida di possibilità. Non ce l'ha fatta a risvegliarsi dal coma Salvatore Licitra. Il grande tenore italiano è morto a soli 43 anni , oggi  all'ospedale Garibaldi di Catania. Licitra era stato ricoverato in condizioni gravissime Il 27 agosto 2011, in seguito a un incidente in vespa avvenuto durante un soggiorno in Sicilia in cui era giunto per ricevere il Premio Ragusani nel Mondo. Licitra era nato a Berna ma aveva genitori siciliani, originari proprio di Ragusa, e non aveva mai reciso i rapporti con la propria terra. IL VIDEO La sua formazione musicale la ebbe al nord, a Milano prima, poi a Parma dove si specializzò nel repertorio che poi lo avrebbe visto interprete d'eccellenza: le opere di Giuseppe Verdi. Eppure il successo lo doveva a un capolavoro Pucciniano. Licitra era stato scoperto da Muti in una recita di Tosca nel 2000 alla Scala, ma come è avvenuto per tanti nella storia del teatro, il grande exploit  -  quello della consacrazione  -  lo fece quando,  due anni dopo al Metropolitan di New York, dovette sostituire due ore prima dell'inizio dello spettacolo Pavarotti. Non uno qualsiasi. Ancora una volta l'opera era Tosca e Licitra era alla prova fondamentale della sua vita, il pubblico lo aspettava al varco e il varco era l'aria E lucevan le stelle . Licitra la canta superbamente e riceve quasi un minuto di applausi non appena la porta a termine. Da lì, a 34 anni, la carriera del tenore  -  cominciata un po' per caso e per nulla precocemente - inizia un viaggio ad alta velocità tanto che Licitra comincia a essere chiamato "nuovo Pavarotti", e quando il cantante modenese muore è inevitabile che sia lui a venirne nominato erede. Apprezzatissimo dai più grandi direttori d'orchestra, da Daniel Barenboim a Zubin Metha, Licitra lavorava molto all'estero, in America soprattutto, e in Italia con le orchestre e i teatri più prestigiosi. Ci lascia una discografia dedicata soprattutto ai classici dell'opera lirica italiana. Aveva un calendario ricchissimo che lo avrebbe impegnato nei prossimi mesi in giro per il mondo con Turandot, Aida, Ernani. Sarebbe dovuto tornare in Sicilia proprio in settembre per una Norma diretta da Veronesi, interpretata assieme al soprano Maria Guleghina. Un peccato davvero dover soltanto immaginare quali nuovi colori la maturità avrebbe potuto dare a una delle più importanti voci italiane. 
ROMA - Giudizio immediato per il parlamentare Alfonso Papa e per Luigi Bisignani, il consulente già condannato per la maxitangente Enimont e nonostante ciò - secondo i magistrati - "ascoltato consigliere dei vertici aziendali delle più importanti aziende controllate dallo Stato, di ministri della Repubblica, sottosegretari e alti dirigenti statali". Lo ha stabilito il giudice per le indagini preliminari Luigi Giordano, accogliendo la richiesta dei pm Henry John Woodcock e Francesco Curcio del pool guidato dall'aggiunto Francesco Greco. Il processo è fissato per il prossimo 6 ottobre dinanzi alla prima sezione del tribunale di Napoli. Per gli inquirenti, le prove raccolte sono sufficienti ad affrontare un procedimento saltando la fase dell'udienza preliminare. I reati per i quali i due indagati, entrambi detenuti, saranno processati sono quelli confermati dal tribunale del riesame. E' esclusa dai capi di imputazione l'accusa di associazione a delinquere. LEGGI: L'ORDINANZA COMPLETA Il parlamentare del Pdl Alfonso Papa e Luigi Bisignani, il consulente già condannato per la maxitangente Enimont e nonostante ciò, secondo i magistrati, "ascoltato consigliere dei vertici aziendali delle più importanti aziende controllate dallo Stato, di ministri della Repubblica, sottosegretari e alti dirigenti statali", saranno processati il 26 ottobre prossimo. Il Gip di Napoli Luigi Giordano ha accolto la richiesta di giudizio immediato avanzata dai pm Francesco Curcio ed Henry John Woodcock e dal procuratore aggiunto Francesco Greco per i due principali indagati nell'inchiesta sulla P4, un sistema di intelligence parallelo messo in piedi - secondo i magistrati - per condizionare la vita della pubblica amministrazione. Papa e Bisignani - il primo in carcere, il secondo agli arresti domiciliari - compariranno dunque davanti ai giudici della Prima sezione del Tribunale di Napoli tra un mese esatto e saranno giudicati, a vario titolo, per i reati di concussione, corruzione, falso e rivelazione del segreto d'ufficio. Non saranno invece processati per l'associazione a delinquere, reato pure riconosciuto dal tribunale del Riesame: in attesa del pronunciamento della Cassazione sui ricorsi presentati dai legali dei due indagati, l'ordinanza che dispone la custodia cautelare in carcere sia per Papa che per Bisignani è infatti sospesa. A questo punto saranno i giudici a dire se il parlamentare e il consulente sono quegli "spregiudicati protagonisti della vicenda criminale" ricostruita dalla procura di Napoli o se invece, come sostengono i loro legali, sono estranei ad ogni attività illecita. Certo le accuse nei loro confronti - passate già al vaglio di un tribunale (il Riesame appunto) che ha, anzi, aggravato la posizione dei due - sono pesanti. Scrivono infatti i magistrati che Papa e Bisignani - assieme al carabiniere Enrico La Monica (latitante in Senagal, ndr) e ad altri appartenenti alle forze di polizia ancora da identificare - sono stati "impegnati nella gestione di un vero e proprio sistema criminale, illegale e surrettizio, preordinato all'acquisizione e alla gestione per scopi e finalità extra ordinem (nel vero senso della parola) sia (e soprattutto) di notizie riservate e secretate inerenti, tra l'altro, delicati procedimenti penali in corso, sia di notizie e informazioni inerenti a 'dati sensibili' e strettamente personali riguardanti in particolare esponenti di vertice delle Istituzioni ed alte cariche dello Stato". In questo quadro, Papa "in modo più grossolano (in quanto sembra alla costante ricerca di soldi)" e Bisignani "in modo ben più sottile (più attento ad un effettivo potere politico e alla gestione indiretta di attività economiche), insieme alle persone a loro collegate, appaiono da lungo tempo dedicate a creare un humus nel quale, di volta in volta, ottenere i risultati sperati" attraverso  il "ricatto e l'aggressione politica". Un metodo ben oliato dove, secondo i pm, Papa - "che ha svolto con continuità attività finalizzate a varie forme di abuso per ottenere denaro, pagamenti di prestazioni, disponibilità di vari soggetti" - aveva le notizie riservate da La Monica e da altri appartenenti alle forze di polizia e le girava a Bisignani che, a sua volta, le metteva a disposizione dei 'potenti'. L'inchiesta sulla P4 non è però affatto chiusa. Resta infatti aperto il filone riguardante le altre 'talpe' che avrebbero passato le notizie a Papa e Bisignani e quello sull'ex capo di Stato Maggiore della Finanza Michele Adinolfi che, secondo l'accusa, avrebbe detto al presidente dell'AdnKronos Giuseppe Marra di avvertire Bisignani che vi erano indagini sul suo conto. Filone, quest'ultimo, finito a Roma dopo che la procura generale della Cassazione ha stabilito che la competenza ad indagare spetta ai magistrati romani. Leggi i commenti I commenti dei lettori 
La Fiorentina comunica i prezzi dei biglietti stadio per tutta la stagione, dividendo le partite tra fascia alta (Juventus ecc.), media (Roma ecc.) e bassa (Parma ecc). Come si vede i prezzi di curva oscillano da 12 a 25 euro In fondo, sotto la tabella, l'elenco delle partite diviso per fasce Fascia 			di prezzo Bassa Media Alta TRIBUNA 			D'ONORE € 			125,00 € 			150,00 € 			180,00 POLTRONA € 			95,00 € 			110,00 € 			140,00 POLTRONCINA € 			65,00 € 			75,00 € 			110,00 MARATONA 			CENTRALE € 			35,00 € 			50,00 € 			70,00 TRIBUNA 			LATERALE € 			32,00 € 			45,00 € 			62,00 MARATONA € 			30,00 € 			43,00 € 			62,00 TRIBUNA 			ESTERNA € 			25,00 € 			35,00 € 			50,00 MARATONA 			LATERALE € 			20,00 € 			30,00 € 			40,00 PARTERRE 			DI TRIBUNA € 			19,00 € 			29,00 € 			40,00 PARTERRE 			DI MARATONA € 			14,00 € 			22,00 € 			32,00 CURVA 			FERROVIA € 			12,00 € 			18,00 € 			25,00 CURVA 			FIESOLE € 			12,00 € 			18,00 € 			25,00 Gli incontri di fascia “ALTA” saranno i seguenti: Fiorentina – Juventus Fiorentina – Milan Fiorentina – Inter Gli incontri di fascia “MEDIA” saranno i seguenti: Fiorentina – Bologna Fiorentina – Lazio Fiorentina – Genoa Fiorentina – Roma Fiorentina – Siena Fiorentina – Napoli Fiorentina – Palermo Gli incontri di fascia “BASSA” saranno i seguenti: Fiorentina – Parma Fiorentina – Catania Fiorentina – Atalanta Fiorentina – Lecce Fiorentina – Udinese Fiorentina – Cesena Fiorentina – Chievo Fiorentina – Novara Fiorentina – Cagliari Ricordiamo inoltre che la Campagna abbonamenti si concluderà sabato 10 settembre alle 18:30. 
In casa aveva documenti, tesserini medici e anche paramenti da sacerdote. Tutto, rigorosamente, falso. Angelo Malannino, 62 anni e noto truffatore in Italia ma anche all'estero, è stato denunciato dai carabinieri di Aprilia, in provincia di Latina, mentre stava cercando di mettere in piedi l'ennesima truffa milionaria, attraverso l'acquisizione di titoli bancari e falsi documenti d'identità. Aveva già predisposto tutte le carte per la compravendita di una finta struttura sanitaria di Aprilia. Risultando sulla carta acquirente della struttura si stava organizzando per rivenderla ad imprenditori locali interessati. Ma proprio il suo arrivo ad Aprilia ha attirato l'attenzione delle imprese e destato i primi sospetti. La truffa è stata quindi sventata grazie a un tempestivo intervento dei carabinieri della stazione di Aprilia, guidati dal maggiore Luca Nuzzo, che hanno denunciato Malannino, con precedenti penali analoghi, per i reati di sostituzione di persona, falsità materiale, falsa attestazione a pubblico ufficiale e usurpazione di titoli. Nell'appartamento che aveva a Tor San Lorenzo, in provincia di Roma, i carabinieri hanno infatti rinvenuto carte e documenti falsi, una borsa da medico contenente materiale sanitario, tessere di riconoscimento per medici e addirittura paramenti da sacerdote e falsi timbri del Vaticano. Le "gesta" di Malannino hanno fatto il giro d'Italia sul finire degli anni '90, anche se la sua prima truffa risale al 1972. Nel 1992 fu denunciato a Pompei, per esercizio abusivo della professione medica e usurpazione di titoli. Nella città campana l'uomo era riuscito non solo a spacciarsi sacerdote e a celebrare messa, ma anche a prescrivere cure mediche nonostante non ne avesse alcun titolo. Nel 1995, per sei settimane si finse sacerdote nella chiesa cattolica St Wilfrid di York, nel nord dell'Inghilterra. In quell'occasione fu condannato a tre mesi di prigione. Nonostante il carcere, 'don' Angelo Mannino tornò alla ribalta nel 1999, stavolta in Veneto. Ma di denunce il truffatore ne ha raccolte a decine in tutt'Italia. 
NEW YORK - Francesca Schiavone è stata eliminata negli ottavi di finale dell'Us Open. L'azzurra, n.7 del seeding, è stata sconfitta dalla 19enne russa Anastasia Pavlyuchenkova (n.17) per 5-7 6-3 6-4 in 2 ore e 41' di gioco. Fatale l'ultimo game, con la Schiavone al servizio che annulla 2 match point ma non il 3°. Tra l'altro anche un anno fa la milanese raggiunse i quarti degli Us Open battendo proprio la Pavlyuchenkova negli ottavi per 6-3 6-0. RESTA SOLO LA PENNETTA - Stavolta la storia è stata diversa, e per l'Italia sfuma l'opportunità di presentarsi, per la prima volta in uno Slam, con due azzurre ai quarti dopo l'impresa di ieri di Flavia Pennetta, ormai unica a rappresentare i colori azzurri nell'ultimo major stagionale. IRREFRENABILE SERENA - Nel torneo femminile va avanti come un ciclone Serena Williams che ha superato senza troppi patemi (6-3 6-4) anche Ana Ivanovic. La marcia della più piccola delle Williams sembra davvero irresistibile visto che sin qui nel torneo ha ceduto solo 17 giochi alle avversarie, impiegando meno di 5 ore per 4 quattro match. DJOKOVIC AI QUARTI - Tra gli uomini Novak Djokovic è andato avanti secondo previsioni anche se ho dvuto lottare non poco per domare il talento dell'ucraino Alexandr Dolgopolov, piegato per 7-6(16/14) 6-4 6-2. Ora troverà il connazionale Janko Tipsarevic (n.20) che ha superato  lo spagnolo Juan Carlos Ferrero per 7-5 6-7(3) 7-5 6-2. Leggi i commenti I commenti dei lettori 
ROMA - Il giorno del rientro, a Trigoria, era atteso anche come quello dell'incontro tra Waler Sabatini e Francesco Totti. Un colloquio che avrebbe dovuto servire al direttore sportivo per ribadire a Totti i concetti già espressi davanti ai microfoni che hanno riacceso il caso aperto dal doppio "sgarbo", a Bratislava prima  -  dove il numero dieci era stato lasciato a guardare  -  e con la sostituzione dell'Olimpico una settimana più tardi. INCONTRO TOTTI-SABATINI  - Un colloquio su cui per tutta la sera aleggia il mistero. Le parti negano di aver avuto un contatto. Da dentro Trigoria, però, sono in tanti a giurare su un incontro di una mezz'ora circa, all'interno dell'ufficio del direttore sportivo, tra Sabatini e Totti. Note le ragioni: il ds voleva spiegare di persona al capitano i motivi che lo avevano spinto a presentarsi in conferenza per affrontare la questione relativa ai malumori di Totti, al suo momento all'interno della Roma, per prendere di petto una continua speculazione mediatica al riguardo. E spiegare quindi il senso originario delle parole e l'intento reale dell'intervento mediatico. Impossibile però conoscere le risposte del numero dieci romanista. In campo però, subito dopo il colloquio, è sceso un Totti sorridente. LUIS ENRIQUE E IL CAPITANO  - Con lui ha voluto soffermarsi anche Luis Enrique: pochi minuti, non più di 4 o 5, per dispensare qualche indicazione tattica e ribadire, da parte dell'allenatore, la propria fiducia al numero dieci. Difficile dire se, dopo il doppio confronto pomeridiano, le amarezze per Totti siano alle spalle. Per ora, meglio aspettare la parola dell'Olimpico, domenica, contro il Cagliari. In vista del match, il tecnico ha provato anche alcuni movimenti offensivi del tridente, testando nuovamente insieme Bojan, Totti e Osvaldo. Le cose più belle, però, sono arrivate da Borriello: tre gol, tutti molto simili con movimento a rientrare da destra e palla all'incrocio dei pali, per meritarsi la stretta di mano di Luis Enrique. GAGO: "TOTTI UN ESEMPIO"  - In campo, si è visto anche Gago. Il centrocampista, presentato alla stampa, non ha voluto sbilanciarsi sulla querelle intorno al capitano romanista. "Sono stato qui solo un giorno nello spogliatoio, ma le sensazioni sono positive, non credo ci saranno problemi. Credo che lotteremo per entrare in tutte le coppe possibile e questo si ottiene con il lavoro con l'impegno e assecondando le idee del tecnico. È un progetto che punta sui giovani e per questo è fondamentale la presenza di giocatori come Francesco Totti". La presenza di Totti in campo, quindi, è importante anche per la squadra: "Credo che influenzi molto sia dentro che fuori dal campo  -  spiega il regista argentino  -  per quello che ha vinto e quello che rappresenta, per il suo carisma. Un giocatore della sua qualità è sempre meglio averlo, vederlo in allenamento, per l'impegno che mette, è un esempio. Anche per me che vengo da fuori. È un esempio per me e per i più giovani". Una parola, poi, anche sulla compatibilità con De Rossi: "Siamo giocatori che possono giocare tranquillamente insieme, ovviamente deve decidere l'allenatore. Posso giocare in tutti i ruoli, anche con l'argentina ho giocato anche in posizione più avanzata rispetto a quella di centrale di centrocampo". Poi, sul ruolo di Baldini nel suo trasferimento in Italia: "La presenza di Baldini è stato un fattore importante, ma non predominante. Decisivo è stato il progetto. Mi ha entusiasmato il nuovo progetto sportivo, oltre che questa splendida città e la squadra.  A livello di giocatori, di progetto, di club, la Roma deve ambire ai traguardi più alti. Tutti i giocatori del club hanno voglia di regalare successi alla Roma. Il Palermo? Avevo dato la parola a un dirigente romanista. E per me la parola vale più di un contratto". Leggi i commenti I commenti dei lettori 
ROMA - Il Pd ha sospeso Filippo Penati dal partito: lo ha deciso la commissione di Garanzia del Partito democratico, presieduta da Luigi Berlinguer, che si è riunita a Roma. Il voto è avvenuto all'unanimità, dopo un incontro durato tre ore. La sospensione è un "atto temporaneo" che varrà "fino al completo chiarimento della sua situazione giudiziaria", ha spiegato Berlinguer, aggiungendo che nei confronti di Penati è disposta anche "l'esclusione dall'elenco degli iscritti". "È convinzione profonda e costitutiva del Pd - si legge nella decisione della commissione - a cui Penati si è autonomamente adeguato autosospendendosi e dichiarando di voler rinunciare alla prescrizione, che quanti rivestano responsabilità pubbliche o esercitino attività politica debbano, ancora più dei comuni cittadini, mostrarsi integri e lontani da ogni forma di compromissione con l’illecito, al fine di non danneggiare con i propri comportamenti le istituzioni nelle quali operano e il partito in cui militano". Ed è arrivata la replica di Penati. L'ex sindaco di Sesto ed ex presidente della provincia di Milano ricorda innanzitutto di essersi già autosospeso: "Ho fatto tutti i passi indietro doverosi, necessari a scindere nettamente la mia vicenda da quella del Pd, compresa l'autosospensione e questo senza attendere la decisione del partito. Questo per potermi difendere meglio ed evitare problemi e imbarazzi al Pd stesso. Ribadisco che sono estraneo ai fatti che mi sono contestati e sono certo che il corso della giustizia lo dimostrerà". Alla festa del Pd di Pesaro, anche il leader dell'Italia dei valori Antonio Di Pietro commenta il caso Penati: "Io sono messo come Bersani", dice di Pietro, "Le colpe ricadono sempre sui segretari". Rimarcando che tutti possono sbagliare: "anche Gesù su 12 apostoli ne ha sbagliato uno". Leggi i commenti I commenti dei lettori 
