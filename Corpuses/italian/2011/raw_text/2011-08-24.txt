SENIGALLIA - Il caro affitti strangola la famiglia? La rata del mutuo arriva come una mannaia a fine mese? Basta prendere caschetto e cazzuola. A Senigallia la casa si costruisce da soli. L'idea è della cooperativa Consorzio Solidarietà e Mondo Solidale , che ha riunito un gruppo di italiani e immigrati e inaugurato il primo cantiere di autocostruzione. Il progetto chiamato "Le mani, per vivere insieme" prevede 20 alloggi, suddivisi in quattro blocchi, da edificare in un anno, un anno e mezzo. Al lavoro saranno i componenti di 10 famiglie di cittadini comunitari e 10 di extracomunitari per 900 ore di lavoro a famiglia. L'obiettivo è duplice. Da una parte, far fronte ai prezzi esorbitanti del mercato immobiliare e fornire immobili a prezzi calmierati, dando la possibilità anche a chi non potrebbe permetterselo di comprare casa, abbattendo il costo del 50%. Dall'altra, dar vita ad un progetto di inclusione sociale creando comunità multietniche legate da rapporti di buon vicinato, relazioni di prossimità, solidarietà. Inoltre gli edifici saranno tirati su con criteri di bioedilizia e corredati  delle più avanzate tecnologie per il risparmio energetico. I "muratori" provengono da tre diversi continenti: Europa, Asia e Africa. 6 le nazionalità oltre a quella italiana: polacca, cinese, iraniana, albanese, algerina e ucraina. Tra le famiglie comunitarie 9 sono italiane e una è polacca. Tra quelle extracomunitarie, una famiglia è cinese, 2 iraniane, 5 albanesi, una algerina e una ucraina. Mondo multietnico e autosufficiente. I 20 soci - 13 uomini e 7 donne - si sono divisi il lavoro secondo abilità e funzionalità specifiche. Ci saranno: quattro operai, due artigiani, due impiegati, due infermieri, due poliziotti, una cameriera, un carabiniere, una casalinga, un  commerciante, un elettricista, un'operatrice sanitaria, una parrucchiera, un pizzaiolo. Per far fronte alla diversità culturale e linguistica è previsto inoltre l'intervento di mediatori culturali. Il cantiere sarà guidato da personale specializzato e gli operai-proprietari lavoreranno a contatto di gomito, condividendo fatica e soddisfazioni, banco di prova per la futura convivenza. Un progetto sperimentale. Si tratta infatti di un progetto sperimentale di housing sociale che si avvale del partnership di Banca Popolare Etica (che ha concesso il mutuo), co -finanziato con il Fondo per l'inclusione sociale degli immigrati del Ministero del Lavoro e delle Politiche Sociali. In corso anche uno studio da parte dell'Università Politecnica delle Marche che presenterà il progetto come case study al Congresso Internazionale di Valencia sulle politiche abitative partecipative. 
TRIPOLI - Hanno combattuto tutta la notte, mirando al cuore della capitale libica, la zona di Bab al Aziziya dove si trova il compound di Muammar Gheddafi. E' nella residenza-bunker che si concentrano ancora gli scontri, una colonna di fumo nero si innalzava ancora in serata. Intorno, incessanti, i colpi di arma da fuoco. Tripoli brucia. Dopo tre giorni di combattimenti si contano almeno 400 morti e 200 feriti. E in serata arrtiva la notizia del sequestro di quattro giornalisti italiani: rapinati, picchiati e condotti in un'abitazione a Tripoli. Caccia al raìs . Per gli insorti, prendere il Colonello significa il riconoscimento ufficiale, e la resa dev'essere incondizionata. Solo allora la guerra finirà. Il raìs lo vogliono vivo o morto. Per questo il capo del Consiglio nazionale transitorio, Mustafa Abdel Jalil, ha offerto 1,6 milioni di dollari a chiunque lo catturi o lo uccida. A chi lo consegnerà, sarà concessa l'amnistia. A offrire il denaro per la taglia, ha spiegato Jalil, sono alcuni uomini d'affari libici e lo stesso Cnt. AUDIOREPORTAGE Ponte: "L'ultima fortezza" DIRETTE TV 1 - 2 Il sequestro dei giornalisti italiani . Dopo la liberazione dei 35 reporter stranieri bloccati all'interno dell'hotel Rixos di Tripoli ( IMMAGINI - VIDEO ), quattro giornalisti italiani sono stati rapiti alle porte di Tripoli ( MAPPA ) . Si tratta di Domenico Quirico de La Stampa , Elisabetta Rosaspina e Giuseppe Sarcina del Corriere della Sera e Claudio Monici di Avvenire . I quattro stanno bene: la notizia è arrivata dallo stesso Monici al quale è stata data la possibilità di telefonare al quotidiano per cui lavora. E al quale ha riferito che sono stati rapiti da un gruppo armato mentre stavano andando in macchina da Zawiyah a Tripoli. I quattro sarebbero stati derubati e malmenati, ucciso il conducente dell'auto. Subito dopo i giornalisti sono stati trasferiti in un appartamento. Il console a Bengasi, Guido De Sanctis, ha poi reso noto che si trovano in un appartamento a Tripoli, tra Bab Al-Aziziya (il bunker di Gheddafi) e l'hotel Rixos: "stanno bene" e "sono stati anche rifocillati con cibo e acqua". Dall'appartamento, ha aggiunto De Sanctis, si vede un noto centro commerciale di proprietà della figlia di Gheddafi. Dietro il sequestro ci sarebbe un gruppo di lealisti. Il presidente della Repubblica Giorgio Napolitano segue la vicenda minuto per minuto. La Ue chiede il rilascio immediato. "Siamo molto preoccupati" per le notizie relative al rapimento dei giornalisti italiani e "chiediamo il loro immediato rilascio". Questo il commento raccolto da Michael Mann, il portavoce dell'Alto rappresentante Ue per la Politica estera e la Sicurezza Catherine Ashton in relazione al rapimento dei quattro giornalisti italiani avvenuto in Libia. La sfida del Colonnello . Nel frattempo Stati Uniti, Gran Bretagna, Francia, il mondo intero, dà Gheddafi per sconfitto. Nelle principali ambasciate sventola la bandiera dei ribelli al posto di quella del regime. Il raìs è braccato, ricercato, è stato abbandonato dai suoi uomini più fedeli, fino al vicecapo della sua Intelligence, il generale Khalifah Mohammed Ali, che oggi ha lasciato il proprio incarico per passare con i ribelli. Ma il Colonnello non cede. Anzi ha fatto di nuovo sentire la sua voce ( AUDIO ): "Morte o vittoria contro l'aggressore" ha detto, spiegando che la ritirata da Bab al Aziziya è stata "solo una mossa tattica". Poi ha descritto il suo giro in incognita per le strade della città. Che è ancora la "sua" città, ha detto. E' un "cane randagio", l'ha schernito un rampollo della dinastia regale libica in esilio, senza però risolvere il mistero su dove sia. Sulle tracce del raìs. Da Londra fonti del governo britannico ammettono che Downing Street, nonostante l'abilità dei suoi servizi segreti, è al buio e la Casa Bianca, ancora una volta, deve limitarsi a constatare come manchino indicazioni che il Colonnello abbia lasciato la Libia. Potrebbe essere nascosto nella zona sud di Tripoli, dove sono in corso combattimenti tra i ribelli e le forze lealiste, affermano alcuni ufficiali dei rivoltosi citati dalla tv Al Arabiya. Particolarmente intensi gli attacchi lanciati oggi dalle forze lealiste sull'aeroporto internazionale di Tripoli, tanto da indurre gli insorti a sospettare che Gheddafi possa nascondersi nei villaggi presenti a est dello scalo o in una fattoria vicina, già indicata come suo probabile covo da un incaricato d'affari dell'ambasciata libica a Londra. Le voci su ipotesi di fuga negli angoli del mondo potenzialmente amici come Algeria, Angola, Zimbabwe e Venezuela si sono arricchite oggi con quella che riguarda il Burkina Faso. Che dopo aver riconosciuto il Consiglio transitorio libico ha comunque offerto asilo al Colonello. Dal suo stesso entourage ormai disgregato si ammette che "Gheddafi ha esaurito tutte le opzioni e che la sua presa sul Paese è "finita", come dice il ministro degli Esteri libico Abdul Ati al-Obeidi. Dal fronte opposto, il vice rappresentante permanente del Cnt all'Onu, Ibrahim Dabbashi, prevede che "si toglierà la vita se capirà che non ha più via di uscita". I figli del raìs. Oggi è stata la figlia Aisha a sollecitare i libici a ribellarsi alla Nato, mentre il terzogenito Saadi ha fatto sapere alla Cnn di essere pronto a trattare per un cessate il fuoco con i ribelli. Oggi, come già aveva fatto a più riprese dall'inizio della rivolta, Aisha è tornata a parlare al popolo libico con un appello a "unirsi contro la Nato", trasmesso dalla tv di Stato. Nei mesi scorsi è stata più volte paventata una sua fuga da Tripoli: a Cipro, a Malta e anche in Algeria. Ma ogni volta  Aisha, 35 anni, avvocato, è ricomparsa. Lo scorso maggio però era stata data per certa la sua presenza a Djerba, in Tunisia, insieme con la madre. Fuori dalla capitale. Oltre che a Tripoli, si continua a combattere anche a est: è lì che i ribelli avanzano verso Sirte, ultima roccaforte di Gheddafi dove ieri sono stati lanciati dei missili Scud contro la città di Misurata, dal maggio scorso sotto il controllo degli insorti. Ieri i ribelli hanno preso il controllo di Ras Lanuf, avanzando rapidamente verso Ben Jawad, a un centinaio di chilometri a est di Sirte, ma sono stati fermati alle porte della città e presi di mira a colpi di artiglieria. Anche Ras Lanuf è stata bombardata. La comunità internazionale. Da parte sua, la comunità internazionale si sta adoperando per accelerare la ricostruzione del Paese e scongiurare caos e violenze, riunendosi oggi al Palazzo di vetro di New York per discutere la proposta Usa di sbloccare fondi libici da 1,5 miliardo di dollari, mentre l'1 settembre si riunirà a Parigi per una conferenza internazionale degli "amici della Libia", come li ha chiamati il presidente Nicolas Sarkozy. I segreti del Colonello. Militari del Qatar sarebbero stati i primi a entrare ieri nella residenza privata del leader libico a Bab al Aziziya per cercare computer e documenti riservati. Ad assistere i ribelli nella nuova fase del conflitto dopo la presa di Tripoli sono anche unità di commando di altre nazioni del Golfo tra cui gli Emirati Arabi Uniti. La Cnn include forze speciali giordane, le Royal Special Forces. I portavoce dell'Alleanza a Bruxelles non hanno confermato la presenza delle forze speciali, ma il colonnello canadese Roland Lavoie, portavoce dell'operazione Unified Protector, aveva detto ieri in una conferenza stampa che la Nato "è a conoscenza che alcune nazioni partner hanno una presenza sul terreno". 
ROMA - Si parte: il campionato di serie Bwin edizione 2011-2012 apre i battenti. Con l'anticipo in programma giovedì sera allo stadio Ferraris fra Sampdoria e Padova (calcio d'inizio alle ore 20:45) si alza il sipario sul torneo cadetto (la giornata tutta si gioca sabato alle ore 19) che si presenta ancora più entusiasmante ed equilibrato rispetto alle precedenti edizioni. Fari puntati su Sampdoria a Torino che, insieme a Padova e Verona, sembrano avere allestito formazioni in grado di tentare il grande salto. PER DIMENTICARE - La Samp, affidata alla guida tecnica di Gianluca Atzori, ha allestito una formazione competitiva in grado di dimenticare la cocente retrocessione della scorsa stagione. L'esordio per Palombo (il capitano ha scelto di prolungare la sua avventura a Genova) e compagni è contro una delle formazioni più attese: il Padova che ha sfiorato la promozione con Dal Canto ed è decisa a rincorrere nuovamente il traguardo. TITOLO - Il titolo della stagione, coniato dalla lega anche per una serie di iniziative promozionali sui maggiori media italiani, sarà "appassionati!", termine che vuole avere un doppio significato: saluto e ringraziamento a tutti coloro che già seguono le nostre squadre ed invito ai nuovi tifosi a conoscere più a fondo il campionato popolando i nostri stadi. PRIMA LA SFILATA AMARCORD - La gara sarà preceduta da un breve cerimoniale che vedrà in scaletta anche la sfilata di maglie rappresentative delle 22 società partecipanti al campionato e l'esecuzione dell'inno d'italia a squadre schierate, simbolo del profondo radicamento delle nostre realtà nei territori di riferimento e dell'impegno a valorizzare le giovani promesse del calcio italiano. Leggi i commenti I commenti dei lettori 
Costa circa duecentomila euro, e una nuova polemica con il Comune, il blitz di Ferragosto nel sistema informatico del Pio Albergo Trivulzio. Un attacco di 48 ore alle memorie dei computer — archivi immobiliari, contabilità, schede dei pazienti, rapporti con le aziende appaltanti — che ha portato all’apertura di un fascicolo in procura per accesso abusivo a sistema informatico aggravato e danneggiamento informatico, per ora a carico di ignoti, e all’intervento — oltre che della polizia postale — anche degli investigatori privati della statunitense Kroll, una delle più importanti al mondo. «Un episodio molto grave» è il giudizio dell’assessore alle Politiche sociali, Pierfrancesco Majorino. Che si dice «allibito» per non essere stato informato dai vertici del Pat: «La comunicazione inviataci il 19 agosto riguardava solo ipotetici guasti alla rete e l’impossibilità di utilizzare le e-mail, niente di più. Va rivisto il rapporto tra il Comune e il Trivulzio perché ci sono troppe cose da chiarire in relazione alla gestione di una struttura così importante per la città». Anche il sindaco sarebbe rimasto stupito per aver appreso la notizia dai giornali. Dall’assessore regionale alla Famiglia, Giulio Boscagli, nessun commento nel merito: «Aspettiamo che le indagini chiariscano le cause». Secondo la direzione della Baggina, la Kroll dovrà definire quanto costerà ripristinare la piena efficienza dei pc, recuperare — o addirittura ricostruire — le informazioni andate perse in formato digitale e aumentare il livello di sicurezza del sistema infiltrato per 48 ore dagli hacker, tra il 13 e il 14 agosto scorso. Il Pat avrebbe però anche incaricato — per ora informalmente — la Kroll di stilare un preventivo per un incarico più incisivo: svolgere un’indagine per arrivare a capire chi possa aver pianificato l’attacco informatico e a quale scopo. Intanto a indagare è la procura. Una relazione della polizia postale è arrivata una settimana fa sul tavolo del pm di turno Stefano Civardi, che nei prossimi giorni trasmetterà il fascicolo ai colleghi Francesco Cajani e Maurizio Carducci, del pool specializzato in reati informatici. In attesa dei risultati del lavoro della polizia postale, l’ipotesi più probabile è che l’obiettivo dell’intrusione non sia il patrimonio immobiliare e gli affitti concessi a prezzi di favore dal Pat, una documentazione già acquisita dalla procura e resa pubblica, tanto da aver portato all’azzeramento del cda dell’istituto. Più solida la pista che porta agli interessi nel campo degli appalti per le forniture e le ristrutturazioni degli ultimi anni e agli elenchi comprendenti aziende che potrebbero essere state — come denunciano da tempo i sindacati — stabilmente favorite. A Palazzo Marino, intanto, si guarda al futuro. «Il prossimo consiglio di amministrazione  spiega Majorino  avrà il compito di una gestione più trasparente. Adesso confidiamo nella piena ricostruzione delle verità e anche noi andremo a fondo sulla necessità di fare chiarezza». I giochi per il rinnovo del cda, infatti, si faranno a settembre: in corsa per entrare nel board Barbara Ciabò (Fli), Ezio Casati (Pd) ma anche tecnici come Francesca Floriani, sostenuta dal mondo del volontariato, e Francesco Longo, docente della Bocconi. Proprio la Ciabò, che ha fatto di Affittopoli una battaglia politica, oggi dice: «È una vicenda molto preoccupante. Solo la disperazione dovuta alla paura che potesse emergere altro potrebbe aver portato a un gesto così folle. Il Pat rappresenta da troppo tempo un centro di scandali». 
MILANO - L'Europa prova a mettere le ali al vento, incurante dei segnali di prudenza che pur si manifestano all'orizzonte, e chiude in deciso rialzo. Francoforte in particolare sale del 2,69% nonostante l'indice Ifo sulla fiducia degli imprenditori tedeschi sia sceso in agosto a 108,7 punti rispetto ai 112,9 del mese precedente; peggio di quanto si aspettassero gli operatori, che pur avevano previsto un risultato in calo. Bene ha fatto anche Piazza Affari, più 1,86%, che è tornata a flirtare con quota 15.000 dell'indice Ftse Mib, e decisi rialzi anche per Parigi, più 1,79%, e per Londra, più 1,49%. Dunque, vento in poppa nonostante la giornata si fosse aperta con il declassamento del debito giapponese da parte di Moody's, secondo cui le "deboli" prospettive di crescita renderanno difficile la gestione del più grande debito pubblico del mondo. Molto più forte l'impatto degli ordini di beni durevoli negli Stati Uniti, saliti del 4% a luglio facendo meglio delle attese degli analisti (che avevano previsto un aumento del 2%). Rivisti anche i valori di giugno quando gli ordini di beni durevoli sono calati dell'1,3% e non dell'1,9% come precedentemente stimato; bene anche i prezzi delle case Usa su base mensile (+0,9% in giugno) a fronte però di una flessione su base annua del 4,3%. Chiusura in territorio positivo per Wall Street. Il Dow Jones sale dell'1,27% a 11.319,43 punti, il Nasdaq avanza dello 0,88% a 2.467,69 punti mentre lo S&P 500 mette a segno un progresso dell'1,31% a 1.177,54 punti. L'effetto dei dati americani si è fatto sentire soprattutto sui titoli automobilistici nel Vecchio Continente, visto che il balzo americano è stato trainato proprio dall'auto e dall'aviazione civile. Così, a Francoforte i titoli delle case automobilistiche hanno rafforzato i rimbalzi della mattinata e a fine giornata Volkswagen ha guadagnato il 4,2%, Daimler il 5,3% e Bmw il 4,2%, mentre a Parigi Renault è balzata del 3,8% e Peugeot del 4%. Meglio hanno fatto i due titoli Fiat a Piazza Affari. Bilanciando in parte il fatto che nelle ultime sedute il Lingotto ha perso vistosamente terreno, oggi Fiat spa ha guadagnato il 6,63% e Fiat Industrial il 6,83%, guadagnandosi la maglia rosa nell'indice dei titoli a maggior capitalizzazione. In campo finanziario bene le big, Intesa SanPaolo (+2,28%) Unicredit (+1,83%) e Mediobanca (+1,06%), mentre le popolari hanno accusato il colpo del taglio dei target price decisi da Jp Morgan. Alla fine però solo il Banco popolare è scesa molto (-1,66%) mentre Bpm ha solo limato la quota (-0,25%) e Ubi ha chiuso in rialzo dell'1,4%. Negativa Atlantia (-3,36%) sull'eventualità che venga allargata ai settori industriali l'applicazione della Robin Tax. Bene infine Pirelli (+4,5%) e Finmeccanica (+5,2%). 
UDINE - Dura 32 minuti, intervallo compreso, il sogno di una notte di tarda estate dell'Udinese. Sono quelli che passano dalla magia di Di Natale al mancino di van Persie, così comodo eppure così letale per la favola Champions che i ragazzi di Guidolin hanno coltivato con merito e orgoglio, cercando di sopperire con corsa e abnegazione alle terribili emorragie di qualità patite in estate con l'addio di Inler e soprattutto Sanchez. La sorte, beffarda come spesso accade, pone davanti ai bianconeri una prestazione maestosa di Gervinho, giocatore che per certi versi ricalca le qualità del cileno volato in Catalogna: è l'ivoriano l'uomo che pur senza timbrare riesce a far saltare il banco. LE SCELTE DEI TECNICI  - Padroni di casa in campo con gli stessi 11 visti all'Emirates, anche se disposti in altro modo: centrocampo a 4 con Isla, Badu, Asamoah ed Armero in linea. Pinzi si traveste da incursore come ai tempi clivensi, per supportare un Di Natale sul quale si appoggia l'intero attacco friulano. Wenger dà fiducia a Jenkinson come terzino destro, affianca Frimpong a Song per una mediana che punta sul fisico e in avanti lascia libero l'estro di Walcott, Ramsey e Gervinho a supporto di van Persie, assente all'andata per squalifica. L'olandese rischia di finire sul tabellino dei marcatori dopo neanche un giro d'orologio: Handanovic blocca in tuffo un cross basso pericolosissimo. MIRACOLI E SPRECHI - L'Udinese cresce gradualmente, si vede annullare un gran gol di Di Natale al 9' (fuorigioco) e va vicina al vantaggio con un colpo di testa di Armero: il colombiano schiaccia troppo dai 4 metri. Al 23' tutto sembra dire no ai bianconeri. Isla scappa sul fondo e centra sul primo palo: il taglio di Di Natale è da vedere e rivedere ma la botta a colpo sicuro non è all'altezza del movimento che brucia Djourou, visto che si schianta contro il legno da pochi passi. Poco dopo la mezz'ora i due portieri salgono in cattedra. Handanovic dice no in 5 secondi prima a Walcott e poi a van Persie, ispirati da una fuga di Gervinho. Sul capovolgimento di fronte Pinzi sfoga il destro, trovando il braccio di Vermaelen al limite dell'area: Benquerença lascia giustamente proseguire, Di Natale raggiunge il cuoio incrociando un sinistro respinto magistralmente da Szczesny. L'ILLUSIONE  - Il momento è bianconero, i ragazzi di Guidolin lo capiscono e spingono sull'acceleratore. Minuto 39, Pinzi inventa un cucchiaio dai 25 metri con il quale serve Di Natale: il capitano non indugia, colpo di testa a scavalcare Szczesny, palo-gol e Friuli in estasi. Già in chiusura di prima frazione il tecnico di Castelfranco inverte Ekstrand e Benatia, spedendo il marocchino su Gervinho: la ripresa sarà un calvario per l'ex Clermont. Un mancino altissimo di Armero chiude i 45 minuti: dal tunnel non esce Frimpong, rilevato da Rosicky. Si capisce subito che i londinesi vogliono il gol: arriva al 10'. Azione sulla corsia di sinistra, la sfera arriva al solito Gervinho che punta e brucia Benatia, mettendo in mezzo dal fondo un cross rasoterra che van Persie non può sbagliare. DISCHETTO LETALE  - Il destino offre ad Antonio Di Natale la chance della vita: Vermaelen chiude in area con un braccio, l'assistente di linea di Benquerença se ne accorge e assegna il penalty. Quando Szczesny vola a respingere il destro incrociato del capitano bianconero il pensiero di tutti o quasi vola a quel rigore maledetto sbagliato contro la Spagna ad Euro2008. E' il proiettile che colpisce al cuore l'Udinese, uccisa nella testa più che nelle gambe. Linfa vitale per i Gunners, che sfruttano un'altra indecisione di Benatia per trovare l'1-2: Sagna manda Walcott in profondità, l'inglese stavolta è glaciale davanti ad Handanovic. I restanti 21 minuti più recupero sono soltanto un inutile contorno: l'Arsenal esce dalla crisi e può guardare al mercato con rinnovato ottimismo, l'Udinese si morde le mani e si prepara al sorteggio di Europa League. A testa alta, altissima. UDINESE-ARSENAL 1-2 (1-0) Udinese (4-4-1-1): Handanovic; Ekstrand, Benatia (87' Pasquale), Danilo, Neuton; Isla (83' Denis), Badu, Asamoah, Armero; Pinzi (63' Fabbrini), Di Natale. All.: Guidolin Arsenal (4-2-3-1): Szczesny; Sagna, Djourou, Vermaelen, Jenkinson; Song, Frimpong (46' Rosicky); Walcott (91' Arshavin), Ramsey, Gervinho (86' Traoré); Van Persie. All.: Wenger Arbitro: Benquerença (POR) Reti: 39' pt Di Natale, 10' st van Persie, 24' st Walcott Ammoniti: Jenkinson, Vermaelen, Walcott, Benatia e Fabbrini per gioco falloso, Isla per proteste Recupero: 1' e 3' Note: al 15' del secondo tempo Szczesny ha parato un rigore a Di Natale Leggi i commenti I commenti dei lettori 
ROMA - Azzurri a rullo: con 39 punti di scarto (102-63) l'Italia batte la Brigham Young University nella seconda gara del Torneo dell'Acropolis. L'Italia ha impiegato due quarti per tracciare il solco definitivo. Gli azzurri giocheranno domani sera alle 21,15 (20,15 in Italia) contro la Grecia per quella che può essere considerato la finale del Torneo dell'Acropolis e una specie di bella fra le due squadre: è la terza volta, infatti che Italia e Grecia si affrontano in venti giorni dopo il confronto a Cipro (70-76 per i Greci) il 5 agosto e a Rimini (83-72 per gli azzurri) il 14 agosto. "Sapevamo che sarebbe stata una partita diversa - afferma Simone Pianigiani, ct azzurro - e l'abbiamo giocata come tale.L'abbiamo vissuta come un allenamento contro la zona che loro praticano molto, difesa che abbiamo proposta anche noi. I primi due quarti hanno dimostrato il bisogno di giocare che questa squadra ha tanto è vero che fatica a prendere il ritmo, anche se l'impegno è tanto". E poi ancora: "E' una squadra che ha bisogno di capire, di rifletterci e poi gioca. Il tempo e poco e già domani contro la Grecia, in funzione del campionato europeo, dobbiamo fare un extra sforzo di livello superiore a quello fatto finora. Devo dire che, al di là del punteggio, oggi la squadra ha fatto di più a livello di comunicazione e si è visto". ITALIA-BRIGHAM YOUNG UNIVERSITY 102-63 ITALIA: Cinciarini 7 (1/1, 1/1), Poeta 1(0/1 da tre), Mancinelli 10 (5/6, 0/1), Bargnani 17 (7/12), Gallinari 21 (4/7, 2/4), Belinelli 15 (5/10 da tre), Vitali 2 (1/3, 0/5), Maestranzi 5 (1/1, 1/1), Cusin 7 (2/2), Datome 10 (2/2, 1/4), Renzi, Carraretto 7 (3/3, 0/2). Allenatore: Pianigiani BRIGHAN YOUNG UNIVERSITY. Abouo 8 (2/7, 0/5), Cusick, Zylstra 26 (9/11, 2/7), Winder (0/1, 0/3), Rogers 3 (0/1, 1/5), Harrison 12 (2/8, 2/8), Harston 6 (2/8, 0/1), Sharp 4 (1/3, 0/1), Martineau 4 (1/1, 0/2). Allenatore: Rose. ARBITRI: Tomov (Bul), Somos (Gre), Cmikiewicz (Pol) NOTE: parziali 23-14, 43-36, 77-44. Tiri. T2 Ita 26/37, BYU 17/40. T3 Ita 10/29, BYU 5/32. TL Ita 20/28, BYU 14/16. Rimbalzi: Ita 40 (Bargnani 19), BYU 34.  Assist: Ita 19 (Mancinelli 5), BYU 12 (Harrison 3). Antisportivo e quinto fallo a Rogers. Leggi i commenti I commenti dei lettori 
Si allunga l'ombra del racket sull'incendio che martedì notte ha danneggiato seriamente un pastificio a Certosa. Il negozio, aperto da appena tre mesi, si trova in via San Bartolomeo. Gli inquirenti (il caso è affidato alla polizia) mantengono il più stretto riserbo: si sa che qualcuno ha imbevuto di benzina delle garze e le ha lanciate all'interno del locale. L'intervento dei vigili del fuoco ha permesso che il negozio non andasse completamente distrutto. Si tratta del secondo incendio doloso che si verifica a Certosa in due mesi. A luglio era stata presa di mira una pizzeria: in quel caso erano stato versato del liquido infiammabile sotto la saracinesca. 
VALDEPENAS DE JAEN (Spagna) - Corridori spagnoli ancora "profeti in patria" alla Vuelta. Joaquin Rodriguez ha vinto la quinta tappa, la Sierra Nevada-Valdepeñas de Jaen di 187 km, permettendo la doppietta alla sua squadra, la Katusha, dopo l'affermazione di ieri del compagno Daniel Moreno. Lo spagnolo si è imposto sull'olandese Wouter Poels (Vacansoleil) e sullo stesso Moreno. Il francese della Quick Step Sylvain Chavanel rimane leader della corsa, con 9" di vantaggio sul madrileno Moreno. Sul fronte azzurro buona la volata finale di Michele Scarponi della Lampre che ha chiuso al 5° posto. Resta a 33" dalla maglia rossa il siciliano della Liquigas Vincenzo Nibali, oggi undicesimo. Seppure quella odierna fosse meno impegnativa di quella con arrivo a Sierra Nevada, la tappa di oggi è stata caratterizzata da grandi salite con pendenze fino al 23% che solo in prossimità della linea d'arrivo si sono affievolite sino al 10%. A 10 km dall'inizio immediata è la fuga dello svizzero della Htc Michael Albasini, raggiunto dai suoi diretti inseguitori, lo spagnolo Angel Madrazo Ruis (Movistar) e il tedesco Johanness Frolingher (Skil- Shimano) a 38 km dalla fine. Uno sforzo non indifferente se si pensa che la salita finale comincia a ben 8 chilometri dall'arrivo. Nel frattempo pedalano in testa al gruppo gli uomini della Liquigas con un Nibali, secondo l'anno scorso nella stessa tappa, intenzionato a sferrare la stoccata finale per raggiungere i fuggitivi, distaccati di appena 30". Meno in forma sembra, invece, il vincitore della tappa dello scorso anno Igor Anton, che si è ritrovato in fondo al gruppo fino a fine gara dopo aver accusato già ieri un certo ritardo. A 19 km dalla conclusione, a parte i fuggitivi, il gruppo è compatto e sembra lavorare ad un finale che si preannuncia spettacolare. La salita finale farà da trampolino di lancio verso la linea d'arrivo che si trova sugli ultimi duecento metri in discesa. Eros Capecchi, in testa al gruppo, fa l'andatura a favore del siciliano Vincenzo Nibali, che mentre pedala pensa a replicare la prestazione dello scorso anno, magari con un gradino in più. Quando mancano 4 km alla fine è il kazaco Alexsandr Dyachenko del team Astana a scattare e prendere la testa della corsa. Operazione che durerà pochi minuti visto che il francese David Moncoutie (Cofidis) passa davanti a Dyachenko prendendo il comando e aggiudicandosi il gran premio della montagna. A meno di un chilometro dalla linea d'arrivo lo spagnolo Joaquin Rodriguez, che ieri aveva aiutato a vincere il compagno di squadra Moreno, scatta e taglia il traguardo davanti a Wouter Poels e allo stesso Daniel Moreno, che oggi ha ricambiato il favore al compagno di squadra. Domani in programma la Ubeda-Cordoba, sesta tappa della Vuelta 2011 su un tracciato di 193,4 km. Ordine d'arrivo: 1. Joaquin Rodriguez (Spa) - Katusha 4h42'54"; 2. Wouter Poels (Ola) - Vacansoleil + 0'04"; 3. Daniel Moreno (Spa) - Katusha + 0'05"; 4. Bauke Mollema (Ola) - Rabobank + 0'07"; 5. Michele Scarponi (Ita) - Lampre-ISD, stesso tempo; 6. Haimar Zubeldia (Som) - Radioshack, stesso tempo; 7. Jakob Fuglsang (Dan) - Leopard-Trek, stesso tempo; 8. Nicolas Roche (Irl) - Ag2r, stesso tempo; 9. Jurgen van den Broeck (Bel) - Omega-Lotto, stesso tempo; 10. Fredrik Kessiakoff (Sve) - Astana, stesso tempo Classifica generale : 1. Sylvain Chavanel (Fra) - Quick Step - 18h02'34"; 2. Daniel Moreno (Spa) - Katusha + 0'09"; 3. Joaquin Rodriguez (Spa) - Katusha + 0'23"; 4. Jakob Fuglsang (Dan) - Leopard- Trek + 0'25"; 5. Vincenzo Nibali (Ita) - Liquigas-Cannondale + 0'33"; 6. Fredrik Kessiakoff (Sve) - Astana + 0'35"; 7. Maxime Monfort (Bel) - Leopard-Trek + 0'38"; 8. Jurgen van den Broeck (Bel) - Omega-Lotto + 0'43"; 9. Sergio Pardilla (Spa) - Movistar, stesso tempo; 10. Marzio Bruseghin (Ita) - Movistar + 0'52". Leggi i commenti I commenti dei lettori 
UDINE - Dura 32 minuti, intervallo compreso, il sogno di una notte di tarda estate dell'Udinese. Sono quelli che passano dalla magia di Di Natale al mancino di van Persie, così comodo eppure così letale per la favola Champions che i ragazzi di Guidolin hanno coltivato con merito e orgoglio, cercando di sopperire con corsa e abnegazione alle terribili emorragie di qualità patite in estate con l'addio di Inler e soprattutto Sanchez. La sorte, beffarda come spesso accade, pone davanti ai bianconeri una prestazione maestosa di Gervinho, giocatore che per certi versi ricalca le qualità del cileno volato in Catalogna: è l'ivoriano l'uomo che pur senza timbrare riesce a far saltare il banco. LE SCELTE DEI TECNICI  - Padroni di casa in campo con gli stessi 11 visti all'Emirates, anche se disposti in altro modo: centrocampo a 4 con Isla, Badu, Asamoah ed Armero in linea. Pinzi si traveste da incursore come ai tempi clivensi, per supportare un Di Natale sul quale si appoggia l'intero attacco friulano. Wenger dà fiducia a Jenkinson come terzino destro, affianca Frimpong a Song per una mediana che punta sul fisico e in avanti lascia libero l'estro di Walcott, Ramsey e Gervinho a supporto di van Persie, assente all'andata per squalifica. L'olandese rischia di finire sul tabellino dei marcatori dopo neanche un giro d'orologio: Handanovic blocca in tuffo un cross basso pericolosissimo. MIRACOLI E SPRECHI - L'Udinese cresce gradualmente, si vede annullare un gran gol di Di Natale al 9' (fuorigioco) e va vicina al vantaggio con un colpo di testa di Armero: il colombiano schiaccia troppo dai 4 metri. Al 23' tutto sembra dire no ai bianconeri. Isla scappa sul fondo e centra sul primo palo: il taglio di Di Natale è da vedere e rivedere ma la botta a colpo sicuro non è all'altezza del movimento che brucia Djourou, visto che si schianta contro il legno da pochi passi. Poco dopo la mezz'ora i due portieri salgono in cattedra. Handanovic dice no in 5 secondi prima a Walcott e poi a van Persie, ispirati da una fuga di Gervinho. Sul capovolgimento di fronte Pinzi sfoga il destro, trovando il braccio di Vermaelen al limite dell'area: Benquerença lascia giustamente proseguire, Di Natale raggiunge il cuoio incrociando un sinistro respinto magistralmente da Szczesny. L'ILLUSIONE  - Il momento è bianconero, i ragazzi di Guidolin lo capiscono e spingono sull'acceleratore. Minuto 39, Pinzi inventa un cucchiaio dai 25 metri con il quale serve Di Natale: il capitano non indugia, colpo di testa a scavalcare Szczesny, palo-gol e Friuli in estasi. Già in chiusura di prima frazione il tecnico di Castelfranco inverte Ekstrand e Benatia, spedendo il marocchino su Gervinho: la ripresa sarà un calvario per l'ex Clermont. Un mancino altissimo di Armero chiude i 45 minuti: dal tunnel non esce Frimpong, rilevato da Rosicky. Si capisce subito che i londinesi vogliono il gol: arriva al 10'. Azione sulla corsia di sinistra, la sfera arriva al solito Gervinho che punta e brucia Benatia, mettendo in mezzo dal fondo un cross rasoterra che van Persie non può sbagliare. DISCHETTO LETALE  - Il destino offre ad Antonio Di Natale la chance della vita: Vermaelen chiude in area con un braccio, l'assistente di linea di Benquerença se ne accorge e assegna il penalty. Quando Szczesny vola a respingere il destro incrociato del capitano bianconero il pensiero di tutti o quasi vola a quel rigore maledetto sbagliato contro la Spagna ad Euro2008. E' il proiettile che colpisce al cuore l'Udinese, uccisa nella testa più che nelle gambe. Linfa vitale per i Gunners, che sfruttano un'altra indecisione di Benatia per trovare l'1-2: Sagna manda Walcott in profondità, l'inglese stavolta è glaciale davanti ad Handanovic. I restanti 21 minuti più recupero sono soltanto un inutile contorno: l'Arsenal esce dalla crisi e può guardare al mercato con rinnovato ottimismo, l'Udinese si morde le mani e si prepara al sorteggio di Europa League. A testa alta, altissima. UDINESE-ARSENAL 1-2 (1-0) Udinese (4-4-1-1): Handanovic; Ekstrand, Benatia (87' Pasquale), Danilo, Neuton; Isla (83' Denis), Badu, Asamoah, Armero; Pinzi (63' Fabbrini), Di Natale. All.: Guidolin Arsenal (4-2-3-1): Szczesny; Sagna, Djourou, Vermaelen, Jenkinson; Song, Frimpong (46' Rosicky); Walcott (91' Arshavin), Ramsey, Gervinho (86' Traoré); Van Persie. All.: Wenger Arbitro: Benquerença (POR) Reti: 39' pt Di Natale, 10' st van Persie, 24' st Walcott Ammoniti: Jenkinson, Vermaelen, Walcott, Benatia e Fabbrini per gioco falloso, Isla per proteste Recupero: 1' e 3' Note: al 15' del secondo tempo Szczesny ha parato un rigore a Di Natale Leggi i commenti I commenti dei lettori 
ROMA - Si parte: il campionato di serie Bwin edizione 2011-2012 apre i battenti. Con l'anticipo in programma giovedì sera allo stadio Ferraris fra Sampdoria e Padova (calcio d'inizio alle ore 20:45) si alza il sipario sul torneo cadetto (la giornata tutta si gioca sabato alle ore 19) che si presenta ancora più entusiasmante ed equilibrato rispetto alle precedenti edizioni. Fari puntati su Sampdoria a Torino che, insieme a Padova e Verona, sembrano avere allestito formazioni in grado di tentare il grande salto. PER DIMENTICARE - La Samp, affidata alla guida tecnica di Gianluca Atzori, ha allestito una formazione competitiva in grado di dimenticare la cocente retrocessione della scorsa stagione. L'esordio per Palombo (il capitano ha scelto di prolungare la sua avventura a Genova) e compagni è contro una delle formazioni più attese: il Padova che ha sfiorato la promozione con Dal Canto ed è decisa a rincorrere nuovamente il traguardo. TITOLO - Il titolo della stagione, coniato dalla lega anche per una serie di iniziative promozionali sui maggiori media italiani, sarà "appassionati!", termine che vuole avere un doppio significato: saluto e ringraziamento a tutti coloro che già seguono le nostre squadre ed invito ai nuovi tifosi a conoscere più a fondo il campionato popolando i nostri stadi. PRIMA LA SFILATA AMARCORD - La gara sarà preceduta da un breve cerimoniale che vedrà in scaletta anche la sfilata di maglie rappresentative delle 22 società partecipanti al campionato e l'esecuzione dell'inno d'italia a squadre schierate, simbolo del profondo radicamento delle nostre realtà nei territori di riferimento e dell'impegno a valorizzare le giovani promesse del calcio italiano. Leggi i commenti I commenti dei lettori 
Costa circa duecentomila euro, e una nuova polemica con il Comune, il blitz di Ferragosto nel sistema informatico del Pio Albergo Trivulzio. Un attacco di 48 ore alle memorie dei computer — archivi immobiliari, contabilità, schede dei pazienti, rapporti con le aziende appaltanti — che ha portato all’apertura di un fascicolo in procura per accesso abusivo a sistema informatico aggravato e danneggiamento informatico, per ora a carico di ignoti, e all’intervento — oltre che della polizia postale — anche degli investigatori privati della statunitense Kroll, una delle più importanti al mondo. «Un episodio molto grave» è il giudizio dell’assessore alle Politiche sociali, Pierfrancesco Majorino. Che si dice «allibito» per non essere stato informato dai vertici del Pat: «La comunicazione inviataci il 19 agosto riguardava solo ipotetici guasti alla rete e l’impossibilità di utilizzare le e-mail, niente di più. Va rivisto il rapporto tra il Comune e il Trivulzio perché ci sono troppe cose da chiarire in relazione alla gestione di una struttura così importante per la città». Anche il sindaco sarebbe rimasto stupito per aver appreso la notizia dai giornali. Dall’assessore regionale alla Famiglia, Giulio Boscagli, nessun commento nel merito: «Aspettiamo che le indagini chiariscano le cause». Secondo la direzione della Baggina, la Kroll dovrà definire quanto costerà ripristinare la piena efficienza dei pc, recuperare — o addirittura ricostruire — le informazioni andate perse in formato digitale e aumentare il livello di sicurezza del sistema infiltrato per 48 ore dagli hacker, tra il 13 e il 14 agosto scorso. Il Pat avrebbe però anche incaricato — per ora informalmente — la Kroll di stilare un preventivo per un incarico più incisivo: svolgere un’indagine per arrivare a capire chi possa aver pianificato l’attacco informatico e a quale scopo. Intanto a indagare è la procura. Una relazione della polizia postale è arrivata una settimana fa sul tavolo del pm di turno Stefano Civardi, che nei prossimi giorni trasmetterà il fascicolo ai colleghi Francesco Cajani e Maurizio Carducci, del pool specializzato in reati informatici. In attesa dei risultati del lavoro della polizia postale, l’ipotesi più probabile è che l’obiettivo dell’intrusione non sia il patrimonio immobiliare e gli affitti concessi a prezzi di favore dal Pat, una documentazione già acquisita dalla procura e resa pubblica, tanto da aver portato all’azzeramento del cda dell’istituto. Più solida la pista che porta agli interessi nel campo degli appalti per le forniture e le ristrutturazioni degli ultimi anni e agli elenchi comprendenti aziende che potrebbero essere state — come denunciano da tempo i sindacati — stabilmente favorite. A Palazzo Marino, intanto, si guarda al futuro. «Il prossimo consiglio di amministrazione  spiega Majorino  avrà il compito di una gestione più trasparente. Adesso confidiamo nella piena ricostruzione delle verità e anche noi andremo a fondo sulla necessità di fare chiarezza». I giochi per il rinnovo del cda, infatti, si faranno a settembre: in corsa per entrare nel board Barbara Ciabò (Fli), Ezio Casati (Pd) ma anche tecnici come Francesca Floriani, sostenuta dal mondo del volontariato, e Francesco Longo, docente della Bocconi. Proprio la Ciabò, che ha fatto di Affittopoli una battaglia politica, oggi dice: «È una vicenda molto preoccupante. Solo la disperazione dovuta alla paura che potesse emergere altro potrebbe aver portato a un gesto così folle. Il Pat rappresenta da troppo tempo un centro di scandali». 
Si allunga l'ombra del racket sull'incendio che martedì notte ha danneggiato seriamente un pastificio a Certosa. Il negozio, aperto da appena tre mesi, si trova in via San Bartolomeo. Gli inquirenti (il caso è affidato alla polizia) mantengono il più stretto riserbo: si sa che qualcuno ha imbevuto di benzina delle garze e le ha lanciate all'interno del locale. L'intervento dei vigili del fuoco ha permesso che il negozio non andasse completamente distrutto. Si tratta del secondo incendio doloso che si verifica a Certosa in due mesi. A luglio era stata presa di mira una pizzeria: in quel caso erano stato versato del liquido infiammabile sotto la saracinesca. 
SENIGALLIA - Il caro affitti strangola la famiglia? La rata del mutuo arriva come una mannaia a fine mese? Basta prendere caschetto e cazzuola. A Senigallia la casa si costruisce da soli. L'idea è della cooperativa Consorzio Solidarietà e Mondo Solidale , che ha riunito un gruppo di italiani e immigrati e inaugurato il primo cantiere di autocostruzione. Il progetto chiamato "Le mani, per vivere insieme" prevede 20 alloggi, suddivisi in quattro blocchi, da edificare in un anno, un anno e mezzo. Al lavoro saranno i componenti di 10 famiglie di cittadini comunitari e 10 di extracomunitari per 900 ore di lavoro a famiglia. L'obiettivo è duplice. Da una parte, far fronte ai prezzi esorbitanti del mercato immobiliare e fornire immobili a prezzi calmierati, dando la possibilità anche a chi non potrebbe permetterselo di comprare casa, abbattendo il costo del 50%. Dall'altra, dar vita ad un progetto di inclusione sociale creando comunità multietniche legate da rapporti di buon vicinato, relazioni di prossimità, solidarietà. Inoltre gli edifici saranno tirati su con criteri di bioedilizia e corredati  delle più avanzate tecnologie per il risparmio energetico. I "muratori" provengono da tre diversi continenti: Europa, Asia e Africa. 6 le nazionalità oltre a quella italiana: polacca, cinese, iraniana, albanese, algerina e ucraina. Tra le famiglie comunitarie 9 sono italiane e una è polacca. Tra quelle extracomunitarie, una famiglia è cinese, 2 iraniane, 5 albanesi, una algerina e una ucraina. Mondo multietnico e autosufficiente. I 20 soci - 13 uomini e 7 donne - si sono divisi il lavoro secondo abilità e funzionalità specifiche. Ci saranno: quattro operai, due artigiani, due impiegati, due infermieri, due poliziotti, una cameriera, un carabiniere, una casalinga, un  commerciante, un elettricista, un'operatrice sanitaria, una parrucchiera, un pizzaiolo. Per far fronte alla diversità culturale e linguistica è previsto inoltre l'intervento di mediatori culturali. Il cantiere sarà guidato da personale specializzato e gli operai-proprietari lavoreranno a contatto di gomito, condividendo fatica e soddisfazioni, banco di prova per la futura convivenza. Un progetto sperimentale. Si tratta infatti di un progetto sperimentale di housing sociale che si avvale del partnership di Banca Popolare Etica (che ha concesso il mutuo), co -finanziato con il Fondo per l'inclusione sociale degli immigrati del Ministero del Lavoro e delle Politiche Sociali. In corso anche uno studio da parte dell'Università Politecnica delle Marche che presenterà il progetto come case study al Congresso Internazionale di Valencia sulle politiche abitative partecipative. 
MILANO - L'Europa prova a mettere le ali al vento, incurante dei segnali di prudenza che pur si manifestano all'orizzonte, e chiude in deciso rialzo. Francoforte in particolare sale del 2,69% nonostante l'indice Ifo sulla fiducia degli imprenditori tedeschi sia sceso in agosto a 108,7 punti rispetto ai 112,9 del mese precedente; peggio di quanto si aspettassero gli operatori, che pur avevano previsto un risultato in calo. Bene ha fatto anche Piazza Affari, più 1,86%, che è tornata a flirtare con quota 15.000 dell'indice Ftse Mib, e decisi rialzi anche per Parigi, più 1,79%, e per Londra, più 1,49%. Dunque, vento in poppa nonostante la giornata si fosse aperta con il declassamento del debito giapponese da parte di Moody's, secondo cui le "deboli" prospettive di crescita renderanno difficile la gestione del più grande debito pubblico del mondo. Molto più forte l'impatto degli ordini di beni durevoli negli Stati Uniti, saliti del 4% a luglio facendo meglio delle attese degli analisti (che avevano previsto un aumento del 2%). Rivisti anche i valori di giugno quando gli ordini di beni durevoli sono calati dell'1,3% e non dell'1,9% come precedentemente stimato; bene anche i prezzi delle case Usa su base mensile (+0,9% in giugno) a fronte però di una flessione su base annua del 4,3%. Chiusura in territorio positivo per Wall Street. Il Dow Jones sale dell'1,27% a 11.319,43 punti, il Nasdaq avanza dello 0,88% a 2.467,69 punti mentre lo S&P 500 mette a segno un progresso dell'1,31% a 1.177,54 punti. L'effetto dei dati americani si è fatto sentire soprattutto sui titoli automobilistici nel Vecchio Continente, visto che il balzo americano è stato trainato proprio dall'auto e dall'aviazione civile. Così, a Francoforte i titoli delle case automobilistiche hanno rafforzato i rimbalzi della mattinata e a fine giornata Volkswagen ha guadagnato il 4,2%, Daimler il 5,3% e Bmw il 4,2%, mentre a Parigi Renault è balzata del 3,8% e Peugeot del 4%. Meglio hanno fatto i due titoli Fiat a Piazza Affari. Bilanciando in parte il fatto che nelle ultime sedute il Lingotto ha perso vistosamente terreno, oggi Fiat spa ha guadagnato il 6,63% e Fiat Industrial il 6,83%, guadagnandosi la maglia rosa nell'indice dei titoli a maggior capitalizzazione. In campo finanziario bene le big, Intesa SanPaolo (+2,28%) Unicredit (+1,83%) e Mediobanca (+1,06%), mentre le popolari hanno accusato il colpo del taglio dei target price decisi da Jp Morgan. Alla fine però solo il Banco popolare è scesa molto (-1,66%) mentre Bpm ha solo limato la quota (-0,25%) e Ubi ha chiuso in rialzo dell'1,4%. Negativa Atlantia (-3,36%) sull'eventualità che venga allargata ai settori industriali l'applicazione della Robin Tax. Bene infine Pirelli (+4,5%) e Finmeccanica (+5,2%). 
ROMA - Azzurri a rullo: con 39 punti di scarto (102-63) l'Italia batte la Brigham Young University nella seconda gara del Torneo dell'Acropolis. L'Italia ha impiegato due quarti per tracciare il solco definitivo. Gli azzurri giocheranno domani sera alle 21,15 (20,15 in Italia) contro la Grecia per quella che può essere considerato la finale del Torneo dell'Acropolis e una specie di bella fra le due squadre: è la terza volta, infatti che Italia e Grecia si affrontano in venti giorni dopo il confronto a Cipro (70-76 per i Greci) il 5 agosto e a Rimini (83-72 per gli azzurri) il 14 agosto. "Sapevamo che sarebbe stata una partita diversa - afferma Simone Pianigiani, ct azzurro - e l'abbiamo giocata come tale.L'abbiamo vissuta come un allenamento contro la zona che loro praticano molto, difesa che abbiamo proposta anche noi. I primi due quarti hanno dimostrato il bisogno di giocare che questa squadra ha tanto è vero che fatica a prendere il ritmo, anche se l'impegno è tanto". E poi ancora: "E' una squadra che ha bisogno di capire, di rifletterci e poi gioca. Il tempo e poco e già domani contro la Grecia, in funzione del campionato europeo, dobbiamo fare un extra sforzo di livello superiore a quello fatto finora. Devo dire che, al di là del punteggio, oggi la squadra ha fatto di più a livello di comunicazione e si è visto". ITALIA-BRIGHAM YOUNG UNIVERSITY 102-63 ITALIA: Cinciarini 7 (1/1, 1/1), Poeta 1(0/1 da tre), Mancinelli 10 (5/6, 0/1), Bargnani 17 (7/12), Gallinari 21 (4/7, 2/4), Belinelli 15 (5/10 da tre), Vitali 2 (1/3, 0/5), Maestranzi 5 (1/1, 1/1), Cusin 7 (2/2), Datome 10 (2/2, 1/4), Renzi, Carraretto 7 (3/3, 0/2). Allenatore: Pianigiani BRIGHAN YOUNG UNIVERSITY. Abouo 8 (2/7, 0/5), Cusick, Zylstra 26 (9/11, 2/7), Winder (0/1, 0/3), Rogers 3 (0/1, 1/5), Harrison 12 (2/8, 2/8), Harston 6 (2/8, 0/1), Sharp 4 (1/3, 0/1), Martineau 4 (1/1, 0/2). Allenatore: Rose. ARBITRI: Tomov (Bul), Somos (Gre), Cmikiewicz (Pol) NOTE: parziali 23-14, 43-36, 77-44. Tiri. T2 Ita 26/37, BYU 17/40. T3 Ita 10/29, BYU 5/32. TL Ita 20/28, BYU 14/16. Rimbalzi: Ita 40 (Bargnani 19), BYU 34.  Assist: Ita 19 (Mancinelli 5), BYU 12 (Harrison 3). Antisportivo e quinto fallo a Rogers. Leggi i commenti I commenti dei lettori 
TRIPOLI - Hanno combattuto tutta la notte, mirando al cuore della capitale libica, la zona di Bab al Aziziya dove si trova il compound di Muammar Gheddafi. E' nella residenza-bunker che si concentrano ancora gli scontri, una colonna di fumo nero si innalzava ancora in serata. Intorno, incessanti, i colpi di arma da fuoco. Tripoli brucia. Dopo tre giorni di combattimenti si contano almeno 400 morti e 200 feriti. E in serata arrtiva la notizia del sequestro di quattro giornalisti italiani: rapinati, picchiati e condotti in un'abitazione a Tripoli. Caccia al raìs . Per gli insorti, prendere il Colonello significa il riconoscimento ufficiale, e la resa dev'essere incondizionata. Solo allora la guerra finirà. Il raìs lo vogliono vivo o morto. Per questo il capo del Consiglio nazionale transitorio, Mustafa Abdel Jalil, ha offerto 1,6 milioni di dollari a chiunque lo catturi o lo uccida. A chi lo consegnerà, sarà concessa l'amnistia. A offrire il denaro per la taglia, ha spiegato Jalil, sono alcuni uomini d'affari libici e lo stesso Cnt. AUDIOREPORTAGE Ponte: "L'ultima fortezza" DIRETTE TV 1 - 2 Il sequestro dei giornalisti italiani . Dopo la liberazione dei 35 reporter stranieri bloccati all'interno dell'hotel Rixos di Tripoli ( IMMAGINI - VIDEO ), quattro giornalisti italiani sono stati rapiti alle porte di Tripoli ( MAPPA ) . Si tratta di Domenico Quirico de La Stampa , Elisabetta Rosaspina e Giuseppe Sarcina del Corriere della Sera e Claudio Monici di Avvenire . I quattro stanno bene: la notizia è arrivata dallo stesso Monici al quale è stata data la possibilità di telefonare al quotidiano per cui lavora. E al quale ha riferito che sono stati rapiti da un gruppo armato mentre stavano andando in macchina da Zawiyah a Tripoli. I quattro sarebbero stati derubati e malmenati, ucciso il conducente dell'auto. Subito dopo i giornalisti sono stati trasferiti in un appartamento. Il console a Bengasi, Guido De Sanctis, ha poi reso noto che si trovano in un appartamento a Tripoli, tra Bab Al-Aziziya (il bunker di Gheddafi) e l'hotel Rixos: "stanno bene" e "sono stati anche rifocillati con cibo e acqua". Dall'appartamento, ha aggiunto De Sanctis, si vede un noto centro commerciale di proprietà della figlia di Gheddafi. Dietro il sequestro ci sarebbe un gruppo di lealisti. Il presidente della Repubblica Giorgio Napolitano segue la vicenda minuto per minuto. La Ue chiede il rilascio immediato. "Siamo molto preoccupati" per le notizie relative al rapimento dei giornalisti italiani e "chiediamo il loro immediato rilascio". Questo il commento raccolto da Michael Mann, il portavoce dell'Alto rappresentante Ue per la Politica estera e la Sicurezza Catherine Ashton in relazione al rapimento dei quattro giornalisti italiani avvenuto in Libia. La sfida del Colonnello . Nel frattempo Stati Uniti, Gran Bretagna, Francia, il mondo intero, dà Gheddafi per sconfitto. Nelle principali ambasciate sventola la bandiera dei ribelli al posto di quella del regime. Il raìs è braccato, ricercato, è stato abbandonato dai suoi uomini più fedeli, fino al vicecapo della sua Intelligence, il generale Khalifah Mohammed Ali, che oggi ha lasciato il proprio incarico per passare con i ribelli. Ma il Colonnello non cede. Anzi ha fatto di nuovo sentire la sua voce ( AUDIO ): "Morte o vittoria contro l'aggressore" ha detto, spiegando che la ritirata da Bab al Aziziya è stata "solo una mossa tattica". Poi ha descritto il suo giro in incognita per le strade della città. Che è ancora la "sua" città, ha detto. E' un "cane randagio", l'ha schernito un rampollo della dinastia regale libica in esilio, senza però risolvere il mistero su dove sia. Sulle tracce del raìs. Da Londra fonti del governo britannico ammettono che Downing Street, nonostante l'abilità dei suoi servizi segreti, è al buio e la Casa Bianca, ancora una volta, deve limitarsi a constatare come manchino indicazioni che il Colonnello abbia lasciato la Libia. Potrebbe essere nascosto nella zona sud di Tripoli, dove sono in corso combattimenti tra i ribelli e le forze lealiste, affermano alcuni ufficiali dei rivoltosi citati dalla tv Al Arabiya. Particolarmente intensi gli attacchi lanciati oggi dalle forze lealiste sull'aeroporto internazionale di Tripoli, tanto da indurre gli insorti a sospettare che Gheddafi possa nascondersi nei villaggi presenti a est dello scalo o in una fattoria vicina, già indicata come suo probabile covo da un incaricato d'affari dell'ambasciata libica a Londra. Le voci su ipotesi di fuga negli angoli del mondo potenzialmente amici come Algeria, Angola, Zimbabwe e Venezuela si sono arricchite oggi con quella che riguarda il Burkina Faso. Che dopo aver riconosciuto il Consiglio transitorio libico ha comunque offerto asilo al Colonello. Dal suo stesso entourage ormai disgregato si ammette che "Gheddafi ha esaurito tutte le opzioni e che la sua presa sul Paese è "finita", come dice il ministro degli Esteri libico Abdul Ati al-Obeidi. Dal fronte opposto, il vice rappresentante permanente del Cnt all'Onu, Ibrahim Dabbashi, prevede che "si toglierà la vita se capirà che non ha più via di uscita". I figli del raìs. Oggi è stata la figlia Aisha a sollecitare i libici a ribellarsi alla Nato, mentre il terzogenito Saadi ha fatto sapere alla Cnn di essere pronto a trattare per un cessate il fuoco con i ribelli. Oggi, come già aveva fatto a più riprese dall'inizio della rivolta, Aisha è tornata a parlare al popolo libico con un appello a "unirsi contro la Nato", trasmesso dalla tv di Stato. Nei mesi scorsi è stata più volte paventata una sua fuga da Tripoli: a Cipro, a Malta e anche in Algeria. Ma ogni volta  Aisha, 35 anni, avvocato, è ricomparsa. Lo scorso maggio però era stata data per certa la sua presenza a Djerba, in Tunisia, insieme con la madre. Fuori dalla capitale. Oltre che a Tripoli, si continua a combattere anche a est: è lì che i ribelli avanzano verso Sirte, ultima roccaforte di Gheddafi dove ieri sono stati lanciati dei missili Scud contro la città di Misurata, dal maggio scorso sotto il controllo degli insorti. Ieri i ribelli hanno preso il controllo di Ras Lanuf, avanzando rapidamente verso Ben Jawad, a un centinaio di chilometri a est di Sirte, ma sono stati fermati alle porte della città e presi di mira a colpi di artiglieria. Anche Ras Lanuf è stata bombardata. La comunità internazionale. Da parte sua, la comunità internazionale si sta adoperando per accelerare la ricostruzione del Paese e scongiurare caos e violenze, riunendosi oggi al Palazzo di vetro di New York per discutere la proposta Usa di sbloccare fondi libici da 1,5 miliardo di dollari, mentre l'1 settembre si riunirà a Parigi per una conferenza internazionale degli "amici della Libia", come li ha chiamati il presidente Nicolas Sarkozy. I segreti del Colonello. Militari del Qatar sarebbero stati i primi a entrare ieri nella residenza privata del leader libico a Bab al Aziziya per cercare computer e documenti riservati. Ad assistere i ribelli nella nuova fase del conflitto dopo la presa di Tripoli sono anche unità di commando di altre nazioni del Golfo tra cui gli Emirati Arabi Uniti. La Cnn include forze speciali giordane, le Royal Special Forces. I portavoce dell'Alleanza a Bruxelles non hanno confermato la presenza delle forze speciali, ma il colonnello canadese Roland Lavoie, portavoce dell'operazione Unified Protector, aveva detto ieri in una conferenza stampa che la Nato "è a conoscenza che alcune nazioni partner hanno una presenza sul terreno". 
VALDEPENAS DE JAEN (Spagna) - Corridori spagnoli ancora "profeti in patria" alla Vuelta. Joaquin Rodriguez ha vinto la quinta tappa, la Sierra Nevada-Valdepeñas de Jaen di 187 km, permettendo la doppietta alla sua squadra, la Katusha, dopo l'affermazione di ieri del compagno Daniel Moreno. Lo spagnolo si è imposto sull'olandese Wouter Poels (Vacansoleil) e sullo stesso Moreno. Il francese della Quick Step Sylvain Chavanel rimane leader della corsa, con 9" di vantaggio sul madrileno Moreno. Sul fronte azzurro buona la volata finale di Michele Scarponi della Lampre che ha chiuso al 5° posto. Resta a 33" dalla maglia rossa il siciliano della Liquigas Vincenzo Nibali, oggi undicesimo. Seppure quella odierna fosse meno impegnativa di quella con arrivo a Sierra Nevada, la tappa di oggi è stata caratterizzata da grandi salite con pendenze fino al 23% che solo in prossimità della linea d'arrivo si sono affievolite sino al 10%. A 10 km dall'inizio immediata è la fuga dello svizzero della Htc Michael Albasini, raggiunto dai suoi diretti inseguitori, lo spagnolo Angel Madrazo Ruis (Movistar) e il tedesco Johanness Frolingher (Skil- Shimano) a 38 km dalla fine. Uno sforzo non indifferente se si pensa che la salita finale comincia a ben 8 chilometri dall'arrivo. Nel frattempo pedalano in testa al gruppo gli uomini della Liquigas con un Nibali, secondo l'anno scorso nella stessa tappa, intenzionato a sferrare la stoccata finale per raggiungere i fuggitivi, distaccati di appena 30". Meno in forma sembra, invece, il vincitore della tappa dello scorso anno Igor Anton, che si è ritrovato in fondo al gruppo fino a fine gara dopo aver accusato già ieri un certo ritardo. A 19 km dalla conclusione, a parte i fuggitivi, il gruppo è compatto e sembra lavorare ad un finale che si preannuncia spettacolare. La salita finale farà da trampolino di lancio verso la linea d'arrivo che si trova sugli ultimi duecento metri in discesa. Eros Capecchi, in testa al gruppo, fa l'andatura a favore del siciliano Vincenzo Nibali, che mentre pedala pensa a replicare la prestazione dello scorso anno, magari con un gradino in più. Quando mancano 4 km alla fine è il kazaco Alexsandr Dyachenko del team Astana a scattare e prendere la testa della corsa. Operazione che durerà pochi minuti visto che il francese David Moncoutie (Cofidis) passa davanti a Dyachenko prendendo il comando e aggiudicandosi il gran premio della montagna. A meno di un chilometro dalla linea d'arrivo lo spagnolo Joaquin Rodriguez, che ieri aveva aiutato a vincere il compagno di squadra Moreno, scatta e taglia il traguardo davanti a Wouter Poels e allo stesso Daniel Moreno, che oggi ha ricambiato il favore al compagno di squadra. Domani in programma la Ubeda-Cordoba, sesta tappa della Vuelta 2011 su un tracciato di 193,4 km. Ordine d'arrivo: 1. Joaquin Rodriguez (Spa) - Katusha 4h42'54"; 2. Wouter Poels (Ola) - Vacansoleil + 0'04"; 3. Daniel Moreno (Spa) - Katusha + 0'05"; 4. Bauke Mollema (Ola) - Rabobank + 0'07"; 5. Michele Scarponi (Ita) - Lampre-ISD, stesso tempo; 6. Haimar Zubeldia (Som) - Radioshack, stesso tempo; 7. Jakob Fuglsang (Dan) - Leopard-Trek, stesso tempo; 8. Nicolas Roche (Irl) - Ag2r, stesso tempo; 9. Jurgen van den Broeck (Bel) - Omega-Lotto, stesso tempo; 10. Fredrik Kessiakoff (Sve) - Astana, stesso tempo Classifica generale : 1. Sylvain Chavanel (Fra) - Quick Step - 18h02'34"; 2. Daniel Moreno (Spa) - Katusha + 0'09"; 3. Joaquin Rodriguez (Spa) - Katusha + 0'23"; 4. Jakob Fuglsang (Dan) - Leopard- Trek + 0'25"; 5. Vincenzo Nibali (Ita) - Liquigas-Cannondale + 0'33"; 6. Fredrik Kessiakoff (Sve) - Astana + 0'35"; 7. Maxime Monfort (Bel) - Leopard-Trek + 0'38"; 8. Jurgen van den Broeck (Bel) - Omega-Lotto + 0'43"; 9. Sergio Pardilla (Spa) - Movistar, stesso tempo; 10. Marzio Bruseghin (Ita) - Movistar + 0'52". Leggi i commenti I commenti dei lettori 
