TORINO  - Settimana nera della Juventus, tra lo stadio che da modello da imitare diventa contenitore di perplessità e il 'pensionamento anticipato' comunicato da Agnelli a Del Piero: il capitano, in campo nel recupero, acclamato dal pubblico con striscioni e cori. A completare il mosaico, il tassello più importante, il responso  del campo. Il 2-2 con il Genoa conferma infatti una tendenza al pareggio (è il quarto) che difficilmente consentirà il mantenimento del primato dopo le gare domenicali. Ma a parte i punti persi, degli uomini di Conte preoccupa una tenuta mentale approssimativa: la squadra non ha saputo gestire la pressione, ed una volta raggiunta per la seconda volta, ha rischiato il tracollo totale. Bene il Genoa: i rossoblù, che  venivano da 3 partite deludenti, hanno mostrato una organizzazione tattica di ottimo livello sciorinando un calcio spesso piacevole. TOCCA A ESTIGARRIBIA - Nel dettaglio tattico, Conte torna alle due punte (Matri e Vucinic), con il consueto sostegno alto degli esterni. Tra questi, il compito più ostico ce l'ha Estigarribia: sulla zona del paraguaiano infatti c'è il tutto fare Rossi, che ne testa anche le capacità difensive: benino nella ripresa, il paraguaiano passa un primo tempo difficile. Malesani se la gioca con saggezza. Contro una big ci vuole prudenza, ma le velleità non sono riposte nel cassetto: così si giustifica la presenza di una sola punta  -  Palacio  - , di un interditore tosto come Seymour ma anche di gente in grado di offendere come Merkel o Jankovic. IL GUIZZO DI MATRI - La forza d'urto della Juve è evidente nelle prime fasi. Pirlo dirige con maestria il gioco e non pecca di astuzia quando, battendo un corner, preferisce alla corrida dell'area un passaggio arretrato a Marchisio: sulla conclusione, Matri ci mette il sinistro e la gara è sbloccata. A parte una mezza occasione per Dainelli (Storari si ritrova palla in braccio) ed un'altra per Matri (bene Frey), la gara si fa vedere soprattutto dal punto di vista tattico. La squadra di Malesani si dimostra istruita, al punto che l'unica occasione di Vucinic, - pronto Frey -, arriva su errore da principiante di Veloso. Ma per il resto la polvere gettata negli ingranaggi juventini funziona, come funziona il gioco sulle fasce. Splendido esempio il gol del pari: Jankovic fa filare Merkel che crossa sul secondo palo, Chiellini toppa la posizione e Rossi con un colpo di testa fa centro. GENOA, CHE FINALE - Nella ripresa duello a viso aperto nella prima fase. Si va da un paio di tentativi di Matri, ad un colpo di testa impreciso di Chiellini da posizione favorevolissima, ad una pennellata di Merkel, che prolunga una punizione di Jankovic scheggiando il palo. Il tutto fino ad arrivare al raddoppio di Matri, che sfrutta con un destro piazzato la cosa più bella della serata di Pirlo: un velo su palla messa dentro da Vucinic. L'entrata in campo di Caracciolo conferisce potenza al reparto offensivo genoano, anche se la parte dell'ariete la fa ancora l'intraprendente Merkel, che con un colpo di testa scuote la traversa. Conte mette Pazienza (fuori Estigarribia), spostando Vucinic a sinistra, sostituendo poi il montenegrino con un Krasic timido al limite della paura. I bianconeri sembrano controllare la gara, ma Caracciolo mette il piedone anticipando Storari dopo assist di Kucka (Chiellini ancora in ritardo). Mancano pochi minuti, ma la Juve, nonostante l'ingresso di Del Piero (per lui ovazione), offre il lato peggiore: il Genoa affonda i colpi, e Jorquera e Caracciolo sfiorano il colpaccio. Juventus-Genoa 2-2 (1-1) JUVENTUS (4-2-4): Storari 5.5, Lichtsteiner 6, Bonucci 5,5, Barzagli 6, Chiellini 5, Pirlo 7, Marchisio 6, Pepe 6,5 (44' st Del Piero sv), Matri 7, Vucinic 6 (39' st Krasic sv), Estigarribia 6 (20' st Pazienza 6). (13 Manninger, 11 De Ceglie, 17 Elia, 18 Quagliarella). All. Conte 6 GENOA (4-4-2): Frey 6,5  Mesto 6,5 Dainelli 6, Moretti 6, Antonelli 6,5 Merkel 6,5, Seymour 6 (26' st Kucka 6), Veloso 5,5, Rossi 7 (35' st Jorquera sv), Jankovic 6,5 (15' st Caracciolo 6.5), Palacio 6. (22 Lupatelli, 21 Bovo, 5 Granqvist, 2 Pratto). All. Malesani 6,5 Arbitro: Romeo  6 Reti: 5' Matri, 31'  Rossi, 13' st Matri, 40' st Caracciolo Angoli: 9-8 per il Genoa Recupero: 0' e 6' Ammoniti: Seymour, Mesto, Dainelli per gioco scorretto, Palacio per proteste, Pirlo per comportamento non regolamentare, Marchisio e Veloso per reciproche scorrettezze. Spettatori 36618, incasso 1192129. Leggi i commenti I commenti dei lettori 
FIRENZE - Un punto e tante critiche: finisce così il pomeriggio di Sinisa Mihajlovic dopo Fiorentina-Catania. "Il risultato può essere giusto, anche se abbiamo preso gol su due mischie. Il Catania su palla inattiva è temibile, con Lodi e i tanti saltatori. Sapevamo che sarebbe stata difficile. La contestazione? Questa è una piazza esigente ma oggi se avessimo vinto ci saremmo trovati ad un punto dalla prima. La classifica è corta, ci sono tante gare da giocare. Le critiche sono un po' ingiuste". Il tecnico serbo sorvola però sulle contestazioni peggiori (oltre ai fischi c'è stato anche qualche brutto coro all'indirizzo dell'allenatore, definito da qualche tifoso 'zingaro'). FACCIO VOLENTIERI DA PARAFULMINE - Il tecnico, comunque, non si nasconde. "Lavoriamo e cerchiamo di dare il massimo. I tifosi hanno diritto di criticare e se devono contestare preferisco che lo facciano con me, lasciando in pace i giocatori che così rimangono sereni per le partite. Sono consapevole di questo e vado avanti per la mia strada. Fa parte del mio lavoro. Sono abituato a queste cose, spero di trasmettere serenità ai miei giocatori. Ci sono momenti di difficoltà e dobbiamo venirne fuori. Stasera andiamo tutti in ritiro, ma dobbiamo preparare la prossima gara, dobbiamo recuperare energie, questo è il modo migliore. Oggi siamo stati un po' troppo indecisi nell'ultimo tocco, bisogna agire meglio ed essere più freddi. Non posso rimproverare nulla ai miei ragazzi, hanno fatto una buona gara". DELLA VALLE: "SINISA NON SI DISCUTE" -  Mihajlovic però, nonostante la contestazione, incassa di nuovo la fiducia della società: "L'allenatore non è in discussione, capisco l'amarezza di tutti però ci  sta - spiega Andrea Della Valle - il tifoso è libero di  contestare chi vuole ma Mihajlovic stasera non ha colpe. Bisogna  rimanere aggrappati alle prime 4-5 squadre in classifica. Abbiamo tutto  per fare bene, ci credo ancora. Ci riprenderemo in fretta. Poi Della Valle analizza la partita: "Jovetic è stato grande, questo ci rincuora e ci dà serenità. Andiamo adesso a Torino, dimentichiamo oggi e pensiamo a mercoledì. E' la gara che tutta Firenze vuole poi ci sarà il Genoa domenica. L'umore della squadra è a terra: in casa un pareggio è come una sconfitta. Sono il primo ad essere rammaricato ma pensiamo subito a domani. Spiace per i tifosi ma succede il calcio è questo. Siamo ancora in 3-4 punti tutti vicini. Montolivo squalificato con la Juve non ci voleva ma purtroppo era diffidato. Abbiamo sostituti interessanti". DIFESO DAGLI AVVERSARI - Non capita spesso, ma belle parole per Mihajlovic sono arrivate dai suoi avversari. "Sinceramente non capisco cosa si possono aspettare i tifosi da Mihajlovic e dalla Fiorentina. Tutti vorrebbero vedere la propria squadra in alto in classifica, ma è chiaro che la Fiorentina ha dei problemi: l'allenatore sta cercando di risolverli. I tifosi della Fiorentina devono dare tempo a Mihajlovic", dice il dg del Catania Lo Monaco. In difesa di Miha anche l'allenatore rossoazzurro e suo ex compagno alla Sampdoria Vincenzo Montella, mentre il difensore degli etnei, Marchese, dice che Mihajlovic (ex del Catania), "è un buon allenatore e una brava persona. Mi dispiace per la contestazione che sta subendo, non la merita, così come non meriterebbe l'esonero. Quelle che ho sentito oggi non sono delle belle parole per una piazza come Firenze". JOVETIC: VOLEVAMO LA VITTORIA - La sua doppietta non è bastata: Stevan Jovetic appare amareggiato al fischio finale. "E' un momento complicato, oggi abbiamo fatto una grandissima partita e siamo stati sfortunati nei gol subiti. Tutti hanno dato il 100%, sono contento per i gol a livello personale ma non sono serviti a nulla, volevamo vincere. I fischi a Mihajlovic? Ci dispiace, non li merita lui così come la squadra. Dobbiamo metterci subito al lavoro per la sfida con la Juventus, conta tanto per noi e soprattutto per i nostri tifosi". Leggi i commenti I commenti dei lettori 
AVELLINO - Fattore campo rispettato nell'anticipo della terza giornata di andata del massimo campionato di basket. Al PalaDelMauro, infatti, la Sidigas Avellino supera la Benetton Treviso per 83-75 (18-19, 42-40, 64-63) con 26 punti e 33 di valutazione di Dean (16 di Johnson, 15 di Slay e 12 di Golemac). Il top-scorer dei veneti è Scalabrine con 18 punti (15 di Adrien, 11 di Bulleri e 10 di Mekel. In classifica Avellino sale a quota 4 mentre Treviso resta a 2. Due triple, prima di Golemac, poi di Scalabrine, danno fuoco alla gara che inizia tutta in discesa per Avellino sotto la spinta della mano di Taquan Dean in canestro da tutte le posizioni e top scorer con 26 punti. Per Treviso bene in avvio il solo Scalabrine con due triple all'attivo, un disastro  gli altri che non riescono a contenere gli avversari, a cominciare da Adrien e Moore, prontamente accantonati da Djordjevic per far posto a Gentile e Becirovic. La musica cambia subito: Treviso mette un parziale di 14 a 2 ribaltando portandosi sul + 4 (13 a 17) che si riduce in chiusura ad un solo punto grazie ai primi personali di Slay, appena sbarcato in Italia. Il secondo quarto è intenso e combattuto con la Sidigas che strappa all'ultimo possesso un vantaggio di due lunghezze con Johnson. Il quarto fallo sanzionato a Green in apertura di ripresa costringe Spinelli agli straordinari con sette personali che risulteranno poi preziosi per chiudere anche il terzo periodo in leggero vantaggio. Dean con le sue incursioni mette lo scompiglio nelle retrovie trevigiane. Sei personali di fila ed Avellino vola a + 9 (72 a 63),mentre Treviso sbaglia tutto. Quattro  miseri punti in nove minuti, inevitabile il ritorno a casa a mani vuote. SIDIGAS-BENETTON 83-75 (18-19, 42-40, 64-63) SIDIGAS AVELLINO : Green 2, Gaddefors, Ferrara ne, Alborea ne, Spinelli 7, Lauwers 5, Golemac 12, Soloperto ne, Slay 15, Johnson 16, Dean 26. Allenatore: Vitucci BENETTON TREVISO : Adrien 15, Moore 2, Mekel 10, Becirovic 6, Bulleri 11, De Nicolao 2, Sandri ne, Cuccarolo ne, Gentile 8, Moldoveanu 3, Wojciechovski ne, Scalabrine 18. Allenatore: Djordjevic ARBITRI : Sahin-Giansanti-Ramilli NOTE - Tiri liberi Sidigas 16/23, Benetton 14/20. Usciti per cinque falli Green, Moldoveanu. Leggi i commenti I commenti dei lettori 
FIRENZE - "Non sono soddisfatto al 100%, abbiamo fatto tanti errori nel corso della gara e ci è mancata la continuità per i 90 minuti". Vincenzo Montella è un perfezionista e chiede il massimo al suo Catania, reduce dal 2-2 di Firenze, pur complimentandosi con i suoi ragazzi. "Abbiamo sempre provato a fare la partita e a vincere, a volte in maniera scomposta e disordinata. Le occasioni non sono mancate, rimontare su un campo difficile come il Franchi non può che essere un merito per la squadra". DOBBIAMO CRESCERE - Il pareggio è l'ennesimo segnale positivo per gli etnei, partiti benissimo in questo avvio di stagione. "Recuperare due volte lo svantaggio è stato possibile solo con la testa, anche se a volte l'abbiamo persa. Siamo stati molto discontinui, avevamo preparato la partita in un determinato modo e non sempre abbiamo rispettato il piano di gara. Qui non prendevamo un punto da 40 anni, va bene così. La squadra deve e può crescere ancora, soprattutto nell'atteggiamento durante i 90 minuti". E' tornato al gol, oltre che all'11 titolare, Maxi Lopez: Montella lo elogia. "All'inizio siamo partiti male, timidi, bassi, non riuscivamo ad aggredirli alti con gli esterni e Maxi faticava come tutti. Ma alla fine è stato decisivo". Infine, da collega a collega, un abbraccio a Mihajlovic, criticato dal pubblico. "E' difficile giudicare, Sinisa è un amico e ha dimostrato di essere un tecnico preparato. Firenze, d'altra parte, è sempre stata una piazza esigente, ma se guardiamo la classifica siamo in tanti racchiusi in 3 punti, se oggi la Fiorentina avesse vinto sarebbe a un punto dal primo posto". Leggi i commenti I commenti dei lettori 
PARMA - Dopo il successo sul campo del Napoli, il Parma si augura di dare continuità ai propri risultati nel match dell'ottavo turno, che opporrà i crociati all'Atalanta, vera sorpresa delle prime giornate di Serie A. La difficoltà dell'impegno non sfugge a Franco Colomba, tecnico degli emiliani: "Affrontiamo una squadra che ha grande qualità, compattezza e aggressività - dice l'allenatore del Parma - l'undici orobico è simile a noi nello schieramento in campo. Dobbiamo avere molto rispetto: molta convinzione nei nostri mezzi, certo, ma soprattutto massimo rispetto, lo ribadisco". "L'ATALANTA NON E' INFERIORE AL NAPOLI" - Dopo l'exploit del San Paolo, il rischio per il Parma è quello di sottovalutare i prossimi avversari: "E' una squadra ostica, non sarà facile fare risultato - ammonisce Colomba - non considero l'Atalanta inferiore al Napoli. Non dobbiamo fare l'errore di sentirci la pancia già piena, sarebbe imperdonabile. Mi aspetto dal Parma, per come ci siamo allenati questa settimana, un'altra buona prestazione, una conferma, un'ulteriore gara gagliarda, perché l'esperienza ci insegna che sono proprio partite come queste che alla fine valgono doppio". "TURNOVER? VEDREMO DOMENICA SERA" - Nonostante l'incombente turno infrasettimanale (e quindi la prospettiva di giocare tre gare in una settimana), Colomba non vuole sentire parlare di turnover, almeno fino allo scontro con gli uomini di Colantuono: "Ci penseremo domenica sera, dopo aver giocato e aver visto come è andata - spiega il tecnico crociato - c'è un'ossatura piuttosto definita che sta scendendo in campo; ad ogni modo, tutti devono essere pronti a dare il loro apporto. Se ci sarà qualcuno che avrà bisogno di rifiatare, rifiaterà: in quel caso farò giocare chi sta meglio. Prima, però, pensiamo alla sfida con l'Atalanta". Leggi i commenti I commenti dei lettori 
E' morto all'età di 84 anni, don Enzo Mazzi animatore della Comunità dell'Isolotto di Firenze. Stamattina la sua gente, più di duecento persone si sono radunate per ricordarlo, nella sede di via degli Aceri 1. Ognuno ha ricordato un episodio di vita, un incontro, una parola e un insegnamento ricevuto. Nessun rappresentante della curia si è presentato, soltanto un sacerdote è venuto a pregare con la comunità. Il sindaco Matteo Renzi ha detto che con "Mazzi se ne va una figura fortemente legata alla città e in particolare al quartiere dell'Isolotto, dove il suo impegno si è protratto fino agli ultimi giorni". Vannino Chiti, vicepresidente del senato ha detto che "la sua è una personalità simbolo, che ha parlato alla coscienza di quanti non accettano come ineluttabile e immodificabile il mondo e l'organizzazione della società, i modi di essere delle istituzioni civili ma anche di quelle religiose". Don Mazzi è stato un collaboratore di Repubblica, per anni i suoi interventi hanno accompagnato i lettori e hanno spiegato la posizione di quei cattolici che non sempre si riconoscevano nelle gerarchie ecclesiastiche. Nato nel 1927, fu nominato parroco dell'Isolotto, uno dei grandi quartieri popolari di Firenze. La nuova chiesa ospitava un gruppo di sacerdoti e laici che risentiva del clima del Concilio Vaticano II sulla scia del pensiero di Giorgio La Pira, Ernesto Balducci e Lorenzo Milani. Il vescovo Betori: "La storia lo giudicherà" La Comunità abolì la separazione fra ricchi e poveri, clero e laici: in canonica furono alloggiati tre nuclei familiari, ex carcerati, disabili. La Comunità solidarizzava con quell'area cattolica che non si riconosceva più nella Dc. Don Mazzi contribuì a realizzare dentro la canonica un asilo, una piccola fabbrica, un laboratorio per invalidi. Le sue posizioni erano sempre più in contrasto con la curia fino ad arrivare allo scontro dell'autunno del 1968 quando un'assemblea della Comunità richiamò 10mila persone e la vicenda divenne un caso internazionale. Il cardinale Ermenegildo Florit, decise di reprimere duramente il dissenso: intimò a Mazzi e ai suoi collaboratori di lasciare la chiesa sostituendolo con un nuovo parroco. Cinque sacerdoti e tre laici furono incriminati dalla magistratura. Da quel momento don Mazzi continua a lavorare, ma dentro la sua comunità di base che si riunisce in piazza dell'Isolotto proprio davanti alla chiesa. Soltanto alla fine degli Anni '80 si è avviata una normalizzazione dei rapporti grazie all'intervento del cardinale Silvano Piovanelli. Innumerevoli i suoi scritti e le sue pubblicazioni sui temi legati alla religione, al sociale e alla tolleranza della chiesa. Guarda la storia di don Mazzi La redazione di Repubblica-Firenze ricorda con affetto,  l'intelligenza, il coraggio, l'indipendenza di pensiero di Enzo Mazzi. 
Non tira una bella aria a Firenze. La squadra gioca male, non vince da un mese, ed il feeling tra l’allenatore ed i propri sostenitori è ai minimi storici. “I tifosi hanno il diritto di pensarla come vogliono – dice lo stesso Mihajlovic – l’importante è che eventualmente contestino me e non la squadra. I giocatori devono essere lasciati tranquilli, io ho le spalle larghe e vado avanti per la mia squadra. Del resto non si può piacere a tutti e le piazze come quella di Firenze sono belle ma anche molto esigenti. Se vieni ad allenare qua devi accettare tutto il pacchetto”. Il difetto principale, secondo l’allenatore, è il poco cinismo sotto porta. Una squadra incapace di chiudere le partite una volta in vantaggio. “Era successo contro la Lazio ed oggi è accaduto nuovamente. Le partite vanno chiuse, altrimenti in una Serie A così equilibrata alla lunga paghi”. Oltre ai cori della Curva Fiesole che ha chiesto a gran voce l’esonero del tecnico serbo, Miha deve incassare anche l’espulsione comminatagli dal direttore di gara a pochi minuti dal termine. “Non ho detto nulla di offensivo – si giustifica Sinisa – ma ho gettato il pallone in maniera plateale. A norma di regolamento ci poteva stare”. Chiusura sul futuro. “Sono tranquillo e lucido, vado avanti per la mia strada convinto che il lavoro paghi. Sono contento delle parole di fiducia di Società e giocatori, spero di trasmettere la mia serenità alla squadra”. Fiducia che il presidente onorario Andrea Della Valle ha espresso al proprio allenatore anche al termine del pareggio contro il Catania. “L’allenatore non ha colpe specifiche per quanto accaduto stasera – dice lui – e non è in discussione. Mi dispiace per i tifosi, loro sono i primi che non si meritano questo. Ora dobbiamo concentrarci per Torino, la sfida contro la Juventus per noi è importantissima. Io ci credo”. L’unico sorriso viola solca il volto di Jovetic, autore di una prestazione maiuscola impreziosita dalla doppietta. “Sono felice per i gol, deluso invece per il risultato. Abbiamo giocato bene, purtroppo subendo due reti in mischia. Siamo amareggiati per la mancata vittoria, adesso sotto con la Juventus. I fischi? Secondo me non li meritiamo come non li merita il nostro allenatore. A Firenze sono molto felice, ho appena rinnovato il contratto e fisicamente sto sempre meglio. Spero di continuare a segnare con questa continuità”. 
