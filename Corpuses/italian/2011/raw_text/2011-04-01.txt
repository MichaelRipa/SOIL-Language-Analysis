Nasce il movimento dei giovani volontari italiani dell'Unicef. Si chiama 'Younicef'- conta già circa 2 mila adesioni - ed ha per madrina il Nobel per la pace del 1976 Betty Williams.L'iniziativa, tutta italiana, voluta dal presidente dell' Unicef Italia Vincenzo Spadafora, è presentata a Firenze dove da fino a domani 3 aprile si terrà un meeting dei volontari dell' organizzazione dell'Agenzia dell'Onu per l'infanzia; 3.500 le presenze attesa nei tre giorni. Younicef si affianca alla componente senior dei volontari dell'Unicef che in Italia ha circa 1500 aderenti. E' già presente in 60 province, conta 8 mila contatti su twitter e 10 mila su facebook. "Younicef - ha detto il presidente Spadafora - vuole essere un'alternativa per i giovani al bar e al centro commerciale, un luogo dove poter crescere ed impegnarsi nel volontariato. Come Unicef infatti sentiamo forte la responsabilità di offrire loro un luogo positivo dove sia possibile condividere esperienze di solidarietà e di impegno". Per iscriversi a Younicef bisogna avere un'età compresa fra i 14 e 30 anni. I giovani volontari sono impegnate nelle campagne dell'Unicef per la raccolta fondi e per la sensibilizzazione dei temi sull'infanzia ma non solo. Ad esempio, l'impegno primario dei prossimi mesi riguarda la tutela dell'ambiente; i giovani volontari terranno, fra l'altro, nelle scuole laboratori di riciclaggio e di diffusione delle informazioni sull'energia rinnovabile. Si parla di equità nello sviluppo umano, mortalità infantile, lotta alla povertà, non discriminazione, volontariato con una particolare attenzione a ciò che sta accadendo in Libia e in Giappone e di altro ancora nel corso della seconda edizione di “Essere Unicef-Meeting nazionale dei volontari” in corso tra il Palazzo dei congressi, la Fortezza da Basso, il Palagio di Parte Guelfa e piazza Santa Croce. Per il Meeting, che è stato presentato  in Palazzo Vecchio dal sindaco Matteo Renzi, dal presidente di Unicef Italia Vincenzo Spadafora, dal presidente di Unicef Firenze Alessandra Buyet Piombini, dal ballerino e testimonial Unicef Italia Kledi Kadiu e da una delegazione dei ragazzi di Younicef, è previsto l’arrivo di 3.000 volontari e volontarie. “Con questo Meeting Firenze sarà la capitale dei bambini - ha detto il sindaco Renzi -. In passato la nostra città ha prestato grande attenzione ai bambini, anche con l’Ospedale degli Innocenti. La bellezza di una grande città è data non soltanto dalle sue opere d’arte, ma anche dalla bellezza con la quale guarda alle relazioni umane”. “Ci auguriamo che l’appuntamento fiorentino - ha dichiarato Vincenzo Spadafora - sia l’occasione per trovare nuovi volontari per portare avanti la nostra attività in Italia e nel mondo. Inoltre da Firenze lanceremo il movimento giovanile Younicef”. La manifestazione si è aperta alle 17 dell'1 con la cerimonia di apertura dei lavori, condotta dalla giornalista tv Ilaria D’Amico, alla quale parteciperanno tra gli altri Spadafora, il sindaco Renzi, il premio Nobel per la Pace 1976 Betty Williams, l’attore e ambasciatore Unicef Lino Banfi, l’etoile e ambasciatore Unicef Roberto Bolle, la giornalista e ambasciatrice Paola Saluzzi e tanti altri nomi della cultura, dello spettacolo e del giornalismo. Alle ore 21, poi, in piazza Santa Croce si è tenuta la sfilata della Pigotta (la tradizionale bambola di pezza simbolo della solidarietà dell’Unicef) con il ballerino Kledi Kadiu che si è esibito con ospiti in alcuni brani inediti. Oggi, tavole rotonde e sessioni di lavoro con personaggi della cultura, del mondo socio economico, dell’infanzia e del giornalismo come l’inviato di guerra e conduttore tv Franco Di Mare. Stamattina Walter Veltroni è stato intervistato dal giornalista del Corriere della Sera, Aldo Cazzullo (ore 10,30, Auditorium del Palazzo dei congressi), mentre il ministro dell’Interno Roberto Maroni ha dato forfait. Dalle 16,30 presso il Padiglione Cavaniglia della Fortezza da Basso è la volta di Younicef, con un evento condotto dall’attrice e presentatrice tv Carolina Di Domenico, in cui si alternano sul palco tra gli altri Alessandro Preziosi, Neri Marcorè, Roberto Vecchioni il Vj Cadio di Mtv, Ivan Cotroneo, Aldo Cazzullo. Domani si terranno, infine, le ultime plenarie e la cerimonia di chiusura con l’attrice e ambasciatrice Unicef Maria Rosaria Omaggio e l’esibizione del Corpo nazionale dei Vigili del fuoco, ambasciatori Unicef. Nei tre giorni del Meeting si alternernano tanti protagonisti dell’Unicef provenienti da tutto il mondo: dal direttore generale Anthony Lake (presente con un videomessaggio), al direttore dell’Innocenti Research Centre Gordon Alexander, dal direttore Private Fund Raising and Partnerships Leila Pakkala al vicedirettore dell’Ufficio regionale per Medio Oriente e Nord Africa Marilena Viviani. Inoltre si parla dell’azione dell’Unicef in Sierra Leone, Indonesia, Ghana, Bangladesh, Afghanistan, Sudan, Eritrea, R.D.del Congo, Ciad. Partners istituzionali dell’iniziativa sono il Comune e la Provincia di Firenze e la Regione Toscana. 
MILANO - Ultima seduta di settimana in rialzo per le Borse europee.  Incuranti delle nubi che permangono sui debiti sovrani e delle mosse delle  agenzie di rating (Standard & Poor's, dopo il Portogallo e la Grecia ha  colpito l'Irlanda, declassando di un gradino il rating a Bbb+, con outlook  stabile), i mercati hanno chiuso tutti in rialzo, da Parigi (+1,64%) a  Francoforte (+1,97%) a Londra (+1,71%); bene anche Piazza Affari, sebbene meno  delle altre Borse: l’indice Ftse Mib è salito dell’1,11%. Né ha spaventato gli  operatori il nuovo record dei tassi dei titoli di Stato decennali portoghesi: il  rendimento è salito di sette punti base, all'8,48%, un livello mai toccato dai  tempi della nascita dell'euro. Sui massimi anche lo spread (differenziale di  rendimento) con il bund tedesco, salito a 509 punti. Più impatto semmai ha avuto il dato sul tasso di disoccupazione  negli Stati Uniti, calato in marzo all'8,8% dall'8,9% di febbraio, mentre le  attese erano per un dato invariato su base mensile; inoltre, i mercati hanno  apprezzato la notizia positiva sui 216.000 posti di lavoro creati, meglio dei  195.000 attesi dal consensus. Al contrario, ha avuto poco peso il calo a  sorpresa (-1,14%) delle spese per costruzioni negli Usa - a febbraio ai minimi  dal 1999 - e la lieve flessione a marzo dell'indice Ism manifatturiero. Wall Street ha chiuso in rialzo: il Dow Jones ha guadagnato lo 0,46%, il Nasdaq lo 0,31% e lo S&P500 lo 0,50%. A piazza Affari giornata positiva per le banche: l'ipotesi di  un aumento di capitale per Intesa aveva portato il titolo a perdere in mattinata  fino al 3% per poi recuperare, in chiusura, a più 1,05%. Bena anche le altre  banche, da Unicredit (+0,17%) a Mediobanca (+1,11%) a Mps (+1,25%) al Banco  Popolare (+1,43%) infine ad Ubi (+1,41%). Ha corso anche Mediolanum (+2,90%)  dopo il roadshow a Parigi. In forte rialzo i titoli del Lingotto (i dati sulle  immatricolazioni sono usciti a Borsa chiusa): in evidenza Exor (+2,86%), Fiat  (+2,66%) e Fiat Industrial (+1,58%). Sul fronte opposto, scivolone per Buzzi  (-2,43%) dopo i dati di bilancio; giù anche Italcementi (-1,59%). Tra i titoli in evidenza Prysmian (+2,77%), Generali (+1,7%) Terna (+0,83%);  molto bene anche L'Espresso (+4,62%); in rialzo Parmalat (+1,18%) 
MILANO - Azzerati i sogni di ripresa, Buzzi cancella anche i guadagni degli ultimi giorni: nella seduta di oggi il titolo, tra i peggiori del listino, ha ceduto il 2,43% a 10,03 euro. Eppure in mattinata la società cementiera piemontese aveva attirato le attenzioni degli investitori che attendevano notizie sul futuro della società, che proprio oggi ha annunciato i conti definitivi relativi al 2010. Numeri in gran parte noti al mercato dopo il preconsuntivo di bilancio: sostanzialmente stabili i ricavi, scesi dello 0,9% a 2.648 milioni di euro, su cui è stato realizzato un margine operativo lordo pari a 387 milioni, in calo del 28,6% dai 541,7 del 2009. Un numero inferiore, comunque, alle stime della società stessa che aveva annunciato un ebitda di 400 milioni. In aumento di 57,7 milioni l'indebitamento netto salito a 1.266,9 milioni di euro. Buzzi Unicem ha quindi chiuso il 2010 con una perdita netta da 41 milioni rispetto ai 171,4 milioni del 2009. In termini assoluti il gruppo ha venduto 26,6 milioni di tonnellate di cemento (+4%) e 14,4 milioni di metri cubi di calcestruzzo preconfezionato (+3,5%). A pesare sul risultato della società sono state le svalutazioni  -  inattese da parte degli investitori - e gli ammortamenti, che sono ammontati a 386,7 milioni, contro i 218,7 del 2009. "Ma non sono stati questi i numeri a incidere sulla performance del titolo  -  spiega un analista -. Sono svalutazioni forti, certo, ma non monetarie. Si tratta semplicemente di una decisione della società riguardo al valore di alcuni impianti, ma non sono queste le cose che valuta il mercato". La Borsa ha valutato, negativamente, l'outlook annunciato dalla società secondo cui il 2011 non sarebbe inferiore al 2010, ma neppure migliore. Mentre gli investitori avevano già iniziato a scontare la ripresa nell'Europa dell'Est e in Germania. "Ci aspettavamo uno scenario più roseo e notizie di ripresa dal 2012" continua l'analista che aggiunge: "Con i prezzi attuali delle materie prime sarà difficile migliorare le attese". Buzzi Unicem sottolinea che "la crisi del settore pubblico rischia di condizionare le prospettive del 2011, costringendo molti Paesi a tagliare le loro spese ed i loro investimenti, con inevitabili ricadute e contraccolpi. Per quanto riguarda il nostro gruppo, nei Paesi emergenti ed in Europa Centrale esistono le premesse per migliorare i risultati mentre in Italia e Stati Uniti servirebbe un aumento dei prezzi piuttosto consistente per bilanciare i maggiori costi di alcuni fattori produttivi e la domanda ancora debole". Intanto per i soli azionisti risparmio sarà proposta una cedola di 0,03 euro. 
KABUL - La Conferenza della società civile afgana conclusasi a Kabul, di cui l'Italia ha qualche merito, può sembrare ai più poca cosa. Belle parole al vento su un termine usato e abusato che spesso non vuol dir nulla, al più una seccatura imposta dal buon cuore. Questo è quello che deve aver pensato, e con lui molti governi occidentali, anche il governo afgano, il cui ministro dell'Economia, che aveva promesso un intervento, non si è fatto vedere senza neppure preavvertire. Ma 150 delegati da 34 province, la metà dei quali donne - anche piuttosto agguerrite - dovrebbero far riflettere. E non solo sull'atto di cortesia e di rispetto che si deve a chi fa, con qualche difficoltà, una marcia dalla periferia alla capitale sfidando bombe e talebani, tagliagole e mine al ciglio della strada. Non solo Ong. Ascoltare le voci che provengono dal basso dovrebbe forse diventare uno dei nuovi strumenti della diplomazia moderna soprattutto se, com'è successo a Kabul, tra quei 150 delegati non c'erano soltanto le solite tre o quattro Ong che parlano il dialetto convenzionale dei summit ma i rappresentanti di associazioni e sindacati (ebbene si, ci sono anche in Afghanistan), fondazioni culturali e think tank nazionali (ebbene si, ci sono anche quelli), club di poeti e leghe di avvocati e giornalisti. Se dunque per società civile si intende non una semplice accozzaglia di sigle ma un insieme di idee e di vivacità che, sorprendentemente, animano anche un panorama sociale devastato da trent'anni di guerra, forse è bene prestare orecchio. A chi non si presta mai orecchio. Questo genere di presenze, questo tipo di attori, questa razza disomogenea e vivace è qualcosa in più della semplice "generazione facebook" con cui abbiamo derubricato le rivoluzioni del Maghreb e del mondo arabo, che non solo non abbiamo visto arrivare ma che stentiamo a capire. La nostra diplomazia, i nostri governi, buona parte dei media, abituati al fatto che "ormai tutto si decide a quattr'occhi nei G20 o nei G2", a questo mormorio non prestano orecchio col risultato che quando accade qualcosa non conosciamo gli interlocutori, ci sfuggono i motivi, non sappiamo nulla di quel mondo sommerso che ci pare sia comparso sul web come d'incanto. L'istruzione sempre più diffusa . Masse di neo laureati che entrano in mercati del lavoro asfittici, cittadini che malsopportano regimi autocratici o falsamente democratici, fanno di questo mormorio una lenta marea montante che, apparentemente in modo improvviso, fa saltare pentole e coperchi di fronte alle facce stupite di ambasciatori e analisti, ministri e sottosegretari, algidi funzionari delle più svariate commissioni. Eppure il mormorio, nelle strade del Cairo o di Kabul, nei vicoli di Avenue Bourghiba o dietro ai centri commerciali di Manama, si sarà pur sentito. E' difficile prevedere una rivoluzione e sarebbe anzi più augurabile che le turbolenze pre rivoluzionarie fossero percepite da un ascolto attento che le trasformi in un dialogo aperto anziché in movimento antagonista. E spesso è solo questione di ascoltare. Ma per farlo bisogna scendere in strada. Ai piani alti certi mormorii proprio non arrivano. 
Sicuramente non festeggerà in modo clamoroso, non è nel suo stile, ma una cosa è certa: Francesco De Gregori il quattro aprile arriva al traguardo dei 60 anni in piena attività professionale, a dimostrazione che il 'Principe', come è da sempre soprannominato, non ha nessuna intenzione di deporre le armi della sua creatività poetica. LE FOTO Il cantautore romano è infatti attualmente in giro per l'Italia con il suo 'Work in progress', una tournèe in coppia con lo storico e ritrovato partner Lucio Dalla. La collaborazione tra i due 'mostri sacri' della musica italiana è nata infatti nel 1978, quando, dopo un pranzo insieme, di fronte ad un bicchiere di vino composero - chitarra in mano - 'Ma come fanno i marinai'. ll tour attuale segue trent'anni dopo quello storico del 1979, dal titolo 'Banana Republic' che riempì gli stadi di tutta Italia, lanciato da un concerto nel luglio dell'anno precedente allo stadio Flaminio di Roma con ben quarantamila spettatori. Lucio Dalla collaborerà con De Gregori nell'82 anche nella stesura di 'Viva l'Italia', uno dei brani più belli, famosi (e fraintesi) della discografia dell'artista. Scorbutico ma coerente, poco mondano e socievole quanto intenso e profondo, De Gregori è stato da sempre a metà tra poesia e impegno, tra la figura di cantautore raffinato ed elitario e quella di artista popolare e amato da tutti. Molte le ballate 'storiche' ed indimenticabili che hanno fatto parte del repertorio dei suoi quarant'anni di musica, tra cui 'Rimmel', 'Buonanotte fiorellino', 'La donna cannone', 'Alice non lo sa', fino aI 'Bandito e il campione', 'Niente da capire', 'Sempre e per sempre'. Una carriera, la sua, che ha attraversato le fasi più oscure e controverse della storia italiana: dal fascismo agli anni di piombo, da Piazza Fontana a Tangentopoli. Partita dallo sgabello del Folkstudio (lo storico locale che ha tenuto a battesimo tanti artisti della 'scuola romana') agli album storici, dal 'processo' sul palco di Milano nel 1976 alla dimensione concertistica dell'ultimo periodo. La sua proverbiale ritrosia non ha però mai fatto rima con mancanza di generosità. Molte sono infatti le canzoni rimaste nella storia che De Gregori ha 'regalato' a colleghi ed artisti. A partire dall'indimenticabile 'Una citta' per cantare, scritta a quattro mani con Dalla per Ron, a 'Io e mio fratello' scritta per l'amico-nemico Antonello Venditti a 'Diamante', splendido pezzo di Zucchero Fornaciari. Da sempre innamorato della musica di Bob Dylan, suo grande ispiratore insieme a Simon & Garfunkel, Leonard Cohen e Fabrizio De Andrè, nel 2003 prese parte al film di Bob Dylan 'Masked and anonymous', in cui canta 'Non dirle che non è cosi", versione italiana scritta dallo stessoDe Gregori di 'If you see her, say hello' di Dylan, tratto da 'Blood on the tracks' del 1975. Nelle note illustrative della colonna sonora di Masked and anonymous, Dylan lo definì "la leggenda della musica leggera italiana". Dopo 40 anni sul palco, ora il Principe sembra più affabile con il pubblico, meno serioso e ingessato. In un'intervista di qualche anno fa ha confessato: "Ora mi dà meno fastidio incontrare la gente, ho imparato l'autoironia. O forse da domani tornerò ad essere la solita testa di cazzo". 
ROMA - Lampedusa, migranti, liti parlamentari, governo, Milan. Non necesariamente in quest'ordine. A poco più di 24 ore dal derby che potrebbe decidere lo scudetto Silvio Berlusconi suona la carica. E nei suoi colloqui privati di queste ore si dice come sempre, "ottimista sul derby. Siamo primi e possiamo farcela". Battere i cugini nerazzurri sabato sera significherebbe per il Diavolo andare a 5 punti e mettere una seria ipoteca sul titolo, nonostante manchino ancora 8 gare compreso l'anticipo. In settimana il patron rossonero ha caricato il mister Massimiliano Allegri sentendolo al telefono e promettendo, ovviamente, che ci sarà domani, sabato, in tribuna a San Siro. D'altra parte proprio l'allenatore toscano ha definito questa "la gara più importante della mia vita" e la presenza e il supporto del presidente Berlusconi è fondamentale: "Spero che ci sia - ha spiegato Allegri - perché abbiamo bisogno di lui". Il premier, pur molto impegnato in queste ore a risolvere la crisi dell'immigrazione, non non ha mancato di spronare la squadra. E' conscio che "... l'assenza di Ibra peserà", ma in un momento come questo - è convinto il premier - la squadra "darà il meglio di sè". Da sempre il Cavaliere è innamorato del 'Milan spettacolo' e da tifoso sogna ad occhi aperti, parlandone con le persone a lui vicine, la vittoria nel derby "magari con un gol o un assist di Cassano". Il fantasista barese però, stando alle indiscrezioni che trapelano da Milanello sulla formazione, potrebbe non essere in campo dal primo minuto. Ma entrando nella ripresa avrebbe la possibilità - e Berlusconi ci spera fortemente (lo ha detto a chi ha avuto modo di sentirlo nelle ultime ore) di essere fresco e fare l'assist o il gol decisivo, "come è già successo in alcune gare di questa stagione". Leggi i commenti I commenti dei lettori 
NAPOLI - L'affondo è durissimo e suona come il preannuncio di quella che sembra una discesa in campo. Luca Cordero di Montezemolo sceglie il palco del congresso del sindacato di polizia Siap, per esprimere senza mezzi termini la sua bocciatura del governo Berlusconi e per disegnare un futuro che potrebbe vederlo impegnato in politica. "'Stiamo assistendo ad un indecoroso e inaccettabile disfacimento del senso delle istituzioni e della responsabilità pubblica. Di fronte alle nostre proposte la risposta della politica è sempre la stessa - scandisce l'ex presidente di Confindustria e attuale presidente di Italia Futura - 'Se vuoi parlare di politica devi entrare in politica'. E se la situazione continua a peggiorare, se questo è lo spettacolo che offre la nostra classe politica, beh, allora, cresce veramente la tentazione di prenderli in parola". Anche se, confessa Montezemolo, "molti amici mi chiedono chi me lo fa fare d espormi perché la politica è una bestia pericolosa con cui confrontarsi". Quel che è certo è che, nel suo affondo, Montezemolo non perdona nulla all'esecutivo. A partire da una delle promesse più ripetute dal Cavaliere: la riduzione della tasse. "Con lui sono ai massimi storici. Doveva fare la rivoluzione liberale, guida oggi un governo che più neostatalista e protezionista non si può", attacca. E ancora: "La politica economica del governo è allo sbando e l'esecutivo si preoccupa esclusivamente di tamponare le emergenze". Esecutivo liberale? Assolutamente no, rincara l'ex leader di Confindustria: "Leggiamo sui giornali che un governo che si definisce liberale risuscita l'Iri e vuole tornare a fare l'azionista nelle aziende di mercato, a cominciare dalla Parmalat". Segnali di ripresa non se ne vedono. Anzi. "Il bilancio della seconda Repubblica è un disastro che peggiora ogni giorno. C'è un paese reale che arranca e che vorrebbe voltare pagina, è il paese - continua il presidente di Italia Futura - che ha festeggiato i 150 anni dell'Italia con fierezza e orgoglio", ma accanto a questo paese "esiste una politica che straborda ogni giorno su tutti i mezzi di informazione, con polemiche incomprensibili per il 99 per cento dei cittadini e che in questi giorni ci ha deliziato con scene che sarebbero fuori posto in uno stadio, figuriamoci nel parlamento della Repubblica". Tutto questo, secondo Montezemolo, "è accompagnato dal silenzio assordante della società civile, delle associazioni di rappresentanza e della classe dirigente del paese che rischia di diventare complice di questo degrado". Nel mirino anche "le migliaia di consigli di amministrazione dove far posto ai politici trombati. Sono le uniche discariche che funzionano veramente in questo Paese. E' un'anomalia che deve finire". Per questo "se ognuno di noi continua a limitarsi a fare il proprio mestiere, a curare solo il proprio orticello, rinunciando a far valere le proprie idee o opinioni, il paese rischia di andare a scatafascio. Anche come presidente di Confindustria ho sempre detto che prima che come imprenditori dobbiamo parlare da cittadini". "C'è bisogno - sottolinea il presidente della Ferrari - di una leadership che dica la verità, che abbia il coraggio di decidere, di rianimare l'Italia, di aiutarla a riannodare il filo della sua storia e di ritrovare la sua identità e la fiducia in se stessa. Credo che l'Italia sia come una Ferrari, una macchina straordinaria fatta per correre, per competere e per vincere. Non possiamo più permetterci di tenerla ferma ai box per paura di una sconfitta, dobbiamo rimetterla in moto. Tutti insieme". Infine un accenno alla Libia e al ruolo giocato dal nostro Paese: "Non è accettabile essere esclusi dalle decisioni sul conflitto in Libia quando siamo noi a pagare il prezzo più alto. Così come non è accettabile che le frontiere dell'Italia non siano considerate frontiere dell'Europa con tutto ciò che ne consegue sul piano dell'aiuto che dobbiamo pretendere, nella gestione dell'emergenza profughi". La prima reazione alla parole di Montezemolo arriva dal segretario del Pd, Pier Luigi Bersani: "Alla buon'ora! Il problema è che entrare in politica significa darsi un appuntamento: io credo sia ora di darsi un appuntamento elettorale. Poi ciascuno se lo ritiene si metterà sul piede di partenza". Mentre tocca al capgruppo alla Camera Dario Franceschini, anche lui al congresso con Montezemolo, dare vita a un lungo colloquio con il presidente di Italia Futura. Leggi i commenti I commenti dei lettori 
MARANELLO - Felipe Massa fa il punto della situazione del Cavallino ad una settimana dal prossimo appuntamento del Mondiale in Malesia. Le Red Bull continuano ad essere molto più veloci, ma la Ferrari sta migliorando rispetto al Gp in Australia. Il pilota brasiliano torna sulla gara di Melbourne: "Il Gran Premio d'Australia non è andato nella maniera in cui io e la squadra ci aspettavamo: non siamo stati abbastanza competitivi, al contrario di quello che pensavamo sulla base dei test invernali. Se c'è una lezione che abbiamo portato a casa dopo questa gara è che abbiamo molto lavoro da fare. Dobbiamo capire al più presto che cosa sia accaduto a Melbourne per cercare di raccogliere alla prossima gara quei punti che non abbiamo preso nella prima". Nel primo appuntamento stagionale le rosse di Maranello hanno chiuso con il quarto posto di Alonso e il settimo di Massa, constatando il dominio di Red Bull e McLaren: "Mi è stato chiesto in Australia se mi avesse sorpreso di più la Red Bull o la McLaren. La risposta è che è quello che ha fatto Vettel in qualifica è stato impressionante. E' vero che la McLaren ha fatto un passo avanti ma la Red Bull è di gran lunga più veloce di tutti". LE NOVITA' DEL 2011 - Massa apre poi un capitolo sulle novità che caratterizzano le monoposto 2011 parlando del duello con Button nella prima parte della gara: "Non abbiamo dovuto aspettare molto per vedere l'effetto dell'ala posteriore mobile e del Kers, visto il mio duello con Button nella prima parte della gara. Anche se magari non era vicinissimo all'uscita dell'ultima curva, sul rettilineo riusciva praticamente ad affiancarmi, grazie all'uso del DRS. Durante il duello, credo di aver fatto un buon lavoro usando il Kers in chiave difensiva, consapevole di doverlo risparmiare il più possibile per usarlo soltanto nel momento dell'attacco: comunque è sempre meglio essere l'attaccante piuttosto che il difensore". Il ferrarista è convinto comunque che lo spettacolo offerto sia stato gradito dal pubblico: "Sono sicuro che gli spettatori si siano divertiti e mi dispiace non aver potuto continuare il duello perchè non avevo il ritmo giusto". Un appunto anche sul comportamento del rivale: "Dopo il taglio, mi aspettavo che mi restituisse la posizione perchè le regole sono chiare e Jenson è sufficientemente esperto per saperlo, senza dover aspettare istruzioni dalla squadra".  Infine Massa analizza l'altro duello con la Toro Rosso di Buemi: "L'ho superato, grazie al DRS ma anche al fatto che avevo gomme più fresche delle sue. Onestamente non è stato facile perchè anche se l'ala mi ha permesso di avvicinarmi non riuscivo a sfilarlo, anche perchè non avevamo una grande velocità di punta in quel fine settimana. Alla fine ce l'ho fatta in staccata". Leggi i commenti I commenti dei lettori 
La cura del Lerda-bis dà i suoi frutti e il Toro vince ancora. La seconda vittoria consecutiva porta la firma di Antenucci, al secondo gol in due partite; rete preziosissima quanto meritata per una squadra che ha creato tanto e che ha avuto l'unica colpa (grave) di non concretizzare il lavoro svolto. La svolta arriva alla mezzora della ripresa: Budel inventa il pallone per De Feudis, bravissimo nel saltare Narciso e servire un pallone d'oro per Antenucci che di piatto destro appoggia in gol. Quel che è certo è che il Toro muto e blindato corre tanto e pressa: è una squadra compatta e convinta, che concede poco ai fronzoli ma che morde come piace alla sua gente. Fisicamente il Toro è in forma e la circolazione lo dimostra, con il pallone che gira veloce da una parte all'altra del campo. Insomma, una squadra convinta e convincente, che dà continuità alla bella prova di Ascoli. La Maratona se ne accorge subito, ci crede e tifa in maniera incessante, pur contestando Cairo e lasciando deserto il settore centrale del secondo anello per protesta contro le misure repressive della Questura. Nonostante la spinta della curva, le occasioni però nel primo tempo son poche, anzi al 12' tocca a Rubinho dire di no a Sforzini che ci prova di testa. I granata si scuotono a partire dal 29' quando Gasbarroni scarica il destro, ma Narciso ci mette i pugni e respinge con un po' di affanno. Il Toro ruba metri, spinge e schiaccia il Grosseto che si rifugia dietro e ci prova di rimessa. La pressione si intensifica ulteriormente nel finale di tempo, ma al 36' Narciso si salva ancora sul cross basso di Lazarevic. Un minuto e l'ex bianconero Immobile parte sulla sinistra e fa partire un sinistro che taglia tutta l'area. Ancora lo sloveno al 41': l'assist di De Feudis è al bacio, il destro da dimenticare. In avvio di ripresa c'è il solito Lazarevic:    impreciso sul cross, volenteroso nella fuga, sfortunato al tiro (deviato in angolo dall'ottimo Narciso). Poi lo sloveno all'8' si mangia il gol dell'1-0: il lancio è di Antenucci, il velo di Bianchi, il "bimbo" calcia in curva da pochi passi. In contropiede però il Grosseto è sempre pericoloso: al 27' Allegretti piazza il tiro a giro, ma la palla sorvola la traversa. Poi arriva il gol di Antenucci e la strada si fa in discesa, anche se Lerda non si accontenta e chiede il raddoppio della tranquillità. Ultima nota per l'ottimo l'arbitro Massa, seguito personalmente dal designatore Rosetti: sempre vicino all'azione, autorevole ma mai autoritario, non ha avuto bisogno di estrarre il taccuino per un'ora (ammonizione di Ogbonna) per condurre in porto una partita corretta ma veloce e combattuta. 
