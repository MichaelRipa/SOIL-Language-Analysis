ROMA - Una pernacchia e il gesto delle corna. Umberto Bossi risponde in questo modo ai giornalisti che sollecitano il suo commento sulle richieste di governo tecnico dopo la manovra avanzate dall'opposizione. E poi fa capire che l'assenso della Lega è determinante: "Tanto devono prima parlare con me. Altrimenti se lo facciano loro il governo se ci riescono". "Un governo non è mai tranquillo, deve sempre temere quando si tratta di potere", dice il leader del Carroccio parlando con i cronisti che a Montecitorio gli chiedono se sia ottimista sulla tenuta dell'esecutivo fino alla conclusione naturale della legislatura, nel 2013. "Attentati, attacchi, bisogna sempre temere chi sta dietro l'angolo", aggiunge il ministro per le Riforme con l'evidente intento di mantenere alta la tensione e l'attenzione anche nei giorni in cui la manovra passa in Parlamento a tempi di record grazie a un'intesa tra maggioranza e opposizione. A Bossi replica Massimo D'Alema: "Non chiediamo il governo tecnico, ma le elezioni. Abbiamo detto però che siamo disponibili, per breve tempo, ad un governo che faccia la legge elettorale, ma questo dipende dal capo dello Stato, non da noi". "Comunque - aggiunge l'esponente democratico - noi non spingiamo per il governo tecnico. Noi riteniamo che si dovrebbero fare le elezioni. Questo Bossi forse non lo ha capito". Quelle del leader del Carroccio sono in ogni caso parole pesanti per i delicati equilibri della maggioranza.  Soprattutto in considerazione del prolungato silenzio del presidente del Consiglio. Silvio Berlusconi passa un'altra giornata chiuso a Palazzo Grazioli: non si vede al Senato per la fiducia sulla manovra, annulla la visita di Stato a Belgrado e cancella dall'agenda anche la sua presenza ai funerali solenni dell'alpino ucciso in Afghanistan. "Il premier preferisce stare zitto, non esporsi, non compromettere in alcun modo la ripresa dei mercati ed il clima di coesione intorno alla manovra. Magari parlerà domani, dopo il voto alla Camera. E' ancora molto indignato della sentenza che lo condanna a risarcire De Benedetti", lascia trapelare un fedelissimo. In questa situazione si fa sempre più rilevante il ruolo del capo dello Stato. E da Zagabria, dove è in visita, il presidente della Repubblica, Giorgio Napolitano, si scaglia contro le voci di rimpasto nel governo definendole "da irresponsabili". "Non sono seri - dice il capo dello Stato - tutti questi accenni al totoministri. Io non ho ricevuto alcuna proposta dal presidente del Consiglio". "Addirittura vedo tirato in ballo per un altro incarico di governo, il ministro degli esteri, che mi accompagna in questa missione. Ciò è veramente da irresponsabili, chiunque metta in giro queste voci", aggiunge Napolitano mettendo queste voci in contrapposizione con l'accordo che ha portato alla rapida approvazione della manovra. Rimane il fatto che il ministro della Giustizia Angelino Alfano, fresco di nomina a segretario del Pdl, dovrà essere sostituito. Berlusconi lavora al rimpasto, aspetta che sia passata la bufera sui mercati e che la manovra si varata. Una cosa è certa, almeno stando a quanto trapela dagli ambienti a lui vicini: il Cavaliere non ha alcuna intenzione di farsi da parte per lasciar spazio a eventuali governi tecnici. Leggi i commenti I commenti dei lettori 
ROMA - Anche quest'anno è allarme disoccupazione, soprattutto per i giovani, con un aumento degli "scoraggiati". Tra i ragazzi di 25-30 anni, più di uno su quattro non lavora nè studia (28,8%). La bassa crescita italiana frena l'occupazione: "le unità di lavoro nel 2011 registreranno ancora una flessione e il tasso di disoccupazione potrebbe salire ancora per qualche trimestre", avverte il Cnel nel Rapporto sul "Mercato del lavoro 2010-2011". Il messaggio è chiaro: "L'Italia ha bisogno di più sviluppo, perchè ne dipendono produttività e occupazione", dice il presidente del Cnel, Antonio Marzano. Per il ministro del Welfare, Maurizio Sacconi, aumentare la produttività del lavoro vuol dire proseguire lungo la strada intrapresa in questi anni, "fare accordi quanto più di tipo aziendale". Ma l'analisi dell'istituto preoccupa i sindacati perchè "conferma come, con gli attuali trend di crescita, non si recupererà l'occupazione persa", commenta la Cgil, precisando che "il vero rischio è che non si possa recuperare una parte di quei lavoratori in cassa integrazione, moltiplicando così una situazione gravissima". Il Rapporto del Cnel mette in evidenza l'aggravarsi del fenomeno dei 'neet' (giovani fuori dal mercato del lavoro e dal segmento formativo): se prima della crisi il tasso di neet si aggirava attorno al 16% tra i più giovani (16-24 anni) e al 24% tra i giovani adulti (25-30 anni), tali percentuali sono rapidamente aumentate, salendo rispettivamente al 18,6 e al 28,8% nel terzo trimestre del 2010, rileva il documento. Una condizione aggravata dalla crisi, così come lo scoraggiamento di chi rinuncia a cercare lavoro, che "aumenta in modo preoccupante". La recessione ha inoltre inciso sul passaggio dai contratti a termine a quelli a tempo indeterminato: prima della crisi - secondo lo studio - quasi il 31% dei giovani con contratto temporaneo passava l'anno successivo ad un lavoro permanente, contro poco più del 22% attuale". Negli ultimi due anni si è aggravato anche il divario tra Nord e Sud. "Nel 2010-2011 - rileva il Cnel - prosegue senza interruzione la caduta dell'occupazione nel Mezzogiorno" che si è tradotta, in parte, in un aumento dei trasferimenti nel Centro-Nord. 
“Non ho mai usato violenza contro  Bonsu, né ho visto assolutamente i miei colleghi fare violenza. Ho  gridato 'Fermo polizia!' più volte e durante l'inseguimento non sono mai  venuto in contatto con il ragazzo, ho partecipato solo alla fase di  ammanettamento stando attento a non procurargli lesioni”. Sono le parole  di Andrea Sinisi, uno degli otto agenti accusati del pestaggio e del  sequestro del giovane ghanese, a chiudere la fase istruttoria del  processo che ha preso il via nel dicembre 2010. L'udienza è stata  chiusa verso le 21. L'appuntamento con l'inizio della requisitoria del  pm è per il 26 settembre. "NON HO MAI FERMATO ATTI FALSI" - Sinisi, come altri  colleghi imputati, ha voluto rilasciare dichiarazioni spontanee. L'agente partecipò attivamente al fermo di Emmanuel al parco Falcone e  Borsellino. Ha negato qualsiasi ipotesi di pestaggio, aggiungendo di non  aver mai affermato che fosse stato il ragazzo ghanese a procurargli la  lesione al ginocchio per la quale è stato visitato al pronto soccorso  dopo l'operazione antidroga. “Al comando, poi, non ho più visto Bonsu.  Ho firmato il verbale di resistenza a pubblico ufficiale del ragazzo e  quello di sequestro di oggetti al pusher, ma solo come verbalizzante  perché non l'ho perquisito io. Non ho mai firmato atti falsi”. E  aggiunge un tassello al giallo della foto “trofeo” di Fratantuono con  Emmanuel: “In una pausa caffè mi dissero che l'aveva scattata Villani”. “SEGUII LE DIRETTIVE DELLA MONGUIDI” - Prima di lui, anche l'ex  vicecomandante Simona Fabbri e l'agente Graziano Cicinato hanno voluto  dare la loro versione dei fatti. La prima ha letto una lunga memoria che  ha ripercorso tutta l'operazione dal suo punto di vista, dalla fatidica  e-mail girata dall'allora comandante Monguidi dall'assessore Monteverdi  per segnalare un'attività di spaccio al parco fino alla doppia  relazione richiesta dal nuovo comandante Giovanni Maria Jacobazzi.  Riguardo alla e-mail, venne stampata e inviata al nucleo Pronto  Intervento con la scritta “Trattare come esposto”. “Ho sempre agito con  l'autorizzazione del mio superiore” ha sottolineato la Fabbri. Il 29  settembre si recò al parco Falcone e Borsellino con gli altri agenti, per  supervisionare il perimetro esterno con l'ispettore Spotti. Quando  avvenne il fermo di Emmanuel lei non vide nulla, perché si stava  occupando del pusher maghrebino appena arrestato. “Il 30 settembre ho  inviato due e-mail sull'operazione, su disposizione del comandante  Monguidi, una alla Prefettura e una all'assessore Monteverdi. Avevo  dimenticato questa circostanza, ma non stilai io la relazione – ha  precisato – poi il nuovo comandante Jacobazzi ci chiese una relazione.  La mia non venne pubblicata sulla stampa, altre sì. Lui ci chiese di  modificarla nella forma per sbugiardare i giornalisti e individuare la  talpa nel comando”. GLI SPOSTAMENTI DI CICINATO - Graziano Cicinato ha invece ripercorso  davanti al giudice tutti i suoi spostamenti la sera del 29 settembre  2008. Anche lui non partecipò al fermo di Emmanuel perché impegnato con  il pusher maghrebino. Lasciò il comando di via Del Taglio per recarsi in  questura per far fare i controlli sui precedenti penali dei due  fermati, tramite i database ministeriali. Questa operazione lo impegnò  per poco più di due ore, rientrò al comando alle 21.40. Uscì ancora  quando Emmanuel gli disse che aveva lasciato i documenti nello zaino  all'Itis, la scuola in cui frequentava le lezioni serali. Dall'analisi  dei “frame” delle videocamere di sorveglianza, Cicinato ha cercato di  dimostrare al giudice come quella sera abbia passato la maggior parte  del tempo al comando nel suo ufficio, al piano superiore rispetto a  quello in cui era stato rinchiuso Bonsu. “HO FATTO VOLONTARIATO, MI SENTO FERITA” - Infine, Stefania Spotti e  Giorgio Albertini hanno depositato dichiarazioni scritte. “Da quando  avevo 17 anni ho svolto volontariato in parrocchia come catechista,  aiutando ragazzi tossicodipendenti e che avevano commesso reati gravi –  ha detto l'imputata Spotti al giudice – sono entrata nella polizia  municipale per dare un contributo alla società, perché credo che la  società sia fatta anche di regole e che qualcuno debba farle rispettare.  Ho partecipato a diverse operazioni, ho ricevuto encomi e ho sempre  avuto la fiducia dei miei superiori. Le dico queste cose perché mi sono  sentita ferita”. NO A TUTTE LE ISTANZE - Il giudice Paolo Scippa ha rigettato con  un'ordinanza tutte le richieste supplementari degli avvocati difensori,  ritenendole non necessarie o irrilevanti. La difesa di Cremonini aveva  chiesto di sentire come testimone la dottoressa che visitò Emmanuel al  pronto soccorso dopo il fermo, dandogli una prognosi di due giorni, e  anche che venisse eseguita una nuova perizia psichiatrica sul ragazzo  per determinare se non sussistano danni psichici pregressi risalenti  all'infanzia. La difesa di De Blasi voleva ascoltare il parere di un altro  consulente di parte sull'orario di salvataggio della foto “trofeo” sul  pc del comando. La difesa di Spotti, Sinisi e Albertini aveva chiesto che  venissero acquisiti gli atti del procedimento disciplinare avviato dal  Comune contro l'ex comandante Monguidi, ritenendola rilevante per  determinare l'attendibilità del teste Jacobazzi. Il giudice Scippa ha  detto “no” a queste e ad altre numerose richieste. 
LONDRA - Buona partenza per Edoardo Molinari all'Open Championship, terzo major stagionale che si sta svolgendo sul percorso del Royal St. Georgès GC, a Sandwich in Inghilterra. Il torinese, ha concluso in 69 colpi, uno sotto par, il primo giro e ora occupa il 17° posto nella classifica provvisoria, in compagnia dell'inglese Ian Poulter e l'australiano Adam Scott. In testa troviamo il danese Thomas Bjorn e l'inglese Tom Lewis con 65 colpi, seguiti da Miguel Angel Jimenez e da Lucas Glovera 66. Hanno trovato alcune difficoltà il nordirlandese Rory McIlroy, l'inglese Luke Donald, numero uno mondiale, Jason Day, Camilo Villegas e il coreano K. J. Choi, 54esimi con 71 colpi. E. MOLINARI: "HO GIOCATO BENE" - Edoardo Molinari ha segnato il primo dei suoi cinque birdie alla buca 6. Due bogey consecutivi (12 e 13) lo hanno mandato un colpo sopra par, ma ha chiuso nel migliore dei modi con due birdie (16 e 18). L'azzurro è comunque soddisfatto: "Ho giocato bene ma due colpi errati mi sono costati due bogey. A volte su questo campo è meglio sbagliare il drive di 50 metri piuttosto che di cinque. In ogni caso qui il vento nel pomeriggio tende a calare e per questo sono stato leggermente avvantaggiato. Vedremo domani mattina, visto che partirò presto, quali condizioni climatiche troverò. Antonio (Garbaccio, il caddie) è un mio amico e con lui mi diverto molto. La nostra è un'amicizia profonda per cui sa come prendermi". IN RITARDO MANASSERO E F. MOLINARI - Matteo Manassero e Francesco Molinari sono al 96° posto con 73 colpi. Molinari è partito bene,  trovandosi due colpi sopra par dopo cinque buche, poi tra la buca 7 e la 14 ha segnato due birdie e un bogey per chiudere con altri due bogey: "Non è andata benissimo, però neanche così male. Ho giocato abbastanza bene, ho sbagliato un paio di putt abbordabili sulle prime nove buche, poi ho chiuso con i due bogey, però lo score di tre colpi sopra par non è da buttar via. Il campo era difficile, c'era parecchio vento e anche freddo di prima mattina, per cui poteva finire peggio". Per quanto riguarda Manassero, un bogey e un birdie sulla prima metà del tracciato, poi tre bogey. Il veneto ha spiegato che le difficoltà sono arrivate dal forte vento e da problemi avuti con i ferri: "E' stata una giornata abbastanza difficile e non ho giocato sufficientemente bene per procurarmi delle possibilità di birdie. Anzi ho dovuto imbucare alcuni ottimi putt per salvare il par. C'era molto vento questa mattina e di conseguenza non siamo stati certo favoriti". Ho avuto qualche problema tecnico, perché non sono riuscito a giocare al meglio e quando non sei al top spesso fai delle scelte che non sono quelle giuste. Il campo? Non lo trovo più difficile di altri: ho solo avuto problemi di ferri e questo spiega lo score". Leggi i commenti I commenti dei lettori 
ROMA - Varati i calendari del 67esimo campionato italiano di serie A1 di volley maschile che prenderà il via il 25 settembre e terminerà con il V-Day il 22 aprile 2012. Una stagione, quella preolimpica, che prevede diverse novità. La più importante è la nuova formula dei play-off (cominciano il 7 aprile). Si qualificheranno alla corsa scudetto ben dodici squadre che successivamente verranno divise in quattro gironi da tre. Il cammino propone un torneo all'italiana con partite di sola andata in casa delle quattro squadre meglio classificate al termine della regular season. Le quattro vincenti daranno vita alle semifinali con la formula delle due partite vinte su tre (l'eventuale bella sempre in casa della meglio piazzata). Il primo titolo dell'anno sportivo verrà assegnato il primo novembre in occasione della Supercoppa italiana che  oppone  i campioni d'Italia in carica dell'Itas Diatec Trentino ai detentori della Coppa Italia la Bre Banca Cuneo. Mentre le final four di Coppa Italia sono in calendario a Roma il 18 e 19 febbraio 2012. Invece il campionato entra subito nel vivo e mette di fronte squadre con ambizioni di vertice. Nella prima giornata esordio in casa per le prime tre della classe: Trento, con il tricolore sulla maglia, ospita Monza, Cuneo la Marmi Lanza Verona (sfida play off l'anno scorso) e la rinnovata Lube Macerata la neo promossa Cmc Ravenna. Da tenere d'occhio subito la sfida tra due club da scoprire Modena-Roma. Il big match Itas Diatec Trentino-Lube Macerata è in programma alla quarta e alla quinta bella partita tra Macerata-Bre Banca. L'infinita supersfida tra Trento e Cuneo, vere rivali degli ultimi anni, si gioca la domenica prima di Natale in occasione della decima giornata. Dopo i successi ottenuti a Cuneo, per l'allenatore Giuliani comincia una nuova sfida a Macerata con una squadra rinnovata e pronta a stupire: "Senza voler fare retorica ritengo ce il calendario vada sempre accettato qualunque partita ci proponga e in qualsiasi periodo dell'anno. Invece mi dispiace che avremo poco tempo a disposizione per allenarci con la rosa al completo a causa degli impegni di molti giocatori con le nazionali". "Per vedere la migliore Lube serve tempo  -  precisa Giuliani  -  dobbiamo perfezionare a dovere alcuni meccanismi di gioco e raggiungere un affiatamento decente. Sono sicuro che Macerata è una squadra destinata a crescere progressivamente durante la stagione". Nonostante tutte le difficoltà, secondo il coach, l'importante è partire bene: "Bisogna riuscire a mettere in cassaforte il maggior numero di punti possibili". Senza dubbio la partenza più tosta, almeno sulla carta, è quella di un'altra rosa rinnovata la M. Roma Volley. Nei primi tre turni trova nell'ordine Modena, Macerata (in casa) e Cuneo. Coach Giani, icona del volley non solo italiano, non appare preoccupato: "Un avvio davvero duro, ma il calendario ci piace  -  precisa l'allenatore della M. Roma Volley  -  Non è male che il sorteggio ci mette subito di fronte agli esami più impegnativi. Affronteremo subito avversari di ottimo livello e poi potremo sfruttare una lunga sosta per riordinare le idee, se ce ne fosse bisogno. La mancanza di gare tra novembre e dicembre dovrà essere sfruttata la meglio per recuperare energie". Per quanto riguarda la nazionale maschile guidata dal ct Mauro Berruto, che riprenderà la preparazione in vista dell'europeo giovedì a Cavalese, sono previste due importanti inserimenti nella rosa rispetto ai convocati della World league. Si rivedono il veterano Luigi Mastrangelo e Simone Parodi, quest'ultimo ancora convalescente dopo il brutto infortunio subito al ginocchio nell'ultima partita della regular season. Volti completamente inediti sono rappresentati da Dante Boninfanti, alzatore, e Simone Giovi, libero. Leggi i commenti I commenti dei lettori 
ROMA - Agevolazione fiscale che applichi, famiglia che trovi. Il taglio lineare, del 5% nel 2013 e del 20% nel 2014, delle 480 agevolazioni fiscali e assistenziali non tocca tutte le famiglie nella stessa misura. E' un ginepraio difficile da districare che si differenzia da contribuente a contribuente e di anno in anno, a seconda delle maggiori spese che si portano in detrazione o della tipologia di reddito. Ecco allora qualche esempio per vedere in concreto cosa potrebbe accadere, in base ad alcune elaborazioni fatte dall'ANSA con l'aiuto del Caf Cisl nazionale. TUTA BLU CON FIGLIO , +556 euro di tasse nel 2014 .  Ha un reddito di 18.000 euro, che gli da diritto a detrazioni per lavoro pari a 1.238 euro. A questo aggiunge le detrazioni per coniuge e un figlio a carico con meno di 3 anni: sono altri 1.419 euro in meno di tasse. Tra le detrazioni, poi, aggiunge 300 euro per l'asilo e 500 per le spese mediche: in questo caso lo sconto fiscale reale, applicando franchigie e tetti, è rispettivamente di 70 e 57 euro. In totale l'operaio ha quindi oggi uno sconto di 2.784 euro. Di fatto pagherà 140 euro in più nel 2013 e 556 euro nel 2014. GIOVANE COPPIA CON MUTUO , +904 euro di tasse dal 2014 .  L'esempio è di una giovane coppia bireddito (18.000 e 10.000 euro rispettivamente) con figlio sotto i 3 anni. Le loro detrazioni ammontano ora a 4.523 euro (2.423 e 2.100 euro). Lo sconto maggiore è quello sul reddito da lavoro (rispettivamente 1.238 e 1.697 euro), ma spettano anche per il figlio minore (365 e 403). Possono portare in sconto anche l'interesse sul mutuo (intestato solo al marito) per un massimo di 4.000 euro di interessi: vale altri 760 euro di sconto, ai quali aggiungono 60 euro a testa ottenuti con una spesa per l'asilo nido superiore ai 632 euro di tetto previsto. Totale detrazioni: 4.523. Che verranno ridotte di 226 euro nel 2013 e di 904 euro nel 2010. IMPIEGATO CON MOGLIE E 2 FIGLI: +676 euro di tasse dal 2014 . Una coppia monoreddito, di ceto medio (25.000 euro) e con due figli, ha diritto a consistenti detrazioni per familiari a carico: 1.999 euro (690 euro per la moglie e 1.309 per il figlio). A questo aggiungono spese per istruzione (1.000 euro) e per sport (120 euro) che danno diritto rispettivamente a uno sconto d'imposta di 190 e 23 euro. Se si aggiunge la detrazione da lavoro dipendente di 1.171 euro si arriva al totale di 3.383 euro di sconti fiscali. Il taglio sarebbe di 169 euro nel 2013 e di 676 euro nel 2014. VEDOVO 80 ANNI: +400 euro di tasse dal 2014 . E' un pensionato con un reddito superiore alla pensione sociale (15.000 euro) e, oltre alle detrazioni per la pensione (1.297 euro), aggiunge un pò di spese mediche (2.500 euro) che gli danno diritto ad ulteriori 450 euro di sconto Irpef. A questo aggiunge la detrazione riconosciuta per le spese funebri di un congiunto: essendo superiori a 1.549 euro, ottiene lo sconto massimo di 294 euro. In totale ha agevolazioni fiscali per 2.041 euro: con queste voci nel 2013 subirebbe una riduzione degli sconti di 102 euro, mentre l'anno successivo pagherebbe circa 400 euro in più di tasse. POLIZIOTTO MONOREDDITO: +906 euro di tasse dal 2014. E' una famiglia monoreddito con 2 figli maggiori di 3 anni e un reddito da 25.000 euro l'anno (pressappoco quello di un poliziotto). Sconta dal reddito 1.500 euro di previdenza complementare. Ci sono poi gli sconti d'imposta come lavoro dipendente (1.064) e per moglie e figli a carico (1.945 euro). Una famiglia un pò più adulta mette in conto anche spese per il risparmio energetico e per ristrutturazioni (rispettivamente 5.000 e 10.000, con abbattimento Irpef di 275 e 360 euro), per gli interessi sul mutuo (760 euro) per le spese di istruzioni (1.000 euro danno diritto a 76 euro) e per lo sport di un solo figlio (limite 210 euro, con beneficio Irpef di 48 euro). Alla fine lo "sconto fiscale" attuale di 4.531 euro si ridurrà di 226,5 euro nel 2013 e di 906 euro nel 2014. COPPIA BENESTANTE: +543 euro di tasse dal 2014 . Una coppia benestante, monoreddito e senza figli, ha un reddito di 45.000 euro che abbatte di 3.500 euro grazie all'utilizzo degli oneri deducibili per la previdenza complementare (l'abbattimento scenderebbe a 2.800 euro). A questo aggiunge altri sconti. La detrazione per lavoro dipendente (435 euro), quella per il coniuge a carico (656 euro). Per ridurre l'Irpef nella dichiarazione vengono indicate anche spese mediche per 3.000 euro (sconto pari a 545 euro) e la detrazione al 36% riconosciuta per le spese di costruzione relative all'acquisto di un box auto (30.000 euro) che vengono spalmate in 10 anni dando diritto a 1.080 euro di sconto l'anno. In totale - senza considerare l'abbattimento della previdenza complementare che rappresenta un ulteriore beneficio - le agevolazioni godute ammontano a 2.716 euro. Il taglio peserebbe per 136 euro nel 2013 e per 543 euro nel 2014. 
