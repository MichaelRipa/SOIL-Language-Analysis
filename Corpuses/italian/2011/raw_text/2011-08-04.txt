Potrebbe esserci la luce in fondo al tunnel per la Saab, attanagliata da una gravissima crisi finanziaria. La casa automobilistica svedese, controllata però da un gruppo olandese, avrebbe infatti in corso colloqui con un investitore americano, secondo quanto afferma il quotidiano svedese Dagens industri. Il giornale scrive che l'accordo prevede "un finanziamento a lungo termine a seguito del quale l'investitore entrerebbe nel capitale di Saab". Dal canto suo la società si è limitata a confermare che il numero uno del gruppo, Victor Mueller si è recato negli Usa, ma non ha voluto commentare oltre limitandosi ad affermare: "E' chiaro che cerchiamo un modo per rafforzare la posizione finanziaria di Saab". Alla Borsa di Amsterdam, dove sono quotate le azioni della società automobilistica, i prezzi dei titoli hanno preso il volo, guadagnando fino al 40% in mattinata, per poi ripiegare e chiudere comunque in rialzo del 28%. Gli impianti produttivi della Saab a Trollhaettan sono orami fermi da aprile a causa della fortissima crisi di liquidità del gruppo. L'ultima scadenza per la riapertura che si è data la società è per la settimana del 29 agosto, ma più volte in passato questo genere di annunci è stato smentito dai fatti. Il gruppo ha spiegato che le catene di montaggio torneranno infatti a funzionare solo quando gli accordi con i fornitori saranno stati completamente ultimati. L'arrivo di mezzi freschi dagli Stati Uniti risolverebbe almeno la parte più acuta della crisi, che a giugno è diventata talmente grave da mettere a rischio anche il pagamento degli stipendi (poi evitato all'ultimo momento). 
WASHINGTON - Su Marte ci sarebbe acqua salata in forma liquida, che scorre stagionalmente e in piccole quantità lungo la superficie del pianeta. Lo testimonierebbero alcune tracce scure e lunghe anche centinaia di metri che compaiono sul pianeta rosso solo durante le estati marziane. L'ipotesi è stata presentata dalla Nasa durante una conferenza stampa ed è stata pubblicata su Science dal gruppo di ricercatori coordinato da Alfred McEwen dell'università dell'Arizona. L'idea che su Marte possa scorrere dell'acqua è nata osservando le immagini catturate dal telescopio HiRISE, che viaggia a bordo della sonda della Nasa 'Mars Reconnaissance Orbiter' (MRO). Nelle foto è infatti possibile osservare delle particolari tracce scure, delle scanalature larghe fino a 5 metri e lunghe anche centinaia di metri, che sono visibili dalla tarda primavera fino agli inizi dell'autunno marziano lungo alcuni versanti che guardano l'equatore e sono quindi più esposti al Sole. Anche se non si hanno ancora prove sufficienti a dimostrarlo, i ricercatori dell'Arizona ipotizzano che queste possano essere le tracce lasciate dallo scorrere di acqua salata. "La spiegazione più convincente che abbiamo per queste osservazioni è che si tratti di un flusso di acqua salata, anche se ancora manca una conferma ufficiale", ha dichiarato a Science Alfred McEwen del Lunar and Planetary Laboratory della University of Arizona In precedenza era stata confermata la presenza di acqua allo stato solido sotto forma di ghiaccio ai poli o l'antica presenza (centinaia di milioni di anni fa) allo stato liquido. Stavolta si tratterebbe della prima volta di acqua seppur salata allo stato liquido. "Questa ipotesi è la più probabile da un punto di vista chimico e fisico - commenta Giovanni Bignami, astrofisico dell'Istituto universitario di studi superiori di Pavia - perché la presenza di sali abbassa la temperatura di congelamento dell'acqua e innalza quella di ebollizione. Durante l'estate marziana le temperature si avvicinano allo zero: in queste condizioni l'acqua salata può rimanere liquida il tempo necessario per formare queste scanalature, e riesce a non evaporare subito nonostante l'atmosfera sia molto rarefatta". Resta ancora molto da capire riguardo l'origine di queste piccole 'colate' di acqua salata. "Potrebbero provenire dal sottosuolo marziano, dove l'acqua salata può conservarsi grazie alle basse temperature", aggiunge Bignami. "Bisogna indagare meglio questo fenomeno, soprattutto la sua stagionalità - precisa l'astrofisico - ma in ogni caso potrebbe rappresentare un'ulteriore conferma della presenza nel sottosuolo di significative quantità di acqua sopravvissute all'evaporazione degli oceani che due miliardi di anni fa ricoprivano Marte". Questa scoperta è "l'ulteriore conferma che Marte è un pianeta geologicamente vivo, con una superficie che si modifica anche rapidamente nel tempo", spiega Enrico Flamini, coordinatore scientifico dell'Agenzia spaziale italiana (Asi). "Le brine ghiacciate erano già state osservate dalle sonde Viking - aggiunge - e la presenza di sali nel ghiaccio è stata confermata più di recente da Phoenix. Gli ingredienti quindi ci sono". Per quanto riguarda l'origine di queste tracce "potrebbero essere dovute a piccoli depositi ghiacciati sotto la superficie che si sciolgono quando arrivano vicino alla parte esposta del pendio. In ogni caso - conclude - è difficile immaginarsi un meccanismo che non implichi la presenza, anche se temporanea, di acqua liquida". 

ROMA - Al caos di una popolazione stremata dalla fame e dalla guerra, si aggiunge in Somalia la confusione che regna fra le istituzioni di transizione. Queste, in base all'accordo raggiunto a Kampala lo scorso 9 giugno, dovrebbero portare alle elezioni politiche e istituzionali nell'agosto del 2012, ma nessuno crede oggi che la soluzione sia così a portata di mano, essendo tuttora insediati coloro che negli ultimi anni hanno continuato il battibecco sul potere, mentre la carestia avanzava con la siccità e la palude dell'incapacità di governo si allargava. Un ambasciatore-governatore? Il sostanziale vuoto decisionale lascia spazio alle iniziative più disparate da parte dei soggetti meno legittimati. Ieri l'Ambasciatore delle Nazioni Unite per la Somalia, il tanzaniano Agostino Mahiga, ha indirizzato una lettera alla Lega Araba chiedendo di contribuire alla pacificazione della Somalia ed ottenendo la laconica risposta che al problema sarà dedicata una riunione il prossimo settembre. Solo l'Egitto ha dato un autonomo riscontro annunciando che si renderà promotore di una trattativa tra le istituzioni somale di transizione e gli Al Shabaab. Su questo punto occorrerà intendersi immediatamente, perché se gli Shabaab sono - come sono - quell'organizzazione contigua ad Al Qaeda e al fondamentalismo islamico responsabile di attentati terroristici, omicidi e torture mascherate da Sharia sulla popolazione inerme, siamo in presenza di una criminalità con la quale la trattativa non si può fare, pena l'attribuzione di una inaccettabile legittimazione. Un primo ministro evanescente. Ma tutte queste sono iniziative assunte da soggetti che, nella migliore delle ipotesi, sono volenterosi, mentre nulla si muove da parte di chi avrebbe istituzionalmente il dovere di intervenire. Il Consiglio dei Ministri, con a capo Abdiweli Mohamed Ali (Gas), da poco insediatosi dopo il licenziamento di Mohamed A. Mohamed in seguito all'accordo di Kampala del 9 giugno, è alacremente impegnato a causa della lottizzazione tra coloro che non sono soddisfatti del ruolo assegnato e chiedono a gran voce uno scambio di poltrone. Così la figura del Primo Ministro è divenuta evanescente e l'attivismo che aveva distinto i cinque mesi del governo di Mohamed non è che un ricordo che tende a sbiadirsi. La mano dei potenti paesi vicini. Il potere sembra attualmente nelle mani del Presidente della Repubblica Sheikh Sharif Sheikh Ahmed, già capo dell'Unione delle Corti islamiche da cui si staccò l'ala oltranzista degli Al Shabaab, e di Sharif Hassan Sheikh Aden, Presidente del Parlamento di transizione che nel 2007 era stato sfiduciato nello stesso ruolo per contiguità con i fondamentalisti. Ma, in realtà, la Somalia è diretta dai potenti paesi vicini, Etiopia e Uganda in prima fila, mentre l'incaricato dell'ONU Agostino Mahiga svolge un ruolo attivo che sembra più da primo ministro che non da ambasciatore. L'inesistente sovranità somala . E' divenuta evidente proprio con l'accordo di Kampala del 9 giugno quando, alla presenza del Presidente ugandese Museveni e dell'Ambasciatore ONU Agostino Mahiga, il presidente e il portavoce del Parlamento somalo ("i due Sheikh") si sono accordati sulla proroga di un anno delle istituzioni di transizione per preparare le elezioni, ma imponendo le dimissioni al Primo Ministro, Mohamed A. Mohamed, il cui dinamismo sul fronte sociale e su quello militare rischiava di raddrizzare veramente e finalmente le sorti della Somalia. Le proteste della gente. La ribellione della popolazione all'esito di quell'accordo, ha impedito per molti giorni ai due Sheikh il rientro e la normale circolazione in Somalia finché il 19 giugno Mohamed ha dovuto capitolare rassegnando le dimissioni sotto la pressione del Capo di Stato Maggiore ugandese Gen. Aronda e di Mahiga. Il colmo per la conclusione di quell'accordo è stato il commento che il 22 giugno ha pronunciato Hussein Ali Fidow, portavoce di quegli Al Shabaab che pure, da Mohamed, avevano subito pesanti sconfitte a Mogadiscio: "E' un esempio di come il Paese è gestito dall'Uganda ed è chiaro per il popolo somalo e la comunità internazionale che la riunione di Kampala sulla Somalia aveva lo scopo di costringere il Primo Ministro Mohamed Abdullahi Mohamed a dimettersi". 
ROMA - Un nuovo sopralluogo, e il rinvenimento di tracce che sono state repertate. I carabinieri del Ris oggi hanno eseguito le verifiche disposte dalla Procura di Teramo nella caserma dove Parolisi lavora e nell'abitazione che condivideva con la moglie, Melania Rea, e la figlia. Gli esperti, che non hanno portato via nulla dalla caserma, avrebbero invece trovato e repertato delle tracce nell'abitazione. Saranno necessari ulteriori esami per capire se si tratti o meno di elementi utili alle indagini. Durante l'ispezione in caserma invece il magistrato ha chiesto di parlare con le gerarchie militari, per cercare di ottenere informazioni utili a ricostruire il quadro generale dell'ambiente di lavoro di Parolisi. L'ORDINANZA DEL GIP (testo pdf) Nel giorno in cui il caporalmaggiore, unico indagato per l'omicidio della moglie, decide ancora una volta di non parlare davanti a un gip, i magistrati del pool teramano accelerano le indagini alla ricerca di elementi con possano blindare la serie di indizi raccolti e che hanno portato all'emissione della nuova ordinanza di custodia cautelare in carcere per il caporalmaggiore dell'Esercito. E torna al centro dell'attenzione la caserma "Clementi" di Ascoli Piceno, sede del 235esimo Reggimento Piceno. La giornata dei pm è cominciata nel carcere di Castrogno, dove Parolisi si è avvalso della facoltà di non rispondere dinanzi al gip Giovanni Cirillo: mezz'ora per fare scena muta come già davanti al gip di Ascoli e per firmare le carte processuali. Poi, lungo confronto di due ore tra l'uomo e i suoi avvocati, con l'obiettivo di valutare la strategia processuale in previsione di un ricorso al Tribunale del riesame dell'Aquila. Le indagini sembrano dunque prendere anche altre strade. I pubblici ministeri Davide Rosati e Greta Aloisi seguono anche l'indirizzo dato dal gip Cirillo nella sua ordinanza: approfondire i "segreti" della caserma "Clementi" e valutare l'esistenza di moventi alternativi a quelli dell'omicidio passionale. Mentre in Procura, a Teramo, il professor Adriano Tagliabracci e il pm Aloisi approfondivano gli aspetti medico-legali delle ultime ore di vita di Melania e le fasi del delitto, il collega Rosati portava i Ris e i cani antidroga nell'appartamento che Salvatore e Melania hanno condiviso per tre anni e fino allo scorso 18 aprile, giorno in cui la 29enne di Somma Vesuviana è scomparsa, per essere ritrovata poi cadavere il 20 aprile a Ripe di Civitella. Secondo indiscrezioni, sarebbe stato anche ascoltato un militare in servizio al Rav Piceno. Elementi vecchi e nuovi si incrociano in una indagine che finora ha visto lavorare sei pm e almeno tre reparti speciali dei carabinieri, per acquisire "con tranquillizzante certezza", per dirla con le parole del gip di Teramo, un movente dell'omicidio. 
ROMA  - Il dado è tratto: Gianni Alemanno, con la firma apposta in calce alla lettera di presentazione, ha siglato ufficialmente la candidatura di Roma ad ospitare i Giochi Olimpici del 2020. "Gentile Presidente, nella mia veste di Sindaco, sono onorato di presentare al Comitato Olimpico Internazionale la candidatura della città di Roma per l'organizzazione dei Giochi della XXXII Olimpiade che si celebrerà nel 2020  -  scrive Alemanno nella missiva, indirizzata a Jacques Rogge, n.1 del CIO -  L'Assemblea capitolina ha approvato all'unanimità la proposta per la presentazione della candidatura della Città di Roma". "ROMA PRONTA AD IMPIEGARE TUTTE LE SUE RISORSE" - "La cittadinanza romana ha supportato questa decisione con orgoglio, entusiasmo e concretezza, per questo è pronta a contribuire con tutte le sue risorse  -  prosegue Alemanno - La Città di Roma ha preparato questa candidatura con la massima cura e attenzione, in stretta collaborazione con il Coni e i membri italiani del Cio, e con il forte sostegno del governo, dei mezzi di informazione, degli atleti e di tutto il mondo dello sport. Grazie alla qualità di questo largo consenso, stiamo lavorando su una candidatura che sarà in linea con le esigenze del Movimento Olimpico, rispettosa di tutti i suoi ideali e di tutte le indicazioni del Congresso Olimpico, oltre ad essere in piena conformità con la Carta olimpica". "GIOCHI A MISURA D'UOMO E D'AMBIENTE" - "Roma sarà in grado di mostrarsi pronta nella pratica e nello spirito, coniugando la sua tradizione millenaria con la sua capacità di guardare al futuro, vogliamo realizzare dei Giochi che siano 'a misura d'uomo e d'ambiente', ma che siano anche altamente tecnologici in termini di organizzazione  -  si legge ancora nella lettera - Inoltre, Roma è pronta a garantire in tempo utile la costruzione di infrastrutture importanti in termini di mobilità, trasporto pubblico e ricaduta culturale. La nostra candidatura beneficerà anche del supporto di una vasta comunità di volontari, che è sempre stato il fulcro al Movimento Sportivo Italiano e che ha già dato prova del suo eccezionale valore nel contribuire all'organizzazione di importanti eventi sportivi internazionali nel nostro paese. Essere in grado di metterci al servizio del Movimento Olimpico  -  conclude Alemanno - è una sfida meravigliosa, una preziosa opportunità, per la quale Roma è pronta a dare il suo meglio. Gentile Presidente, la prego di accettare i sensi della mia più alta stima e quella dei miei concittadini". LE PROSSIME TAPPE - Ora la lettera passa nelle mani del CONI, che la girerà al CIO entro la fine di agosto; prima di allora, il Comitato Olimpico Internazionale sarà chiamato ad esprimersi sulle condizioni preliminari italiane nella riunione dell'esecutivo in programma a Daegu, in Corea del Sud, a partire dal Leggi i commenti I commenti dei lettori 
Asl e ospedali, fumata nera per le nomine. Un’altra proroga — stavolta, la decisione slitterebbe di oltre un mese, entro metà settembre ma c’è chi spera in una seduta di giunta di mercoledì prossimo — per la designazione dei manager e dei commissari da sostituire. Palazzo Santa Lucia si rivela diviso su un tema che, da sempre, rappresenta l’anello debole del potere regionale. Debole, perché ogni componente politica si gioca il tutto per tutto in una partita da cui dipende il destino di chi le rappresenta. E ieri sera, quando ormai sembrava sicura la quadratura del cerchio, a far traballare il già precario equilibrio è stato tra l’altro anche il mancato accordo su Caserta. Unica investitura decisa quella della Asl Napoli 1 dove, a sostituire Mario Vasco sarà Maurizio Scoppa, generale di corpo d’armata appena andato in pensione e fratello di Gianfranco, il fondatore (recentemente scomparso) del centro Aktis di Marano. A far saltare il tavolo, sarebbe subentrata una lite tra il coordinatore Pdl Nicola Cosentino e il suo vice Mario Landolfi, spaccati sulla scelta del direttore da piazzare a Caserta, territorio che esprime il bacino elettorale di entrambi. I nomi su cui inutilmente si sarebbe cercato un accordo, sarebbero quelli di Paolo Menduni e di Raffaele Marzano. L’ulteriore slittamento delle nomine apre uno scenario a tinte fosche, con il rischio di fondi bloccati dal governo centrale per il mancato adempimento. E non si tratta di spiccioli, ma di due miliardi destinati alla Campania, di cui 700 milioni immediatamente disponibili. Il subcommissario Mario Morlacco, ieri in Molise, raggiunto da “Repubblica” al telefono sembra sorpreso, ma sottolinea il risultato raggiunto con «l’approvazione della legge sull’accreditamento». «Se la verifica interviene prima delle nomine potrebbe esserci un problema», ammette Morlacco, «ma va tenuto conto che tutto il resto è stato fatto. Ripeto, è importante che alla verifica del governo, ci si arrivi con le nomine fatte. Anche il giorno prima». Il clima di incertezza ha suscitato l’immediata reazione dell’opposizione. «Cos’altro ci dobbiamo aspettare sui manager della sanità?», si chiedono provocatoriamente Giuseppe Russo e Enzo Amendola, capogruppo e segretario del Pd campano, «La partita delle nomine, Caldoro l’ha ormai persa, cedendo quote di sovranità, e quindi di decisione, ai maggiori azionisti della sua maggioranza». E Vincenzo D’Anna, presidente di Federlab (il sindacato nazionale dei laboratoristi italiani), interviene invece sull’ipotesi che il governatore potesse optare sulla soluzione-sorteggio per la selezione dei manager: «L’indecisione e l’indeterminatezza continuano a caratterizzare la gestione della sanità in Campania che, con il “metodo Caldoro”, passa dal manuale Cencelli dell’era bassoliniana, tuttora applicato per le nomine al Monaldi e alla Asl di Avellino, ad una vera e propria riffa con tanto di sorteggione». Ma oltre alla vicenda Caserta, il toto nomine Asl si sarebbe chiuso con l’assegnazione della Asl Napoli 3 in quota all’asse formato dai due esponenti Udc, Pasquale Sommese e Domenico Zinzi. 
