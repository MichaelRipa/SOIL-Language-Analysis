MILANO - L’Europa non è riuscita nel tentativo di ribaltare il terribile  responso della vigilia, schiacciata dai timori di recessione rilanciati da Jp  Morgan. E in parte complice il profondo rosso della chiusura precedente a Wall  Street (seguita dal tracollo delle Borse asiatiche, dove Seul ha perso oltre il  6% e Tokio il 2,5%), l’impostazione fiacca si è imposta sui mercati fin dal  mattino nel Vecchio Continente. Il trascorrere delle ore non ha portato  sostanziali buone notizie, anche se il tentativo di recupero di Wall Street, che  ha cominciato la seduta in tono molto volatile ma ad un certo punto ha anche  recuperato quota 11mila punti del Dow Jones, ha dato una mano ai listini  europei, che hanno chiuso la giornata sopra i minimi anche se in profondo rosso. Ancora una volta la peggiore è stata Piazza Affari, che ha lasciato sul terreno  il 2,46% dell’indice a maggior capitalizzazione, seguita a ruota da Francoforte,  che ha perso il 2,19% mentre Parigi ha ceduto l’1,92% e Londra l’1,01%. A fine giornata, anche il Dow Jones a Wall Street ha ceduto l'1,57%, mentre il Nasdaq ha chiuso in calo dell'1,62%. Complessivamente, l’Europa ha bruciato 94 miliardi di  capitalizzazione, mentre la politica tenta di trovare una risposta alla  gravissima crisi finanziaria. Oggi il commissario agli Affari economici e  monetari dell'Unione europea, Olli Rehn, ha affermato che l'Ue potrebbe mettere  a punto una bozza sull'emissione comune di eurobond e presentare uno studio  sulla fattibilità. "La Commissione si è offerta di presentare un report al  Parlamento europeo e al Consiglio per mettere a punto un sistema di emissioni  comuni per i titoli di Stato europei", ha dichiarato. Ipotesi immediatamente  gelata da Angela Merkel, che senza giri di parole ha bocciato l’idea: "Non la  vogliamo", riporta seccamente la Bloomberg aggiungendo che con una  "collettivizzazione" del debito in Europa, i Paesi membri starebbero peggio di  prima: "Si tratta di un pendio scivoloso, la situazione potrebbe peggiorare e  noi non vogliamo arrivare a questo. Se tutti i debiti venissero messi in un solo  contenitore non capiremmo da dove vengono. Gli eurobond non darebbero la  possibilità o il diritto ai più di intervenire per forzare la disciplina  finanziaria degli altri", ha spiegato la Merkel. Considerazioni che hanno contribuito a raggelare gli umori dei  mercati europei, proprio nella parte finale della seduta. Nel frattempo il  quadro macro rischia ancora di peggiorare. Oggi è stata Jp Morgan a lanciare un  nuovo allarme, con una revisione al ribasso delle stime di crescita degli Stati  Uniti. Secondo gli analisti i rischi di recessione sono "chiaramente elevati",  mentre le previsioni per il terzo trimestre mostrano una crescita solo  "moderatamente più debole", rispetto alle precedenti stime. Gli analisti hanno  portato all'1% la stima sul pil degli ultimi tre mesi dell'anno, contro il 2,5%  atteso in precedenza, e quella del primo trimestre 2012 è stata portata allo  0,5% dall'1,5%. Speculare al clima di timori finanziari la reazione dell’oro,  tornato a splendere ai massimi livelli come bene rifugio: oggi a metà seduta le  quotazioni si sono portate al nuovo picco di 1.878,18 dollari per oncia, per poi  ripiegare leggermente ma ormai secondo molti analisti quota 1.900 è a portata di  mano. Al contrario il dollaro ha toccato un nuovo minimo storico rispetto allo  yen, scendendo a 75,93 (salvo poi recuperare nel finale a 76,28). Rispetto  all'euro il rapporto di parità si è assestato a 1,4397 contro 1,4315. A Piazza Affari, un po’ come nel resto dell’Europa, hanno sofferto molto i  titoli legati alle auto e alle banche: Fiat Industrial (-6,40%) Fiat spa (-4,30%  e la controllante Exor in perdita del 3,72% ) mentre nel settore bancario  Unicredit e Intesa SanPaolo, che hanno ceduto rispettivamente il 5,81% e il  5,35%. Male anche Ubi (-4,29%) e debole Mps (-2,31%), mentre ha tenuto  Mediobanca (+0,16%). La Banca popolare di Milano invece ha chiuso in rialzo del  3,2%. 
UDINE - "Il ritorno con l'Arsenal sarà ancora più difficile della gara di Londra". Francesco Guidolin teme non poco la seconda sfida con gli uomini di Wenger che varrebbe un posto nella fase a gironi di Champions per l'Udinese. Malgrado il risultato (1-0) conceda speranze, il tecnico bianconero non si fida. "Il risultato è pericoloso per noi. Basta prendere un gol e tutto si complica. Non dimentichiamo che affronteremo una delle squadre più importanti a livello europeo. E poi, come se non bastasse, c'è anche il dato di fatto che un'inglese ha sempre passato il turno quando ha affrontato un'italiana...". VIETATO CONCEDERE SPAZI - Guidolin ha, comunque, ben chiare le strategie da attuare per cercare di mettere in difficoltà i Gunners. "Dovremo cercare di segnare mantenendo gli equilibri tattici - sottolinea -. Guai a dargli campo: in velocità sanno farti male, ce ne siamo resi conto anche a Londra. L'Arsenal è una squadra che non perdona, quindi il match va affrontato con calma, senza frenesia, senza pensare che servono 2 gol per qualificarsi. Altrimenti rischieremmo di cadere nella pozzanghera. Invece non dovremo commettere il benché minimo errore. Naturalmente, poi, servirà anche un pizzico di fortuna e, soprattutto, testa, cuore e gambe". SERVIRA' IL VERO DI NATALE - Certo è che l'Udinese punterà molto soprattutto sui gol e l'estro di Di Natale, che all'Emirates "non è stato... Di Natale", come tiene a evidenziare lo stesso Guidolin prima di regalargli, comunque, uno zuccherino: "Si è, comunque, reso protagonista di una buona gara. E' vero che si è trovato a giocare palloni che in altre circostanze avrebbe tramutato in gol come ci ha abituati da tempo, però ha colpito un palo, poi, su un'altra punizione, ha sfiorato ancora il bersaglio e si è inserito bene tra i due centrali. Dico anche che di Totò ho la massima fiducia e la massima stima". L'allenatore punterà, nell'occasione, a recuperare almeno uno degli infortunati, Floro Flores. Per il resto non sono previste particolari innovazioni a livello tecnico-tattico. Leggi i commenti I commenti dei lettori 
MADRID - Centinaia di migliaia di ragazzi in piazza Cibeles, nel cuore di Madrid. Si è conclusa con la Via Crucis la seconda giornata spagnola di Benedetto XVI. Una cerimonia preceduta da una serie di incontri "politici": in particolare quello con il premier José Luis Zapatero, accompagnato da sorrisi e calorosi e strette di mano. VIDEO Stretta di mano Benedetto XVI-Ratzinger Tra i temi affrontati, la crisi economica spagnola, la preoccupazione per l'aumento della xenofobia in Europa, la carestia nel Corno d'Africa. Ma è stato un faccia a faccia importante soprattutto sul piano simbolico: l'ultimo ufficiale tra i due visto che Zapatero - l'uomo visto a lungo in Vaticano come un pericoloso avversario, simbolo della crescita del 'relativismo radicale' - non si ricandiderà alle prossime elezioni. Il Papa, che è in Spagna per la Giornata mondiale della gioventù, aveva incontrato in mattinata alcune religiose nel patio de Los Reyes di San Lorenzo a El Escorial. Lanciando il suo monito su un mondo senza Dio. "La vita religiosa - ha detto alle giovani suore - possiede oggi una speciale rilevanza giacché siamo di fronte a una sorta di eclissi di Dio, una certa amnesia, se non un vero rifiuto del cristianesimo e una negazione del tesoro della fede ricevuta, col rischio di perdere la propria identità profonda". "Davanti al relativismo e alla mediocrità - ha detto ancora il Papa - sorge il bisogno di questa radicalità, che testimonia la consacrazione come un appartenere a Dio". Prima di incontrare le giovani religiose nel convento sulle montagne a nord di Madrid, il Pontefice aveva visto il re Juan Carlos di Spagna e la regina Sofia al palazzo reale de la Zarzuela ( FOTO ). Al colloquio privato hanno partecipato anche il principe Felipe e la principessa Letizia, accompagnate delle figlie Leonor e Sofia, e la principessa Elena. Altro incontro della giornata, quello con i docenti universitari che hanno meno di 40 anni. Benedetto XVI ha ricordato i tempi in cui lui stesso era un giovane professore all'università di Bonn, con "molte carenze materiali, ma molto entusiasmo". E' stata l'occasione per esprimere la propria visione dell'educazione universitaria, che non deve essere utilitaristica: una "società sgretolata e instabile" che non dà "punti di riferimento ai giovani" richiede che anche i professori non formino solo "professionisti competenti che possano soddisfare la domanda del mercato". No agli "abusi di una scienza senza limiti, ben oltre se stessa fino al totalitarismo politico che si ravviva facilmente quando si elimina qualsiasi riferimento superiore al semplice calcolo di potere", ha aggiunto il Papa, sottolineando come i giovani abbiano bisogno "di autentici maestri; persone aperte alla verità totale nei differenti rami del sapere, sapendo ascoltare e vivendo al proprio interno tale dialogo interdisciplinare; persone convinte, soprattutto, della capacità umana di avanzare nel cammino verso la verità". Tensione in piazza. Intanto, in città la tensione rimane alta. Nella notte, alla Puerta del Sol, la polizia ha nuovamente caricato i "laici" che protestano contro la visita di Benedetto XVI. Ieri sera gli agenti in tenuta antisommossa erano intervenuti per sgomberare la piazza, dopo che mercoledì c'erano stati incidenti in cui erano rimaste ferite 11 persone. LA VIDEODENUNCIA "Polizia brutale" Secondo la ricostruzione fornita da El Pais , inizialmente le forze dell'ordine volevano solo impedire che i manifestanti e i pellegrini giunti nella capitale spagnola per partecipare al raduno entrassero in contatto. Poi però ci sono state nuove cariche per liberare la piazza, occupata nelle settimane precedenti dagli "indignados". VIDEO Notte di scontri - LE FOTO Bagnasco: "La politica ritrovi il rapporto con la gente". Dalla Giornata mondiale della gioventù arriva anche l'appello del cardinale Angelo Bagnasco, presidente della Conferenza episcopale italiana: "La politica in generale deve ritrovare e coltivare il rapporto con la gente - dice il prelato intervenendo a Radio anch'io di Radio1 Rai - Nel momento in cui la politica si distacca e si rinchiude dentro le proprie dinamiche e le proprie logiche, la gente sente di essere abbandonata dal mondo politico". E quindi "questo rapporto di ascolto e di dialogo, e anche di proposizione da parte della gente e innanzi tutto da parte del mondo giovanile, dev'essere ripreso in mano". Secondo il presidente della Cei, "bisogna che la gente torni ad avere la sensazione, la percezione che il mondo della politica, e la Chiesa ha sempre considerato la politica come forma alta di carità, che i politici coltivino sempre di più il senso del bene comune, che è il bene generale, non è il bene particolare, è il bene di tutto il Paese, soprattutto a partire da chi è più debole, da chi è più giovane perché ha la vita davanti, quindi ha più insicurezze, deve costruire il futuro". "Se la gente non recepisce che il mondo della politica pensa alla gente e non pensa a degli interessi  particolari o personali - aggiunge Bagnasco - sarà difficile ritrovare quell'armonia sociale e politica che tutti auspichiamo". In questo contesto, "nessuna società, nessun governo, nessuna politica deve temere la profezia della Chiesa". Rispondendo a una domanda sui possibili richiami alla difesa della vita e della famiglia tradizionale che il Papa farà in questi giorni nella Spagna "laicista" di José Zapatero, il presidente della Cei avverte che "non bisogna temere la verità perché la verità non opprime, la verità libera. Ce lo ha detto Gesù ed è l'esperienza generale". "Quindi - prosegue - non dobbiamo temere quando la Chiesa, nella persona e nella voce del Sommo Pontefice innanzitutto, e dei vescovi con lui, annuncia il Vangelo di Cristo che è la pienezza anche dell'uomo, come ricorda il Concilio". "E quando l'uomo è visto nella sua verità piena in quello che è e in quello che è chiamato ad essere, anche la società diventa più umana... Se la società ha a cuore la persona, ogni voce che in modo autorevole e credibile annuncia Dio e la persona nella sua interezza, è un aiuto, è un grande aiuto, porta un grande contributo alla società. Se ci sono diversi schemi ideologici, o diversi obiettivi questo è un altro discorso", conclude il cardinale. 
MILANO - Gli analisti continuano a ripeterlo: "Le reazioni del mercato sono troppo  violente. Non rispecchiano le realtà dei fatti". La Borsa non ci crede, ma il  caso Volkswagen alimenta qualche dubbio sulla razionalità degli investitori: le  vendite della casa auto tedesca crescono ma il titolo crolla. E a Francoforte  cede il 4,18%. E non certo per i rumors – non confermati - secondo cui la  società potrebbe ridurre la produzione in Brasile. A luglio, intanto, Volkswagen Group, ha venduto 665.600 automobili (+16,3%  rispetto al 2010) con un saldo complessivo che arriva da inizio anno a 4,75  milioni (+14,4%). La casa di Francoforte – attraverso una nota – sottolinea di "di confermarsi  il primo produttore europeo e di avere conseguito risultato molto superiori al  mercato (+5,5% nei sette mesi)". Volkswagen ha quindi ribadito che "i reparti  vendite di tutti i marchi hanno aumentato le consegne in tutto il mondo  mantenendo il percorso di crescita con tutta la gamma di modelli". In Europa, da gennaio, le consegne sono state 2,2 milioni di veicoli (+10,2%)  con una performance particolarmente positiva in Germania (+11,9% a 606.200  unità). Buoni anche i dati provenienti da Oltreoceano, con le vendite in Nord  America in aumento del 21,4% (a 375.500 unità) e quelle nel Sud America in  progresso dell’11,4% (a 538.100 unità). Anche la regione Asia/Pacifico è andata  bene con una crescita del 19,2% a 1,46 milioni di veicoli. La Cina da sola ne ha  assorbiti 1,29 milioni (+16,4%) mentre l’India ha visto le consegne triplicare  (+194,5%) raggiungendo 62.800 unità. Sullo sfondo resta però l’incertezza brasiliana. Secondo il giornale "Valor  Economico", Volkswagen avrebbe ridotto la produzione in Brasile a fronte del  rallentamento delle vendite nel quarto maggiore mercato mondiale dell’auto.  Sarebbero quindi stati sospesi i tre turni di lavoro di sabato previsti a luglio  e agosto, con una riduzione della produzione di 3mila unità. Il gruppo tedesco non ha però confermato la notizia. Per l’intero 2011 il mercato brasiliano è atteso in crescita del 5% con un  andamento piatto nella seconda metà dopo una progressione del 10% nel primo  semestre. Proprio in Brasile, a luglio, Volksawagen ha superato nelle vendite  (di poche unità) Fiat. 
Era riversa sul pavimento del bagno del suo appartamento, morta da almeno una ventina di giorni quando l'hanno trovata. Si chiamava Paola G., e viveva da sola in via Varanini 26. Nessuno l'aveva cercata perché non aveva più parenti, l'ultimo cugino è morto da diversi anni. Della sua assenza si era accorto da un po' di giorni il portiere del palazzo, che oggi si è deciso a chiamare la polizia per chiedere l'intervento. L'appartamento era in ordine e sulla porta non c'erano segni di scasso. Anche da un primo esame del corpo non sembrano esserci segni di violenza, la donna, del 1918, sarebbe morta tre settimane fa per cause naturali. 
TRENTATRÉ pagine che seppelliscono (almeno per ora) l'idea che la lista "Pensionati per Cota" di Michele Giovine potesse essere una cosa seria. Sono le motivazioni della sentenza con la quale, nel giugno scorso, il giudice Alessandro Santangelo ha stabilito che Michele Giovine (attuale consigliere regionale) e il padre Carlo venissero condannati rispettivamente a due anni e otto mesi e due anni e due mesi di reclusione. Non è tutto: i due imputati dovranno pagare oltre 60.000 euro suddivisi in vari risarcimenti alle parti civili, il più alto dei quali (20.000 euro) destinato alla ex presidente Mercedes Bresso, che perse la gara elettorale contro Roberto Cota proprio grazie ai voti determinanti dei Pensionati. La sentenza è, da ieri, disponibile sul sito dei Radicali torinesi (www. associazioneaglietta. it). È un documento che ricapitola non solo le circostanze emerse dall'inchiesta per falso della Procura, ma anche le deposizioni rese in aula dai candidati della lista, quelli che non firmarono per nulla o, comunque, non lo fecero a Gurro e a Miasino, nei due piccoli Comuni dove i Giovine erano consiglieri comunali e avrebbero potuto autenticarle. Una tra tutte, la più devastante, quella della ex fidanzata di Michele, Valentina Pantano. Una relazione conclusasi nel 2004: "Michele aveva l'abitudine di candidarsi ogni volta che poteva... quando stavamo insieme mi fece anche fare il consigliere provinciale, dopo non mi sono più interessata di politica. Ha messo la mia firma senza dirmi nulla, poi è venuto a chiedermi di confermare che l'avevo fatta io. Gli ho detto che volevo consultare un avvocato". La totale inconsapevolezza di Valentina, il cui nome è stato usato in calce a una candidatura della quale la giovane donna (che vive a Milano) non sapeva nulla, è costata all'intraprendente consigliere regionale sei mesi di condanna in più rispetto al padre. Il giudice ha ritenuto infatti che "inventare" dal nulla una candidatura sia ancora più grave rispetto al reato-base di falso, che numerosi altri candidati hanno confermato in aula, in un groviglio di parentele e di contraddizioni. Emerge il ritratto di una "politica fai da te", basata sulla compiacenza, o sulla semplice sopportazione, di vecchie zie e lontani cugini, del non volere dire né sì né no a quel giovanotto intraprendente che a ogni scadenza elettorale viene a bussare alla porta. E che, quando il caso esplode (come era già successo dopo le elezioni comunali di Porte di Pinerolo: stesso reato e protagonisti in comune), ricomincia da capo il giro, facendo pressioni sui falsi candidati perché fingano di avere veramente depositato la propria firma nel lontano paesino di Gurro. Fortunatamente per la giustizia, i candidati inconsapevoli o consapevoli a metà non sono incalliti delinquenti, dunque si contraddicono e forniscono uno scenario del tutto incredibile. E a salvare l'imputato Giovine non serve neppure la testimonianza di altri consiglieri regionali come l'amico Maurizio Lupi dei Verdi Verdi, che al processo cerca di confermare che Giovine usava dimenticare in giro il proprio cellulare (il quale, secondo i tabulati, nei giorni dei presunti viaggi a Gurro non si spostò mai dal centro di Torino). 
