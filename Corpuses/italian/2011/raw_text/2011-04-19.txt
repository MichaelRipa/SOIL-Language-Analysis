La Lega perde pezzi. Il consigliere regionale della Lega Nord Dario Locci passerà al Gruppo misto e lascerà il proprio. Ne dà notizia, in una breve nota, proprio il Carroccio toscano. E' lo strascico della guerra interna al partito di Bossi in Toscana, dove da tempo si contesta la figura del leader Claudio Morganti. Locci, secondo quanto appreso, avrebbe già richiesto al presidente dell'Assemblea toscana Alberto Monaci di poter cambiare posto in aula, distante dai suoi ex colleghi di partito, e disporre degli uffici dedicati al Gruppo misto. Locci, entrato sui banchi del Consiglio regionale grazie alla rinuncia alla carica di consigliere del parlamentare, portavoce del Pdl toscano e candidato governatore del centrodestra alle scorse regionali Monica Faenzi, da tempo era anche in dissidio con la dirigenza del partito toscano. Locci, avvocato, è stato tra i firmatari di una mozione di sfiducia nei confronti del segretario regionale Claudio Morganti. Il Carroccio attende ora anche le dimissioni di Locci dal partito, e, commenta Morganti, "se non le presenterà lui, saremo noi a metterlo alla porta. Ce lo aspettavamo, ha tentato la scalata nel partito ma non ci è riuscito e probabilmente ha visto che non aveva più strade". Critico anche il capogruppo della Lega Nord Antonio Gambetta Vianna secondo cui "era nell'aria ma Locci non mi ha ancora ufficialmente avvisato nè detto niente", ma esclude altre fuoriuscite dal gruppo: "lui per noi era come una sorta di corpo estraneo". A fare il suo ingresso nella Lega Nord, sempre secondo la nota del partito, potrebbe essere invece la consigliera comunale livornese del Pdl, ed ex consigliere regionale di An, Marcella Amadio, da tempo in dissidio con il partito. 
IN ATTESA della corsa più antica, la Liegi-Bastogne-Liegi, che come da tradizione chiude la campagna del nord, il trittico delle Ardenne vive mercoledì il secondo, affascinante, capitolo. Si corre la Freccia Vallone, con l'arrivo sul mitico muro di Huy, da scalare peraltro tre volte. L'Amstel Gold Race ha evidenziato un corridore con uno stato di forma superiore a quello degli altri: è Philippe Gilbert, che in Olanda ha mostrato anche una invidiabile gestione della sua squadra, l'Omega Pharma Lotto. Favorito alla Liegi del giorno di Pasqua, Gilbert potrebbe comunque accusare qualche problema sull'erta finale, più adatta ad esempio allo spagnolo Joaquin Rodriguez, secondo domenica sul Cauberg. Senza allargare troppo il lotto dei favoriti, citiamo i fratelli lussemburghesi della Leopard-Trek, Andy e Frank Schleck. Enigmatica la presenza di Alberto Contador, che alla Vuelta Castilla y Leon è risultato piuttosto deludente. "Non credo di poter replicare il podio ottenuto lo scorso anno, ma spero di poter essere utile ai miei compagni di squadra", ha detto il fuoriclasse madrileno. Dagli italiani ci si aspetta un colpo di coda dopo delusioni in serie. Danilo Di Luca, vincitore nel 2005, sarà regolarmente in gruppo con la maglia della Katusha ma dovrà probabilmente giocare un ruolo tattico per Joaquim Rodriguez. Da seguire anche Cunego, che all'Amstel ha chiuso al quindicesimo posto.  In gara anche  Ivan Basso dopo lo stop forzato al Giro dei Paesi Baschi: il varesino ha patito gli strascichi dell'infezione virale sofferta alla Tirreno-Adriatico che ha colpito anche Daniel Oss e membri dello staff della squadra. Ora l'unica incognita sarà la possibilità di essere competitivo fino alle battute finali della corsa. "Ho gran voglia di correre - afferma Basso - ma il rendimento, purtroppo, sarà tutto da verificare. Il percorso mi piace e abbiamo una formazione competitiva. Se non riuscissi ad esprimermi ai massimi livelli, sarò pronto a supportare le ambizioni dei compagni". Leggi i commenti I commenti dei lettori 
ROMA - Sarà un Wimbledon ancora più ricco nel 2011. Nella sua 125/a edizione, infatti, la terza tappa stagionale dello Slam aumenta del 10% i premi per i vincitori dei due singolari, che lo scorso anno per la prima volta avevano superato il tetto del milione di sterline: chi trionferà ai Championships, sull'erba londinese, intascherà un assegno di 1,1 milione di sterline, l'equivalente di circa 1,25 milioni di euro, premio uguale per uomini e donne. MONTEPREMI DI OLTRE 16,5 MILIONI DI EURO - E' questa la principale novità annunciata nel corso della conferenza stampa di presentazione del torneo londinese, al via il prossimo 20 giugno. L'aumento dei premi per i vincitori (113mila euro in più) riflette una più generale crescita del montepremi totale, pari a 14,6 milioni di sterline, ovvero oltre 16,5 milioni di euro, con un incremento del 6,4% rispetto al 2010. DUE NUOVI CAMPI - Quest'anno all'All England Club saranno anche inaugurati due campi nuovi - il n.3 e n.4 - che faranno salire la capienza complessiva a 38.500 posti a sedere. Tra gli annunci di giornata anche la nuova partnership con la Lavazza: per i prossimi tre anni quello italiano sarà il caffè ufficiale dei Championships. Uno dei simboli del made in Italy sbarca dunque nel tempio del tennis mondiale. BARCELLONA, STARACE SI RITIRA - Nulla da fare per Potito Starace nel "Barcelona Open Bank Sabadell", torneo Atp 500 dotato di un montepremi di 1.995.000 euro in corso sui campi in terra rossa catalani. Il 29enne di Cervinara si è ritirato per un problema alla schiena all'inizio del terzo set del suo match di primo turno contro lo spagnolo Daniel Gimeno Traver, sul punteggio di 4-6 6-1 2-0 in favore del suo avversario dopo un'ora e tredici minuti di partita. Sfuma così per il numero uno azzurro la possibilità di sfidare al secondo turno Rafa Nadal, reduce dal settimo trionfo a Montecarlo. Resta in corsa dunque solo Simone Vagnozzi: il 27enne marchigiano, partito dalle qualificazioni, dopo aver superato ieri Fabio Fognini, ritiratosi per un problema all'anca dopo aver vinto il primo set per 6-2 e con l'avversario avanti per 4-2 nella seconda frazione, affronterà al secondo turno l'argentino Juan Monaco, n.8 del seeding. PROBLEMA AL GOMITO, FORFAIT DI MURRAY - Andy Murray non parteciperà al torneo Atp di Barcellona. Lo scozzese è costretto a rinunciare a causa dell'infortunio al gomito destro riportato prima della semifinale di Montecarlo contro Rafael Nadal. Murray ha raggiunto Barcellona nella speranza di poter scendere in campo, ma dopo aver consultato i medici ha deciso di rinunciare per preparare al meglio i prossimi appuntamenti. Il 23enne scozzese dovrebbe tornare in occasione del Masters 1000 di Madrid, in programma a partire dal 1° maggio. Risultati 1° turno Richard Gasquet (FRA/N.9) b. Juan Ignacio Chela (ARG) 2-6, 7-6 (2), 6-4 Ivan Dodig (CRO) b. Vincent Millot (FRA) 6-2, 6-3 Simon Greul (GER) b. Robert Kendrick (USA) 6-4, 6-4 Feliciano Lopez (ESP) b. Mikhail Kukushkin (KAZ) 6-2, 6-7 (7), 6-4 Kei Nishikori (JPN) b. Pere Riba (ESP) 6-2 ritiro Carlos Berlocq (ARG) b. Jarkko Nieminen (FIN) 6-4, 4-6, 6-2 Juan Carlos Ferrero (ESP) b. Xavier Malisse (BEL) 6-4, 6-2 2° turno: Nicolas Almagro (ESP/N.8) b. Pablo Andujar (ESP) 7-5, 7-6 (1) STOCCARDA, VINCI SUBITO ELIMINATA  - Esce subito di scena Roberta Vinci nel "Porsche Tennis Grand Prix", torneo Wta da 721mila dollari di montepremi in corso sui campi in terra rossa di Stoccarda. La tarantina, reduce dalla trasferta negativa dell'Italia di Fed Cup a Mosca, è stata sconfitta al primo turno per 6-3 6-4, in un'ora e sedici minuti di gioco, dalla russa Anastasia Pavlyuchenkova. Per la 19enne di Samara si è trattato del quarto successo in cinque confronti con l'azzurra. In gara c'è anche Francesca Schiavone, al rientro dopo tre settimane: la 30enne milanese, terza testa di serie ("bye" all'esordio) e numero 4 Wta, al primo impegno stagionale sul "rosso", entrerà in scena direttamente al secondo turno contro la vincente del match tra la polacca Agnieszka Radwanska e la statunitense Jamie Hampton, proveniente dalle qualificazioni. Nel seeding ci sono tutte le più forti: Carolina Wozniacki, Vera Zvonareva e Victoria Azarenka. Risultati 1° turno Samantha Stosur (Aus, 5) - Maria Jose Martinez Sanchez (Spa) 7-5, 6-1 Daniela Hantuchova (Svk) - Alexandra Dulgheru (Rom) 7-5, 6-3 Julia Goerges (Ger) - Michaella Krajicek (Ola) 6-3, 6-1 Zuzana Kucovan (Svk) - Anna Chakvetadze (Rus) 1-6, 7-5, 4-4 ritiro Sabine Lisicki (Ger) - Dominika Cibulkova (Svk) 7-5, 7-6 (2) Leggi i commenti I commenti dei lettori 
ROMA - Sono stati fedeli alla linea. Dopotutto, lo avevano promesso: "Vi sorprenderemo". C'è chi mentre tornava a casa dal lavoro se li è visti piombare sull'autobus, all'improvviso, per chiedere una riduzione del prezzo dei biglietti. Chi se li è ritrovati di nuovo sui tetti delle università. E chi li ha riconosciuti con in mano i sacchetti della spazzatura, all'esterno della sede della regione Puglia. I ragazzi italiani impegnati nello Student Action Day hanno messo in atto una protesta diffusa, microspica. Una capillare manifestazione di tenacia e fantasia. Piccoli cortei, blitz, flash mob e sit-in in più di cinquanta città italiane. Per portare la mobilitazione in ogni angolo del Paese. E difendere la propria condizione contro un governo "che non fa altro che tagliarci il futuro". In movimento . A Roma e in altre città hanno scelto il trasporto pubblico. Zaino in spalla e via, tutti sul primo autobus avvistato. Un'improvvisa voglia di turismo? Neanche per sogno. Il motivo è "denunciare le discriminazioni che il Comune porta avanti nei confronti degli studenti fuori sede". E passeggero dopo passeggero, gli studenti hanno diffuso le loro ragioni. "L'abbonamento ai trasporti pubblici comunali infatti costa 18 euro per gli studenti esclusivamente romani, mentre non vi hanno accesso gli studenti che sono venuti a Roma apposta per studiare". La domanda dei fuorisede ci sta tutta: "E perché noi dovremmo pagare 30 euro come se non fossimo studenti?". Sui tetti. Poi i cortei. A Latina e Viterbo, Caserta e Avelino. E a Padova è scattata la campagna "Senza di noi Padova muore", slogan che i cittadini della città troveranno su tutte le banconote che passeranno tra le mani dei ragazzi. E anche qui, le rivendicazioni non fanno una piega. Prima la premessa, affidata alla ferrea logica dell'economia. "La nostra è una città di 200 mila abitanti con un'università di 70 mila studenti che contribuiscono in maniera determinante allo sviluppo della città". Poi la richiesta: "Chiediamo all'amministrazione comunale di mettere da parte gli attacchi strumentali e di iniziare un percorso di confronto perché la città di Padova sia sentita come un bene comune, condiviso da tutti". E, sempre a Padova, gli studenti hanno occupato la terrazza del Rettorato, per protestare contro la decisione del rettore di bloccare con guardie private gli ingressi del Bo. Dall'alto, hanno srotolato uno striscione con scritto "Voi rinchiusi e blindati, noi liberi e incazzati". Le altre città non stanno a guardare. A Milano, in Piazza della Scala i ragazzi hanno composto un puzzle gigante con la scritta "Costruiamo lo Sciopero Generale". A Trieste flash mob sul tema della scuola pubblica vicino alla sede Cepu. A Torino, in piazza Castello, sfilata di clown sui temi del welfare e, alla fine, assemblea pubblica. A Siena e Firenze il tema era la lotta alla precarietà. Poi Napoli, dove gli studenti hanno organizzato un presidio sotto il Palazzo della Regione. E a Bari una delegazione di ragazzi "travestiti" da sacchi dell'immondizia ha chiesto maggiori investimenti per il diritto allo studio e facilitazioni sui consumi culturali e i trasporti. Le ragioni. Per gli organizzatori dello Student Action Day, Link e Unione degli Studenti , "siamo in una fase in cui la condizione di studente diventa sempre meno sostenibile e sempre più costosa". Mentre, infatti, "le recenti riforme di scuola e università hanno reso il pendolarismo un fenomeno di massa, il costo dei trasporti continua ad aumentare". E il taglio indiscriminato dei fondi per le borse di studio e le agevolazioni, non aiuta chi è "nelle fasce di reddito più basse". Fantasia e richieste sacrosante. Con cui gli studenti si preparano a partecipare allo sciopero generale indetto dalla Cgil per il 6 maggio. Leggi i commenti I commenti dei lettori 
PUR essendo torinese d’adozione, Luigi Mainolfi, con la sua "Torino che  guarda il mare" lancia una implicita sfida al comune visitatore. I suoi duecento  ritratti esposti a Palazzo Madama in onore del centocinquantenario dell’Unità  d’Italia, volti della Torino nota e meno nota che hanno avuto un qualche rilievo  nella sua vita, sembrano chiedere al visitatore. "Sei o non sei un torinese  autentico? Le riconosci queste facce?". Da Sergio Chiamparino, sindaco popolare, ad Abdul, altrettanto popolare perché da vent'anni vende accendini e braccialetti davanti a Palazzo Nuovo, viene automatico, trovandosi di fronte alla suggestiva installazione artistica, interrogarsi sui soggetti ritratti. Anche perché Mainolfi, astutamente, ha evitato di attribuire a ogni volto il giusto nome e cognome. LE TESTE DI MAINOLFI Con il beneplacet dell'artista che ironicamente si presta al nostro gioco, Repubblica propone un contemporaneo "Indovina chi?" (non vi pare che la disposizione dei personaggi ricordi vagamente il gioco da tavolo lanciato negli anni Ottanta che per un certo periodo divenne un vero e proprio must?). In questo caso il sottotitolo potrebbe essere: "Scopri se sei torinese doc". Sfruttando le potenzialità di internet, che ha spazio infinito e che resta più a lungo visibile, abbiamo selezionato e pubblicato sul sito di Repubblica Torino (http://torino.repubblica.it) venti teste in terracotta di Mainolfi che sono riconoscibili perché appartengono a personaggi noti del mondo culturale torinese e non solo. Occhi che sono passati sulle pagine del quotidiano moltissime volte, o solo sporadicamente, ma che ciascun lettore con un po' di impegno può individuare e riconoscere. Ci saranno venti giorni a disposizione, tempo sufficiente anche per decidere di entrare una volta di persona a Palazzo Madama ("Torino che guarda il mare" è in cima allo scalone d'onore, l'ingresso è gratuito) per vedere dal vivo le facce che noi abbiamo racchiuso in una galleria online e fare una piacevole esperienza. Entro il 10 maggio, coloro che credono di aver indovinato tutti i ritratti, o comunque vogliono tentare la sorte, possono inviare l'elenco dei nomi che hanno riconosciuto. Semplicemente scrivendo un messaggio di posta elettronica all'indirizzo segreteria-torino@repubblica. it e associando a ogni nome il numero in basso a sinistra relativo alla foto nella galleria. Nell'oggetto del messaggio si deve scrivere anche il proprio nome e cognome e un numero di telefono. Premi in denaro non ce ne sono. La pubblicazione della classifica è già di per sé motivo di soddisfazione per chi avrà conquistato il riconoscimento di autentico torinese. Ma Luigi Mainolfi offre anche al vincitore  -  primo in ordine di tempo che abbia indovinato tutti i ritratti  -  la possibilità di fare una visita al suo laboratorio, proprio come hanno fatto tutti i personaggi della sua opera iniziata negli anni Novanta e ancora in espansione. Le teste in terracotta, infatti, nascono da calchi dal vero, trasformati poi in sculture dalle mani magiche dell'artista. Tutti, o quasi, gli scrittori, i pittori, i dentisti, i notai, gli avvocati, i falegnami, i bambini, e perfino Bella, il suo amato Labrador, si sono seduti su una poltrona dell'atelier e hanno prestato il proprio volto a un calco. "Tutti tranne una  -  dice Mainolfi  -  che abbiamo dovuto inseguire a casa perché aveva paura, Luciana Littizzetto". Chissà che, con la giusta empatia, lo scultore non vi proponga di diventare il numero 201 della sua opera. 
ROMA - La società lo ama. Dopo Lotito, anche il diesse Tare canta una serenata: "Reja è il nostro futuro. Sarà l'allenatore della Lazio anche il prossimo anno. C'è l'accordo per il rinnovo e lo formalizzeremo al momento opportuno". Zio Edy ha già fissato l'appuntamento a fine anno: "Mi ha sempre portato sfortuna parlarne prima". Ma davvero si tratta solo di scaramanzia? REJA, FRA CINQUE GIORNATE LA SCELTA - C'è qualcosa di più, ma il destino del tecnico goriziano - a questo punto è evidente - è solo nelle sue mani. Vissute, sagge, navigate. L'esperienza è dalla parte di Reja, ma evidentemente in 66 anni della sua vita non aveva mai vissuto le pressioni schiaccianti di un ambiente come quello romano. Lui non si è mai nascosto: "E' davvero logorante la tensione della capitale". Da qualche domenica sta andando avanti per la sua strada, non sta pensando a nulla, se l'è imposto sino al termine della stagione. Poi si prenderà una pausa di riflessione per decidere il suo futuro. Al momento, non ha scelto nulla, ma non ha dimenticato le critiche e i fischi, nonostante una stagione biancoceleste straordinaria. Sta vivendo con timore le ultime cinque giornate, eppure s'è messo una maschera ed è passato al contrattacco. Accantonato il pallottoliere domenicale per contare i singoli punti per la salvezza, ha inforcato un binocolo per guardare al di là della porta per l'Europa che conta. Ha afferrato lo spartito delle dichiarazioni, il diesse Tare lo ha seguito minuziosamente: "Puntiamo al terzo posto". LOTITO PENSA ANCHE AL MISTER COME DT - Reja non rappresenta più solo un semplice allenatore, ma una figura di riferimento del club. Zio Edy impersona l'inversione di tendenza della Lazio. "Lo scorso anno abbiamo avuto problemi extracalcistici", ha ammesso ancora una volta Tare. Ebbene, Reja è riuscito a ripristinare uno spogliatoio troppo a lungo tormentato. Ha fissato precise regole e le ha fatte rispettare a tutti. Nessuno - e questa è una novità - si è permesso, neppure ai piani alti della società, di violarle o di metterci bocca. Ha gettato le basi per un progetto futuro, sta realizzando un miracolo con la rosa a disposizione. Ha storto il naso a gennaio per qualche mancato arrivo dal mercato, ma non ha proferito parola e si è rimboccato le maniche. Ora manca davvero poco per raggiungere la meta, quella Champions che Reja sogna da sempre. E il merito in gran parte è il suo. Non vorrebbe proprio rinunciarci ma, una volta acciuffata, con un moto d'orgoglio potrebbe sorprendere tutti e andare altrove. Ha parecchie richieste all'estero ( su tutte la Dinamo Kiev) ma, nonostante non sia mai sbocciato un amore intenso con la tifoseria, la Lazio gli è entrata nel cuore. Sogna di riportala ai vecchi fasti: "Questo club dovrà ambire alle prime posizioni della classifica per tanti anni ancora". A breve però Reja si troverà di fronte a un bivio: scegliere se continuare ad essere o meno il timoniere. Voci di corridoio sussurrano addirittura di una terza via: nel caso dovesse decidere di lasciare la panchina, Lotito sarebbe pronto a proporgli il ruolo di direttore tecnico. CARRILLO IN STANDY, IL RIVER FRENA SU LAMELA - La società punta parecchio sulla sua persona, si aggrappa alle sue ambizioni e alla sua esperienza. "Stiamo lavorando anno dopo anno per lottare il prima possibile per lo scudetto, vogliamo tornare su questi livelli a tutti i costi", ha spiegato Tare. Il dirigente albanese è già attivo da diversi mesi sul mercato: telefonate intercontinentali, dvd visionati, viaggi in Europa o semplicemente dietro l'angolo. Le ultime trattative riguardano Maxi Lopez e Silvestre con il Catania. E' in standby quella per il talento peruviano André Carrillo. Il Groningen sta spingendo sull'accelleratore per averlo, ieri ha trattato direttamente con Guillermo Alarcon, presidente dell'Alianza Lima. Il giocatore vorrebbe giocare a tutti i costi nella Lazio, Lotito non ha però intenzione di spendere oltre 1,5 milioni complessivi. Operazione bloccata, ma Tare assicura: "Siamo sul giocatore". Che, parola di Alarcon, "non sarà ceduto prima del mese di dicembre". E quindi il suo status extracomunitario non inficierebbe comunque il mercato estivo biancoceleste. Discorso simile, forse per Carrizo: "Juan Pablo vuole restare al River - confessa il presidente Passarella - ma non possiamo pagare il riscatto di 6 milioni e dunque abbiamo già parlato con la Lazio della possibilità di inserire alcuni nostri calciatori nella trattativa. Potremmo fare uno scambio: il 50% di Carrizo per il 50% di un altro. Tra i papabili non può esserci Lamela. Prima che rinasca un altro giocatore uguale dovrà passare molto tempo. Per cui non scenderemo dalle nostre richieste economiche (15 milioni, ndr). Se arriva un club con quei soldi bene, altrimenti il ragazzo resta". Non basterebbero dunque gli 8,5 milioni che arriveranno a luglio dal City per la seconda rata della cessione di Kolarov. SEI DIFFIDATI, A SAN SIRO COME AL MASSIMINO - Intanto Reja pensa solo alla sfida di San Siro: "Stiamo tutti bene fisicamente  -  ha assicurato ieri - mi preoccupano solo le diffide". Sono addirittura sei i giocatori a rischio squalifica per gli altri due big match contro Juventus e Udinese: Kozak, Brocchi, Stendardo, Bresciano, Dias e Biava. E' in particolar modo la coppia centrale della difesa a non far dormire sogni tranquilli all'allenatore biancoceleste. E, aspettando il ritorno dalla squalifica di Matuzalem, anche le diffide di Brocchi e Bresciano non possono passare inosservate. L'ex centrocampista del Milan, out alla vigilia di Catania, rischia di saltare anche la sfida contro l'Inter: ha un problema muscolare al quadricipite, ieri e oggi non si è allenato e domani si sottoporrà ad accertamenti. A sostituirlo sarà ancora una volta Bresciano al fianco di Ledesma. Scongiurando la pretattica delle ultime settimane, Reja oggi ha testato il 4-2-3-1 ( pronto a trasformarsi in 4-3-1-2, a seconda della dispozione di Leonardo) del Massimino. Non quello iniziale ( Sculli ha chiesto due giorni di permesso per problemi familiari), bensì quello schierato dopo l'ingresso di Zarate: l'argentino prima punta, Floccaritrequartista, Hernanes e Mauri sugli esterni. ZARATE ASSISTMAN, IL FUTURO RIMANE INCERTO - Maurito già gongola, Reja lo vuole come a Catania: un uomo-assist. Sul cambiamento di Zarate, l'individualista, oltre al lavoro del tecnico, c'è quello del suo nuovo procuratore Beppe Bozzo, lo stesso di Cassano. L'agente ha cercato di convincere l'argentino che proprio grazie agli assist può fare la differenza in campo e conquistare la stima dei compagni (in passato, si sa, lo hanno spesso isolato). Zarate a Catania ha dimostrato di essere sulla strada giusta per diventare un attaccante da almeno 15 assist e 10 gol a campionato. E 30 milioni di valutazione. In estate, dunque, la Lazio dovrà riflettere parecchio sul suo futuro, al momento dichiara amore eterno: "Puntiamo ad arrivare in alto con Mauro", assicura Tare. In realtà, saranno decisive le ultime cinque giornate, dopodiché si terrà un incontro tra la società e Bozzo per trovare la migliore soluzione. Molto dipenderà dal progetto tecnico, guarda caso dal futuro di Reja. Al momento, nonostante le ultime grandi prestazioni, non si può escludere il divorzio: definitivo in caso di maxi-offerta (ma ora Lotito chiede 40 milioni...), temporaneo se si dovesse optare per la formula del prestito. Qualsiasi cosa si decida, meglio che Zarate continui sempre a giocare così. IL CASMS RIAPRE LA TRASFERTA, LOTITO RIBADISCE LA TASK FORCE- I tifosi sono tornati a stropicciare gli occhi per le sue prodezze al Massimino. Ora sognano di riammirarle già sabato a San Siro. Il Casms infatti ha fatto un passo indietro: ha revocato la decisione di vietare la trasferta ai sostenitori biancocelesti in occasione della sfida Inter-Lazio in programma il 23 Aprile alle ore 15.00. Notizia accolta con tanto entusiasmo dai tifosi e anche dal presidente Lotito: "Mi sono impegnato per far rivedere il provvedimento nella consapevolezza di un comportamento corretto della nostra tifoseria. So che i sostenitori andranno a Milano per tifare col cuore, nel rispetto delle regole. E' stato premiato lo storico gemellaggio fra interisti e laziali. Era fondamentale che i nostri sostenitori potessero seguirci in un momento così importante della stagione. La loro presenza responsabilizzerà ancora di più la squadra". Che scenderà a San Siro per vincere: "Può competere alla pari con tutti  -  assicura il numero uno biancoceleste a Lazio Style Radio  -  ma dovrà giocare con la stessa determinazione del Massimino. Tutti i giocatori dovranno dare il massimo in queste cinque finali che ci rimangono". La società farà il resto: "L'atteggiamento nostro non è cambiato. Ho messo in atto una task force, un sistema di monitoraggio per evitare che i risultati vengano condizionati da altre volontà al di fuori del campo. Non è un atto per la Lazio, ma per tutte le squadre, per rafforzare la credibilità del sistema". Nessuna irregolarità a Catania: "Lo Monaco mi ha chiamato e ha sottolineato il grande merito della Lazio. Al di là di quello che qualcuno tentava di addurre ( gol in fuorigioco di Mauri, ndr), la dirigenza catanese ha sottolineato unanimamente la supremazia biancoceleste". Leggi i commenti I commenti dei lettori 
L'Inter compie un deciso passo verso la finale della Tim Cup. Battuta 1-0 la Roma all'Olimpico grazie a uno splendido gol di Dejan Stankovic. I giallorossi, piuttosto statici e a corto di energia, confermano di non attraversare un buon momento; l'Inter, seppur con una prova non trascendentale, gioca meglio degli avversari e mostra segnali di ripresa dopo le recenti battute d'arresto. Montella rilancia nell'undici titolare Borriello; dietro di lui Taddei, Perrotta e Vucinic; assente lo squalificato Totti.  Leonardo, deve rinunciare a Eto'o, alle prese con un problema alla caviglia e lascia in panchina Pazzini; in avanti il duo Pandev-Milito. Dopo appena 2' Stankovic va a segno, ma Rizzoli annulla per una leggera spinta del centrocampista nerazzurro su Juan. E' l'Inter a fare la partita, ma è la Roma a fallire il vantaggio: al 9' incredibile errore di Vucinic che, servito davanti la porta da Borriello, arriva malamente su un pallone che andava solo appoggiato in rete. Ancora proteste nerazzurre al 17' per un tocco di mano di De Rossi. Al 34' è Taddei a cadere in area dopo un contrasto con Stankovic; Rizzoli fa proseguire e ha ragione. La partita è combattuta, ma il ritmo si abbassa nell'ultimo quarto d'ora della prima frazione. Al 45' l'Inter sblocca il risultato: lancio di Cambiasso per Stankovic che dalla distanza fa partire un gran destro di controbalzo che si infila all'incrocio dei pali alla destra di Doni. Ad inizio ripresa dopo 2' Vucinic mostra tutto il suo nervosismo del momento colpendo con una gomitata Lucio, per sua fortuna Rizzoli non lo vede; episodio da prova-tv. All'8' errata uscita di Doni anticipato da Sneijder, sul cross dell'olandese libera Burdisso. Al 18' la Roma perde Borriello che lascia il campo in barella dopo un colpo alla tempia; al suo posto Menez. Al 19' Taddei da destra mette in mezzo  per Perrotta che non arriva per un soffio sul pallone di testa da due passi. Montella inserisce Simplicio e Rosi, mentre Leonardo getta nella mischia Pazzini (per Milito) e Obi. La Roma mostra stanchezza, mentre l'Inter si propone con alcuni lampi come un sinistro di Sneijder al 34' che trova pronto Doni. Al 43' Doni anticipa in uscita Pazzini lanciato a rete. Appuntamento l'11 maggio a San Siro per la gara di ritorno. 
MILANO - Il bambino impara attraverso le emozioni quindi la vera sfida per i suoi interlocutori è sapersi sintonizzare al linguaggio della tenerezza per poter comunicare le "regole" che gli servono per muoversi con sicurezza nel suo mondo, proteggersi dagli abusi e diventare adulto. Gli esperti riuniti alla Mediateca di Santa Teresa da Terre des Hommes , in occasione della presentazione del suo kit "IO mi Proteggo" - strumenti "a misura di bambino" per la prevenzione degli abusi sull'infanzia -  concordano nell'affermare la necessità di coinvolgere direttamente i bambini nella difesa dagli abusi, mettendo a loro disposizione dei mezzi che parlino la loro stessa lingua. Le "pillole di Mimì". "E' questo lo sforzo che abbiamo fatto nel realizzare le due nuove pillole di "Mimì" su bullismo e grooming (l'adescamento online) - ha spiegato Federica Giannotta, Responsabile Diritti dei Bambini di Terre des Hommes - proseguendo e attualizzando quanto iniziato anni fa con la pubblicazione del libretto "Mimì Fiore di cactus" e dei primi tre video in animazione per difendersi dalla pedofilia. A seguito della Campagna "IO Proteggo i Bambini", nell'autunno scorso - ha preseguito Giannotta - avevamo ricevuto molte richieste da parte di scuole e Comuni per degli strumenti  efficaci per la prevenzione degli abusi". Il progetto. "I bambini sono il più grande investimento della società civile e quindi occorre creare una sensibilità diffusa sull'importanza della prevenzione della violenza nei loro confronti", ha affermato Mariolina Moioli  -  Ass. Politiche per la Famiglia Comune di Milano. "Riteniamo quindi opportuna la valorizzazione del progetto presentato da Terre des Hommes e per questo presto costruiremo insieme le modalità con le quali il Comune di Milano possa collaborare a diffondere e promuovere questo prezioso kit". Il primo diritto di un bambino . "E' appunto quello di poter essere bambino, protetto da adulti che non delegano il loro ruolo di educatori", ha dichiarato Lucia Rizzi "TATA Lucia", Esperta di pedagogia e psicologia infantile. "Ho voluto partecipare a questo incontro di Terre des Hommes perché il messaggio della protezione dei bambini e dell'impegno di ciascuno di noi nel rispettare il bambino si diffonda il più possibile". "La prevenzione degli abusi è particolarmente efficace quando viene fatta direttamente con i bambini", ha sostenuto Mauro Grimoldi, presidente Ordine degli Psicologi della Lombardia, "per questo un'operazione come quella fatta da Terre des Hommes con il suo kit "IO mi Proteggo" è importante, anche perché aiuta a costruire una società di adulti consapevoli, dove la violenza non reiteri la violenza subita, come spesso succede". I tre piani da affrontare. "Sono essenzialmente tre i piani per affrontare il tema degli abusi sui minori" ha affermato Joseph Moyersoen, Segr. Gen. Ass. Italiana dei Magistrati per i Minorenni e per la Famiglia, "Il primo è agire sull'aggressore con l'attribuzione di una pena certa; il secondo è quello preventivo, con il coinvolgimento del mondo degli adulti (insegnanti, operatori, istituzioni, ecc.) e il terzo, infine, è proprio quello dei bambini, con attività che li aiutino a individuare le situazioni di rischio in cui possono incorrere, proprio come fa Terre des Hommes con il suo kit". Un omicidio dell'anima. "La violenza sui bambini  -  ha detto il Presidente del Consiglio comunale di Milano Manfredi Palmeri  -  così come quella sulle donne, deve essere considerata un 'omicidio dell'animà e penalmente perseguita come tale. Il nostro impegno è che quelli dei minori non siano mai considerati 'diritti minorì ma l'esatto contrario: sono grandi diritti, che richiedono ancora maggiore considerazione per farli rispettare. Anche la divulgazione è importante perché, oltre al tema della violenza esplicita, vi è anche la questione delle possibili piccole disattenzioni quotidiane in ambito familiare. La città e la società vanno viste di più con gli occhi dei bambini". La campagna. Con la conferenza di oggi è partita ufficialmente la Campagna "IO Proteggo i Bambini" 2011 di Terre des Hommes che ha come obiettivo la diffusione di una cultura della prevenzione di tutte le forme di violenza e abuso sui bambini. In questo appuntamento è presentato in anteprima il kit "IO mi Proteggo", strumenti di prevenzione "a misura di bambino", nati dalla consapevolezza dell'urgenza di affrontare in termini preventivi il drammatico fenomeno degli abusi sui bambini, in linea con le raccomandazioni contenute nel Rapporto ONU sulla violenza sui minori. Gli strumenti di Terre des Hommes per dire "NO". Il KIT è composto dal manuale "La Prevenzione è la chiave",  ricco di suggerimenti e proposte per genitori, insegnanti, cittadini, amministrazioni locali, bambini e adolescenti; dal libro "Mimì Fiore di Cactus e il suo porcospino" per la prevenzione degli abusi a sfondo sessuale dei bambini; da 5 spot in animazione realizzati con il patrocinio di Pubblicità Progresso, e destinati a un pubblico di bambini, dove sono affrontati, tra gli altri,  temi come il Grooming  e il Bullismo; dal sito della Campagna che, oltre a raccogliere suggerimenti, consigli, video e contenuti speciali sulla prevenzione della violenza in famiglia, a scuola, in comunità e di fronte ai media, si prefigge di diventare anche la prima banca dati online delle iniziative promosse in Italia sulla prevenzione della violenza e sulla Media Education. 
ROMA - Come il 5 maggio. L'Inter ricorda alla Roma di essere ancora la detentrice della Coppa Italia e bissa in fotocopia il successo della finale della scorsa stagione, passando all'Olimpico per 0-1 nella semifinale d'andata. Un successo meritato, ottenuto con il minimo sforzo, contro una Roma in evidente crisi, d'idee e di fiato. INTER, VITTORIA LIMPIDA - L'Inter è passata solo grazie a una prodezza di Stankovic al 45' ma ha dimostrato per tutta la partita di avere chiaramente in mano il comando delle operazioni. Ha gestito palla a centrocampo grazie alle buone geometrie specie di Cambiasso, Stankovic e Sneijder e ha chiuso tutti i varchi in difesa grazie alla sapiente regia di un onnipresente Lucio. E questo è bastato anche per sopperire alla serata di scarsa vena di Milito e Pandev, preferito in extremis a Pazzini, in avanti. VUCINIC, ALTRO ERRORE IMPERDONABILE - La Roma, conscia probabilmente del momento di difficoltà, ha lasciato ai più blasonati rivali l'iniziativa, tentando con il duo Vucinic-Borriello di colpire di rimessa. Ma a tradirla, così come avvenuto col Palermo, è stato soprattutto il montenegrino che al 9' ha sprecato l'incredibile, non trovando la porta, a specchio spalancato, da due metri. Se possibile, peggio di quanto sbagliato con i rosanero. ... E ORA RISCHIA LA SQUALIFICA - Un errore grave e pesantissimo che ha evidentemente pesato sul morale di Vucinic che da qual momento ha provato a strafare, spesso creando confusione, andando a pestare i piedi a Perrotta, e alla fine si è innervosito a tal punto da rifilare, in avvio di ripresa, una gomitata a palla lontana ai danni di Lucio, non vista dalla terna arbitrale ma che, probabilmente, gli costerà la squalifica dopo la prova tv. LA PERLA DI STANKOVIC - Dopo essersi vista negare un rigore per un fallo di mano in area di De Rossi, l'Inter è comunque passata grazie a una perla di Stankovic che ha indovinato l'incrocio con un pregevole destro di controbalzo dal limite su assist di Cambiasso. UNA ROMA SPENTA - La Roma ha abbozzato una reazione nel primo quarto d'ora della ripresa ma non è andata oltre un paio di mischie su punizioni dalla trequarti di Pizarro. Poi è calata fisicamente, si è allungata e a nulla sono valsi i cambi di Montella (Menez, Simplicio e Rosi per Borriello, Perrotta e Cassetti) per ridarle la necessaria brillantezza. POSSIBILE RIVINCITA COL MILAN - L'Inter ha controllato senza patemi e, all'89', ha addirittura fallito il colpo del ko col subentrato Pazzini, lanciato solo verso la porta. Il successo, dunque, riporta un pizzico di serenità in casa nerazzurra. L'importante ora sarà non distrarsi nel ritorno dell'11 maggio. Anche perché alle porte c'è una possibile rivincita col Milan da prendersi in finale... ROMA-INTER 0-1 (0-1) Roma (4-2-3-1): Doni 5, Cassetti 5.5 (34' st Rosi sv), N. Burdisso 6.5, Juan 6.5, Riise 5.5, Pizarro 6, De Rossi 5.5, Taddei 6, Perrotta 5.5 (30' st Simplicio sv), Vucinic 4.5, Borriello 5.5 (31' st Menez sv). (1 Lobont, 15 Loria, 3 Castellini, 33 Brighi). All.: Montella Inter (4-3-1-2): Julio Cesar 6, Maicon 6, Lucio 7, Ranocchia 6.5, Nagatomo 6.5, Zanetti 6, Cambiasso 6.5, Stankovic 7.5 (49' st Mariga sv), Sneijder 6.5, Milito 5.5 (35' st Pazzini sv), Pandev 5.5 (37' st Obi sv). (12 Castellazzi, 23 Materazzi, 26 Chivu, 14 Kahrja). All.: Leonardo. Arbitro : Rizzoli di Bologna 5.5 Reti : nel pt 45' Stankovic Angoli : 4 a 3 per la Roma Recupero : 2' e 4' Note : ammoniti per gioco scorretto Taddei, Maicon e Ranocchia, per proteste Sneijder e Burdisso. Spettatori : 23.979 Leggi i commenti I commenti dei lettori 
