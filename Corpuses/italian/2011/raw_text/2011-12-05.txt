BARI - Il Bari non va oltre il 2-2 con il Cittadella e manca per la 5/a giornata di fila l'appuntamento con la vittoria. Ai pugliesi non è bastato segnare due reti, evento che non si verificava da oltre due mesi, per scavalcare i veneti nella corsa salvezza. Il Cittadella ha risposto colpo su colpo con personalità dimostrando di meritare di portar via dal San Nicola un risultato positivo. JOB SBLOCCA IL RISULTATO - Dopo un avvio compassato, con una palla-gol per parte (Donati e Schiavon), il Cittadella rompe gli indugi e passa al 38' con Job che approfitta di un mancato rinvio di Borghese su un cross dalla destra di Di Roberto, per insaccare da due passi. BOGLIACINO ENTRA E SEGNA - Il Bari non ci sta, si rimbocca le maniche e dopo aver impegnato Cordaz con Rivas e Galano, pareggia in avvio di ripresa col subentrato Bogliacino, lesto a ribadire in rete di testa una corta respinta del portiere ospiti su cross dalla destra di Rivas. DONATI ILLUDE IL BARI - La gara s'accende, entrambe le squadre provano a superarsi e dopo altre due limpide occasioni per parte (Bogliacino e Borghese per i padroni di casa, Maah e Schiavon per gli ospiti), è il Bari a trovare il varco vincente con Donati che, complice una decisiva deviazione di Vitofrancesco, infila Cordas con un sinistro rasoterra sul primo palo sfruttando un assist di Marotta. MAAH RISTABILISCE LA PARITA' - Il Cittadella reagisce con orgoglio e appena 3' dopo fissa il punteggio sul 2-2 con Maah che approfitta di un lancio smarcante di Di Roberto per infilare la difesa biancorossa e battere Lamanna in uscita con un morbido pallonetto. Nel finale il Bari tenta il tutto per tutto ma Stoian e Bogliacino non trovano il varco giusto per far tornare il sorriso a Torrente. BARI-CITTADELLA 2-2 (1-1) BARI (4-3-3): Lamanna 6; Ceppitelli 5, Borghese 6, Dos Santos 5.5, Polenta 5; Rivaldo 5 (1's.t. Bogliacino 6.5), Donati 6.5, De Falco 6; Galano 6 (20' s.t. Stoian 6), Marotta 5.5, Rivas 6 (35's.t. Kopunek sv). In panchina: Koprivec, Masi, Sini, Di Noia. Allenatore: Torrente 6. CITTADELLA (4-4-2): Cordaz 6; Vitofrancesco 6, Martinelli 6, Pellizzer 6, Marchesan 6; Di Roberto 7, Busellato 6, Schiavon 6, Job 6.5 (38' s.t. Gorini sv); Bellazzini 5.5 (23' s.t. Di Carmine 6), Maah 6. In panchina: Pierobon, Borsato, Carra, Branzani, Martignano. Allenatore: Foscarini 6. ARBITRO: Gallione di Alessandria 6. RETI: 38' pt Job, 5' st Bogliacino, 32' st Donati, 35' st Maah. NOTE: Paganti 408, incasso di euro 5.506, abbonati 4.440, quota 28.000 euro. Ammoniti: Borghese, Schiavon. Angoli: 9-6 per il Bari. Recupero: 0', 3'. Leggi i commenti I commenti dei lettori 
ROMA - Stavolta la tripla di A di Germania e Francia è davvero a rischio . Insieme a quella di tutti gli altri europei che finora hanno fatto parte del club esclusivo dei Paesi più virtuosi: Olanda, Austria, Finlandia e Lussemburgo. Standard & Poor's - stando a quanto scrive il Financial Times - ha già avvertito Berlino, Parigi e le altre quattro capitali in questione, comunicando loro che verranno messe sotto osservazione con 'credit watch negative'. Come conseguenza più o meno diretta c'è il fatto che l' intera Eurozona cadrà sotto esame dell'agenzia di rating per un possibile taglio dell'outlook, anche in considerazione del fatto che, a parte qualche stato periferico, tutti i cosiddetti Piigs hanno già prospettive negative da parte di S&P. E l'Italia rischia ulteriormente, visto che compare nell'elenco di S&P. E, proprio per questo, sotto osservazione è finito anche il rating del fondo Salva Stati Efsf che dovrebbe salvare le economie in crisi del continente. Gli avvertimenti lanciati da S&P non riguardano solo i debiti sovrani, ma anche gli istituti di credito. Le banche europee stanno operando in un ambiente di più stringenti condizioni di credito e i rischi di un credit crunch stanno aumentando" ha detto Moritz Kraemer, managing director di S&P per i rating sovrani europei, in una conference call. "E' nostra opinione - ha aggiunto Kraemer, secondo quanto riporta Bloomberg - che la crisi è diventata una crisi della governance e della gestione della crisi nell'Eurozona". Le borse. I mercati asiatici hanno reagito negativamente all'annuncio. Il Nikkei della borsa di Tokyo oscilla intorno alla parità per poi perdere circa l'1,10%. Il Kospi sudcoreano perde oltre un punto percentuale, mentre l' Hang Seng di Hong Kong fa registrare una flessione di 1,51% e Shanghai cala di 0,8 punti percentuali. L'analisi di S&P. A rischiare le tripla 'A' sono Francia, Germania, Olanda, Lussemburgo, Austria e Finlandia. Anche l'Italia rischia il rating di 'A-1'. S&P cita cinque fattori di rischio tra cui quello di "recessione economica" nel 2012 e conclude che l'esame verrà concluso "il prima possibile" dopo il summit europeo del 8-9 dicembre. In pratica, nei prossimi 90 giorni, il rating degli Stati in questione potrebbe essere rivisto al ribasso , come conseguenza della profonda crisi economica , finanziaria e politica che sta attraversando tutta l'Eurozona. Il rating dei sei Paesi potrebbe quindi essere portato da 'AAA' ad 'AA+'. La mossa - almeno per alcuni di questi Paesi, Francia in testa - era nell'aria. Anche se sorprende il fatto che l'agenzia di rating statunitense abbia scelto un momento così delicato per dar vita ad una decisione che dovrebbe essere ufficializzata nelle prossime ore, alla vigilia di quello che si preannuncia come il più drammatico vertice della storia della Ue: il summit 'salva-euro' di venerdì 9 dicembre a Bruxelles. Quello in cui proprio Germania e Francia dovrebbero lanciare la loro nuova proposta per riformare e rafforzare ulteriormente la governance economica europea, probabilmente anche con una cambio di trattati costitutivi dell'Unione europea. Secondo l'agenzia di rating, Eurolandia sperimenterà una "moderata recessione" nella prima metà del 2012, prevedendo una crescita del Pil dello 0,4% per il prossimo anno. E per l'Italia, Standard & Poor's vede "rischi in aumento per le prospettive di crescita e di stabilità finanziaria", conseguenza dell'indebolimento dell'efficacia di un coordinamento europeo. Tuttavia l'agenzia di rating "crede che il governo Monti , appena inaugurato, ha mostrato il suo impegno nel mettere in atto riforme mirate la alla crescita e a proseguire il consolidamento di bilancio". Che Parigi fosse nel mirino di Standard & Poor's non era certo un mistero. A stupire e a preoccupare maggiormente è il fatto che anche la Germania , da sempre considerata la locomotiva d'Europa, rischi di essere colpita dalla scure di S&P. Anche riguardo a Berlino, le preoccupazioni di Standard & Poor's sarebbero soprattutto legate - scrive il Financial Times - "all'impatto potenziale dei problemi economici, finanziari e politici sempre più profondi dell'unione monetaria europea". Per qualcuno la mossa di S&P è comunque volta a spronare i leader europei a varare nel summit di venerdì prossimo la risposta definitiva alla crisi dei debiti sovrani, senza più rinvii e tentennamenti che stavolta potrebbero essere davvero fatali. Perché finora - per gli analisti dell'agenzia statunitense - "è nostra opinione che la mancanza di progressi da parte dei politici europei non ha permesso di mettere sotto controllo gli spread" e la loro volatilità. La risposta di Parigi. La Francia affida la reazione al comunicato di S&P al ministro francese del bilancio, Valerie Precresse: "Possiamo leggere questo avvertimento come un incoraggiamento ad elaborare una risposta molto forte e a mettere a segno una unità europea senza falle" in occasione del vertice europeo di Bruxelles, "essenziale per tutti i Paesi della zona euro, e dunque per la Francia". Richiamando ad una "unione monetaria e di bilancio completa" Valerie Precresse, che è anche portavoce del governo, ritiene che "la messa sotto sorveglianza di sei economie da tripla A della zona euro mostra come i loro destini siano strettamente legati". Saccomanni: "Analisi semplicistica e frettolosa". Durissimo il commento del direttore generale di Bankitalia Fabrizio Saccomanni: "Le agenzie di rating hanno fatto un'analisi socio-politica semplicistica, superficiale e frettolosa che fa estrapolazioni di aritmetica". L'Europa, continua Saccomanni, "sta attraversando una grave crisi ma sta cercando di fare quello che deve fare e sta facendo il meglio che può". "Se si tratta di attirare l'attenzione il messaggio è stato recepito, altrimenti il problema è mal posto", aggiunge Saccomanni. "Il deleveraging istantaneo che chiedono i mercati non si può fare e sarebbe dannoso". E conclude: "Non si può criticare un falegname che sta producendo un tavolo perchè lo ha fatto con una sola gamba quando ancora lo deve terminare e le altre saranno costruite" 
TRANI  - Assolti perché il fatto non sussiste. I dirigenti dell'Eni (Giorgio Mario Artibani, Antonio Caffarelli, Bernardo Casa, Fiorella Iobbi, Marco Pinzuti Ansolini, Alessandro Rosatelli e Gaetano De Santis, quest'ultimo direttore della raffineria di Taranto) non sono responsabili, non dovevano essere loro a garantire la sicurezza. Si conclude così, davanti al gup del tribunale di Trani Maria Grazia Caserta, il processo con la formula del rito abbreviato dell'inchiesta bis per la morte nella ditta Truck center di Molfetta di cinque operai, rimasti soffocati dalle esalazioni di acido solfidrico in una cisterna che dovevano bonificare il 3 marzo del 2008. Il pm Giuseppe Maralfa, ritenendo che dall'Eni non avrebbero evitato che lo zolfo fuso caricato dai serbatoi della raffineria di Taranto fosse messo in circolazione senza una preventiva valutazione dei pericoli, aveva chiesto condanne fino a tre anni e 4 mesi di reclusione per i 7 dirigenti, oltre che un risarcimento di 746mila euro per l'Eni, nella sua qualità di persona giuridica. Dopo quasi due anni dal processo di primo grado che ha visto condannati tutti gli imputati, escluso l'autista della cisterna, l'accusa aveva ritenuto che per quella tragedia ci fossero anche altri responsabili. Tra questi appunto i vertici dello stabilimento Eni di Taranto da cui partì la cisterna carica di zolfo. Secondo il pm gli altri responsabili sono da individuare nella Nuova Solmine di Scarlino, in provincia di Grosseto, dove il carico fu acquistato, e nella società barese Meleam consulente per la sicurezza della Truck center. Dalla Nuova Solmine non si sarebbero attivati perché dopo lo scarico la cisterna fosse adeguatamente bonificata. E infine il rappresentante legale della Meleam Puglia, incaricato dalla ditta di procedere alla valutazione dei rischi derivanti dalle attività svolte dalla società di Molfetta, avrebbe redatto un documento di valutazione del rischio "assolutamente generico". Per la trattazione delle richieste di rinvio a giudizio relative agli altri 12 imputati l'udienza è stata fissata al 13 gennaio. Nell'incidente morirono il titolare dell'autolavaggio Vincenzo Altomare, di 64 anni, e gli operai Luigi Farinola, di 37 anni, Biagio Sciancalepore, di 24, Guglielmo Mangano, di 44, e Michele Tasca, di 19. Al termine del processo di primo grado furono condannati a 4 anni di reclusione Alessandro Buonopane e Mario Castaldo, dirigenti della "Fs Logistica" società proprietaria della cisterna della morte, Pasquale Campanile, dirigente de "La 5 Biotrans" incaricata del trasporto su gomma dello zolfo, oltre che le rispettive società, compresa la ditta Truck center, in qualità di persone giuridiche. 
Nove anni da comprimari. Da ex campioni. Da vecchie glorie. Nove anni di lacrime e sospiri per i fans dei San Francisco 49ers, meravigliosa macchina da touchdown della storia del football improvvisamente sparita dagli scenari che le competono. Come una maledizione, la squadra che ha regalato al gioco e agli appassionati fenomeni come Joe Montana, Jerry Rice e Steve Young, si era inabissata in una sconfortante mediocrità. E quando ormai in pochi avrebbero creduto a una rinascita, ecco il colpo di scena. I californiani ingaggiano un coach esordiente a livello Nfl, Jim Harbaugh, danno fiducia al loro deludentissimo - sino ad allora - qb Smith, compiono in punta di piedi e senza proclami gli innesti giusti e ripartono. Alla grande. Dieci vittorie e due sole sconfitte. Un ruolino da primi della classe. Difesa fortissima, attacco prolifico, nelle corse e anche nei lanci dove Smith - che pure non ha vinto lo scetticismo dei critici - sembra un altro rispetto alle passate stagioni. Sicuro e preciso. Nel 26 a 0 inflitto ai Rams, ci sono tutte le certezze ritrovate di una squadra carica di gloria ora pronta a cogliere nuovi allori. Sono già ai play off, a nove anni dall'ultima apparizione, hanno già conquistato la West division della Nfc, guardano già avanti con orgoglio e fondate speranze. E le parole di coach Harbaugh a fine match trasmettono grinta, concretezza e rabbia agonistica: "Non siamo attori di Hollywood, ma ci vantiamo di essere un team operaio, ne siamo fieri". Così il tecnico vuol forgiare una nuova compagine vincente che non perda tempo a guardarsi allo specchio ma sposi totalmente la filosofia del duro lavoro e creda nello spiritio di gruppo. LE IMMAGINI/E AL SUPERBOWL CI SARA' MADONNA Un po' come è stato - ed è tuttora - con gli strabilianti Packers di Rodgers, candidatissimo - scusate lo sgradevole superlativo - al premio di Mvp dell'anno. Ancora una vittoria - sì d'accordo col batticuore - la dodicesima su dodici match per i campioni del mondo che passano sul terreno dei Giants. E ancora una vittoria, la sesta consecutiva, piuttosto miracolosa come le precedenti, è quella colta sul campo dei Vikings dagli incredibili Denver Broncos del mistico Tim Tebow. Che stavolta ha lanciato un po' meglio del solito (due le traiettorie da td), corso un po' meno (un suo rush ha comunque portato a una preziosissima conversione da due punti), ma ha condotto i suoi a una nuova rimonta e a un successo importantissimo. IL VIDEO/Le caramelle di Super-Lynch Tutte uguali le vittorie dei Broncos era-Tebow, spietati nei momenti decisivi, capaci di dare il 101 per 100 quando un minimo errore può essere fatale, con uno spirito vincente straordinario nei frangenti finali di ogni tribolata gara. Che bravi: adesso il qb-Cenerentola e la squadra-materasso hanno le prime pagine e il primato della West division nella Afc. Agganciati gli Oakland Raiders: inimmaginabile prima che i galloni di titolare fossero assegnati al mistico Tim. Che magari, esageriamo (e sappiamo che al momento è fanta-football) sognano di arrivare al Superbowl a suon di preghiere e rimonte. In quel di Indianapolis dove, in fondo, il religiosissimo Tim incontrerebbe la Madonna (laica): in arte Louise Veronica Ciccone, guest star dello spettacolo che va in scena tra il primo e il secondo tempo della finalissima...tutto all'insegna della fede, no? Risultati Seattle Seahawks - Philadelphia Eagles 31-14 (giocata giovedì); Cleveland Browns - Baltimore Ravens 10-24; Miami Dolphins - Oakland Raiders 34-14; Tampa Bay Buccaneers - Carolina Panthers 19-38; Pittsburgh Steelers - Cincinnati Bengals 35-7; Washington Redskins - New York Jets 19-34; Chicago Bears - Kansas City Chiefs 3-10; Buffalo Bills - Tennessee Titans 17-23; Houston Texans - Atlanta Falcons 17-10; New Orleans Saints - Detroit Lions 31-17; Minnesota Vikings - Denver Broncos 32-35; Arizona Cardinals - Dallas Cowboys 19-13 (overtime); New York Giants - Green Bay Packers 35-38; San Francisco 49ers - St. Louis Rams 26-0; New England Patriots - Indianapolis Colts 31-24; Jacksonville Jaguars - San Diego Chargers 14-38 Classifiche AMERICAN FOOTBALL CONFERENCE AFC EAST           W  L  T OTL PF  PA  PCT 1. New England   9  3  0 0   362 247 .750 2. NY Jets       7  5  0 0   290 260 .583 3. Buffalo       5  7  0 0   278 304 .417 4. Miami         4  8  0 1   246 220 .333 AFC NORTH     W  L  T OTL PF  PA  PCT 1. Baltimore     9  3  0 0   293 192 .750 2. Pittsburgh    9  3  0 0   268 195 .750 3. Cincinnati    7  5  0 0   266 250 .583 4. Cleveland     4  8  0 0   175 240 .333 AFC SOUTH      W  L  T OTL PF  PA  PCT 1. Houston       9  3  0 0   310 186 .750 2. Tennessee     7  5  0 0   249 229 .583 3. Jacksonville  3  9  0 0   152 238 .250 4. Indianapolis  0  12 0 0   174 358 0 AFC WEST         W  L  T OTL PF  PA  PCT 1. Oakland       7  5  0 0   274 308 .583 1. Denver        7  5  0 0   256 292 .583 3. San Diego     5  7  0 2   287 289 .417 3. Kansas City   5  7  0 0   163 268 .417 NATIONAL FOOTBALL CONFERENCE NFC EAST       W  L  T OTL PF  PA  PCT 1. Dallas        7  5  0 1   283 244 .583 2. NY Giants     6  6  0 0   287 315 .500 3. Philadelphia  4  8  0 0   271 282 .333 4. Washington    4  8  0 1   202 256 .333 NFC NORTH       W  L  T OTL PF  PA  PCT 1. Green Bay     12 0  0 0   420 262 1.000 2. Detroit       7  5  0 0   333 277 .583 2. Chicago       7  5  0 0   291 242 .583 4. Minnesota     2  10 0 1   246 330 .167 NFC SOUTH        W  L  T OTL PF  PA  PCT 1. New Orleans   9  3  0 0   393 266 .750 2. Atlanta       7  5  0 1   269 244 .583 3. Carolina      4  8  0 0   290 324 .333 4. Tampa Bay     4  8  0 0   215 329 .333 NFC WEST           W  L  T OTL PF  PA  PCT 1. San Francisco 10 2  0 1   288 161 .833 2. Seattle       5  7  0 0   216 246 .417 3. Arizona       5  7  0 0   232 269 .417 4. St. Louis     2  10 0 1   140 296 .167 Prossimo turno in tv Su Espn America (214 Sky) Pittsburgh Pittsburgh - Cleveland Browns, nella notte  tra giovedì 8 e venerdì 9 dicembre alle ore 2.00 (in replica, venerdì 9  dicembre alle ore 20.00) Tennessee Titans vs New Orleans Saints, domenica 11 dicembre alle ore 19.00 Green Bay  Packers vs Oakland Raiders, domenica 11 dicembre alle ore 22.00 Dallas Cowboys vs New York  Giants, nella notte tra  domenica 11 e lunedì 12 dicembre alle ore 2.00 (in replica, lunedì 12  dicembre alle ore 18.30) Seattle Seahawks - St. Louis Rams, nella notte tra lunedì 12 e martedì  13 dicembre alle ore 2.30 (in replica, martedì 13 dicembre alle ore  18.30) Lunedì 12 dicembre, in  differita, Cincinnati Bengals - Houston Texans alle ore 14.30 e Denver  Broncos - Chicago Bears alle ore 16.30 (g.marino@repubblica.it) Leggi i commenti I commenti dei lettori 
REGGIO CALABRIA - Un imprenditore, Vittorio Bruno Martino, di 46 anni, è stato ucciso stasera in un agguato a Reggio Calabria. L'uomo è stato raggiunto da un colpo di pistola alla testa mentre era a bordo del suo furgone, fermo in un parcheggio nella zona di Pellaro di Reggio. Quando sul posto sono giunti i poliziotti, Martino era ancora vivo, ma è morto poco dopo il ricovero nell'ospedale cittadino. L'imprenditore era stato rinviato a giudizio, nei giorni scorsi, nell'ambito di un'inchiesta della Procura di Reggio Calabria su uno smaltimento illecito di rifiuti. L'inchiesta, denominata Terrazzamento, aveva portato, nel febbraio scorso, al sequestro di società e beni per un valore di sette milioni di euro, tra i quali il bar interno all'aeroporto di Reggio Calabria, gestito dalla vittima. Secondo l'accusa, Martino aveva realizzato una discarica abusiva in cui confluivano rifiuti provenienti da demolizioni edili, riempiendo un intero vallone di proprietà della società Eko Mrf amministrata da Martino. Il terreno, secondo le carte, doveva essere realizzato a terrazzamenti da destinare ad uliveti. Ma di ulivi non ne furono trovati. Per questo Martino nei giorni scorsi è stato rinviato a giudizio insieme ad altre 15 persone con l'accusa, a vario titolo, di realizzazione di discarica abusiva di rifiuti speciali non pericolosi, traffico di rifiuti e gestione e trasporto non autorizzati di rifiuti speciali. Gli investigatori della squadra mobile di Reggio Calabria, adesso, si chiedono se l'omicidio possa essere collegato in qualche modo a quella vicenda. Per adesso sul possibile movente non si sbilanciano. Per prima cosa, intendono ricostruire le ultime ore di vita della vittima e per far ciò sono già cominciati gli interrogatori di familiari e conoscenti. Anche le modalità del delitto sono attentamente vagliate dalla mobile. Il corpo di Martino è stato notato da un passante che ha subito dato l'allarme. Il fatto che fosse a bordo del suo furgone, fermo in un parcheggio, induce a pensare che la vittima avesse un appuntamento con quello che poi si sarebbe trasformato nel suo assassino. Ma anche su questo non vi sono certezze. 
ROMA - Un gesto che era sembrato di rivolta, o quasi. Destinato a sollevare l'ennesima polemica, internettiana e non solo. Bojan Krkic, attaccante romanista, ha scelto un social network - sistema assai di moda tra i campioni - per rispondere ai tifosi giallorossi, i suoi tifosi, che sul suo profilo Facebook l'hanno criticato duramente per il gesto di domenica. Era accaduto che c'era stata prima l'espulsione, poi era arrivata la rabbia, infine la maglia sfilata e gettata in terra. AI TIFOSI: "HO LETTO TUTTI I MESSAGGI" - ll giocatore, dopo aver visto i tanti post, ha deciso di rispondere proprio attraverso il social network: "Ho letto tutti i vostri messaggi e ci ho riflettuto. A volte purtroppo succede di perdere lucidità e quando capita si fanno le stupidaggini - le parole di Bojan -. L'errore che ho fatto mi ha portato rabbia e frustrazione. Capisco vi possa aver ferito con la reazione, non era mia intenzione. Vi assicuro che il mio impegno e il mio rispetto per la Roma e la sua maglia sono massimi! E' un momento molto difficile, ma non ci mollate, ci rialzeremo! Forza Roma!". PRESENTATA L'AUTOBIOGRAFIA - Bojan oggi ha anche presentato a Barcellona la sua autobiografia intitolata 'Il mio Barca', rilasciando alcune dichiarazioni, riprese dalla stampa iberica. "Quando ho deciso di andarmene non ho pensato a quello che lasciavo - ha ammesso -. Ho inseguito un sogno, avevo una nuova sfida davanti a me. Passano i giorni e non mi pento di nulla, anzi sono molto felice di essere andato a Roma". "BASTA COL RAGAZZO PRODIGIO" - "Avere successo a Roma dipende solo da me, voglio togliermi di dosso l'etichetta di bambino prodigio - ha concluso l'ex attaccante blaugrana -. Non ho fretta, voglio vivere giorno per giorno. Tornare al Barca? Non si può mai sapere cosa può succedere nel mondo del calcio, ma io spero di continuare a lottare per dimostrare di essere un grande calciatore". Leggi i commenti I commenti dei lettori 

ROMA - Ce l'ha per vizio, di farti ridere e poi commuovere e pure stavolta è il più bravo a giocare con le emozioni. Solo Benigni può tenere insieme una fiaba sul berlusconismo, "c'era una volta un cavaliere con tanti stallieri, tanti castelli e tante principesse, tutte sul pisello", un omaggio a Sandro Pertini e un monito ad andare avanti in questo momento di difficoltà per il paese senza commettere gli errori del passato, "perché, come diceva Andrea Pazienza, non bisogna mai tornare indietro, nemmeno per prendere la rincorsa". Roberto soffia sulle vele di Il più grande spettacolo dopo il weekend , è lui il superospite dell' ultima puntata dello show di Fiorello , il più atteso con buona pace di Jovanotti, Roberto Bolle, Pippo Baudo e Malika Ayane. E se arriva cantando La porti un bacione a Firenze e a metà percorso si produce nel celeberrimo Inno al corpo sciolto ("la tua My Way ", gli dice lo showman) poi chiude citando l'Ecclesiaste, le lacrime del ministro Fornero ("mi hanno fatto avere un'emozione"), manda un saluto "leggero come una farfalla" al disegnatore morto troppo presto e ricorda che i giovani, come diceva il presidente partigiano, non hanno bisogno di sermoni ma di esempi di onestà. VIDEO Pertini e Pazienza VIDEO La favola del Cavaliere VIDEO L'inno al corpo sciolto Le prime battute sono tutta un'allusione, "posso dire subito una cosa? Non c'è più!... Non c'è più, non ci posso credere...". Sono le 22.45 quando entra in scena, va dritto al punto, "le più belle dimissioni degli ultimi cinquant'anni, aria nuova, persone nuove... ma di Berlusconi ne parliamo ora, ce lo leviamo subito o più tardi?". Scherza con Fiorello, "sei il più grande showman, da quando hai iniziato non ho perso una puntata del Grande Fratello , mi piace quando ti sei rivolto a Merkel e Sarkozy, è bella l'idea di un comico che parla coi capi di Stato, anche se mi pare d'averla già vista...". Poi Fiorello fa un passo indietro e lascia la scena all'attore che si produce in un lungo monologo, "non vi preoccupate, usciremo dalla crisi, mica siamo nel Medioevo quando c'era il Parlamento dei ladri, dei corrotti, gente che comprava i parlamentari, passava da uno schieramento all'altro, c'erano tanti privilegi, si facevano le orge... Oggi possiamo risolvere tutto. Un mese fa, prima che Berlusconi si dimettesse, l'Italia aveva due grandissimi problemi. Ora è rimasto solo il debito pubblico". Quanto al governo Monti, "i giornali stranieri dicono che è apprezzato perché ci sono persone preparate che fanno politica e lavorano per il bene dell'Italia: ma allora quello di prima che faceva? Adesso almeno quando Monti dice 'ce la faremo', sappiamo che si riferisce alla situazione dell'Italia". Mentre "del povero Berlusconi non ne parla più nessuno ma io, Silvio, come vedi, ti sarò sempre fedele". E poi le "ossessioni" dell'ex premier, "la seconda è il comunismo", "ora che è libero tutto il giorno chissà che cosa combina, ma quante ce ne aveva? Dappertutto: quelle di Arcore, quelle della Sardegna, quelle di Roma... le escort a chilometro zero". Ma come raccontare, si chiede, ai nostri figli, questa stagione della storia italiana, gli anni di Berlusconi? "Probabilmente glielo dovremo raccontare come una favola, 'c'era una volta un cavaliere, aveva tanti cavalli, servi e stallieri, e tanti castelli, tante principesse, tutte sul pisello... Poi ne arrivò una troppo giovane, era la nipote del Gatto con gli stivali. E arriverò un orco, anzi una orca dalla Germania, che si mise a urlare 'bund, spread, bund', le principesse fuggirono dal pisello che rimase lì solo, si dimise, e noi vivemmo felici e contenti". L'esecuzione dell' Inno al corpo sciolto sembra chiudere l'esibizione ma poi arriva il momento meno ridanciano, quando Fiorello gli chiede di dire qualcosa sulla situazione del Paese. "E' un momento difficile - dice Benigni - finora abbiamo scommesso sulla nostra parte più bassa, ora dobbiamo puntare a quella più alta, ricordare che il mondo non ce l'abbiamo in dono dai nostri padri ma in prestito dai nostri figli. In questa fase di difficoltà ho sentito vicine, sincere e profonde le lacrime della signora Fornero, mi ha fatto avere una piccola emozione. Non ho consigli da dare - continua l'attore -  se non che nei momenti difficili bisogna stare insieme, lo sappiamo fin dall'Ecclesiaste". E qui il ricordo di Sandro Pertini, "un grande padre della nostra patria, che è stato in galera, in esilio, ha fatto la resistenza e ha subìto cose terribili per la nostra libertà. Ebbene - ricorda Benigni - lui che era pacifista convinto, andò volontario nella prima guerra mondiale perché, disse, aveva visto che a partire erano i figli dei contadini, degli operai, tutta povera gente e in quel momento il bisogno che sentì era che doveva dare più di loro, per questo partì con loro, ma in prima linea, perché chi ha di più deve dare molto di più". Poi, ancora citando Pertini, parla dei giovani, "quando si danno loro dei consigli bisogna ricordarsi che i ragazzi non ascoltano quelle parole, perché non hanno bisogno di sermoni ma hanno bisogno di esempi di onestà". La chiusura è un saluto "leggero come una farfalla" ad Andrea Pazienza, "un disegnatore straordinario che se ne è andato molto giovane", e prende in prestito una sua frase per ribadire il concetto della necessità di stare uniti e soprattutto di pensare al futuro facendo attenzione a non ripetere gli errori del passato. "Guardare avanti - conclude Benigni - perché come diceva Andrea Pazienza, non bisogna mai tornare indietro, nemmeno per prendere la rincorsa". 
