Il paragone con il Museo del 900, fiore all’occhiello della giunta Moratti che il sindaco non manca mai di citare, è impietoso. Tanto sono sfarzose le nuove sale all’Arengario, tanto sono vetuste e impolverate quelle del Museo di storia naturale. Con i guardiani senza divisa, i servizi sporchi e le teche vuote in attesa di nuovi diorami. «È colpa dei continui tagli ai finanziamenti  commenta Enrico Banfi, responsabile delle sale e in via di pensionamento  I bagni sono veramente un brutto biglietto da visita per il museo. Andrebbero rifatti completamente, ma in attesa dei soldi per i lavori basterebbe aumentare il servizio di pulizia». Un compito che il Comune ha affidato a una società esterna tagliando di anno in anno il budget. E il risultato è sotto gli occhi di tutti. Non solo il Museo di Storia naturale, ma anche Planetario e Acquario. Insomma, da una parte la giunta investiva milioni di euro nel progetto dell’architetto Rota, dall’altra impoveriva sempre più le casse dei tre istituti storici della città che dal 2006 costituiscono il Polo scientifico del Comune, da inizio anno orfano di direttore. Un disequilibrio che ammette perfino l’assessore alla Cultura, Massimiliano Finazzer Flory: «Purtroppo in questo paese la cultura scientifica è considerata meno importante di quella artistica. Ma dopo aver aperto il Museo del 900 punteremo sulla scienza. Quest’anno ho messo a bilancio 8 milioni di euro per la sostituzione della macchina del Planetario e stiamo già cercando sponsor per rilanciare anche il Museo di Storia». Per la direzione del Polo c’è la promessa di un imminente concorso per reclutare il sostituto di Mauro Mariani, ma è già sicuro che da tre responsabili delle strutture si passerà a due. IL MUSEO. Dei tre istituti del Polo il museo è certamente quello che patisce le maggiori sofferenze. A partire dal servizio di pulizia che negli ultimi mesi ha sollevato dure critiche anche dal pubblico. Solo ieri un’insegnante in visita con la classe ha denunciato alla direzione lo «stato vergognoso» delle toelette per i visitatori. Ma nell’elenco dei problemi ci sono anche le sale sporche, le teche impolverate e vuote perché non ci sono i soldi per realizzare nuovi diorami, il computer che riproduce i suoni dei cetacei (nella sala dedicata allo scheletro del capodoglio) fuori servizio da oltre un anno, oltre ad alcune iniziative che da gratuite sono diventate a pagamento come l’Arca di Noel, se non addirittura cancellate come le pubblicazioni scientifiche. Eppure il saldo di fine anno è stato più che soddisfacente: nel 2010 i visitatori sono stati 170 mila. Se solo il bar, che sta su uno dei tetti con la migliore vista panoramica della città, fosse più accogliente gli ingressi aumenterebbero di certo. L’ACQUARIO. Un blog su Internet ha riportato alla luce vecchie ferite che da anni fiaccano l’istituto, realizzato nel Parco Sempione per l’Expo del 1906. Visitatori delusi dall’incuria nelle vasche dei pesci  piene d’alghe e in alcuni casi vuote  ma anche qualche veleno rispetto alla gestione definita da qualcuno «clientelare» dello storico direttore Mauro Mariani, in pensione da più di un mese, ma ancora stabilmente nel suo ufficio in veste di volontario spiega lui  dell’associazione Amici dell’Acquario, fondata tra gli altri dalla moglie Laura Mazzoni. Consorte per anni a contratto in istituto, 71mila euro lordi tra il 3 agosto 2007 e il 31 marzo 2009, quando è stata assunta dal Comune nel settore Cultura. Ma anche una conoscente del direttore lavora lì da tempo con il compito di “gestire e pulire le vasche dei pesci”, senza però avere le competenze per farlo. IL PLANETARIO. Dei tre pare l’unico verso il rilancio. Sembra che il 2011 sarà l’anno buono per sostituire il vecchio proiettore planetario intorno a cui ruota tutta l’attività del centro che nel 2010 ha registrato il record di presenze: 122mila. Eppure anche il Planetario ha affrontato un momento difficile: l’esternalizzazione del servizio delle conferenze, oggi gestite dall’associazione privata Astrofficina il cui presidente è  caso singolare  la madre del conservatore responsabile della struttura, Fabio Peri. Che però garantisce: «L’associazione è senza fini di lucro e ha nel consiglio direttivo la famiglia Hoepli, fondatrice del Planetario. L’organizzazione del programma resta nelle mani del Comune e l’associazione permetterà solo di proseguire l’attività con le stesse persone dell’anno scorso, le uniche qualificate a farlo». 
Un venditore ambulante marocchino di 28 anni, Adnan Nordin, è ricoverato in fin di vita nell'ospedale Civico di Palermo dopo essersi dato fuoco davanti a una pattuglia di vigili urbani che gli stava sequestrando la merce. Il giovane, che vendeva abusivamente giocattoli in via Ernesto Basile, nei pressi della cittadella universitaria, prima ha implorato la Polizia Municipale di avere indietro la merce, poi si è cosparso il corpo con del liquido infiammabile e si è dato fuoco. L'uomo è stato trasportato nel reparto grandi ustionati del Civico, dove è ricoverato con ustioni gravissime nell'85% del corpo. I medici hanno definito le condizioni del paziente "disperate". 
ROMA - Le dimissioni di Hosni Mubarak rappresentano un evento "storico" che muta lo scenario del Medio Oriente e più in generale quello planetario. Questo il senso dei commenti all'uscita di scena del rais egiziano, spodestato dalla piazza dopo 30 anni di potere incontrastato, come già era accaduto quattro settimane fa al tunisino Zine al-Abidine Ben Ali. La portata storica della svolta è stata sottolineata in modo molto netto dal presidente degli Stati Uniti Barack Obama : da oggi non solo l'Egitto "non sarà più lo stesso", ma anche "il mondo intero". Per questo il popolo americano "guarda commosso" a quanto ottenuto con la non violenza dal popolo d'Egitto, e dice "grazie", citando Martin Luther King, facendo riferimento a Gandhi e a quella "forza dell'anima" che ha abbattuto il Muro di Berlino. "La giornata di oggi appartiene al popolo egiziano - ha affermato il capo della Casa Bianca - e il popolo americano è commosso dalle scene di piazza Tahrir. La parola 'tahrir' significa liberazione. E' una parola che, come diceva Martin Luther King, arriva direttamente all'anima. Per sempre ricorderà agli egiziani di come loro hanno cambiato il loro Paese, e il mondo". Quanto avvenuto in Egitto è una lezione per il mondo intero, che rafforza tutti coloro che credono nella pace, tanto in Medio Oriente quanto nel mondo intero, ha proseguito Obama. Per questo gli Stati Uniti sono pronti "ad aiutare l'Egitto in ogni modo" e continueranno ad essere un "alleato forte". Consapevoli, però, che la transizione "è solo all'inizio". Spetta ora all'esercito assicurare che il passaggio di poteri avvenga in modo "credibile" e "pacifico": "L'esercito ha il dovere di tutelare i diritti dei propri cittadini". Nella sua dichiarazione, il presidente americano ha utilizzato alcuni passaggi identici a quelli del discorso che lui stesso pronunciò all'Università del Cairo il 4 giugno del 2009: "Nell'arco della vita ci sono pochi momenti in cui possiamo avere il privilegio di essere testimoni della storia nel suo svolgersi. Questo è uno di quei momenti. Questa è una di quelle volte. L'Egitto non sarà mai più lo stesso". La Casa Bianca, tramite il portavoce Robert Gibbs, ha quindi rivolto un appello ai militari che hanno assunto il potere affinché rispettino gli accordi di pace con Israele. E questa è la principale preoccupazione del governo israeliano che teme l'affermarsi di forze integraliste. Negli ambienti politici di Gerusalemme c'è una atmosfera di apprensione e la consegna del silenzio. Fonti governative, dietro anonimato, si limitano ad auspicare che il passaggio di potere si svolga nella stabilità e che non vi siano ripercussioni negative per gli accordi di pace. Per 30 anni Mubarak ne ha garantito il rispetto meticoloso e anche oggi Israele prova, nei suoi confronti, un profondo senso di gratitudine. Mentre i dirigenti israeliani si trincerano dietro il silenzio obbligato del 'riposo sabbatico', l'ex ambasciatore israeliano al Cairo Zvi Mazel ha espresso ciò che molti  ministri sembrano pensare: "Gli Stati Uniti hanno perso oggi la maggior parte della loro influenza nella regione". Nella Striscia di Gaza Hamas ha festeggiato "l'inizio della vittoria della rivoluzione" chiedendo alla nuova leadership egiziana di "disporre immediatamente la revoca dell'assedio di Gaza e l'apertura del terminal egiziano". In Cisgiordania centinaia di persone hanno festeggiato in strada le dimissioni di Mubarak, mentre l' Autorità nazionale palestinese del presidente laico-moderato Abu Mazen, che ha perso un alleato di lunga data, si è limitata ad augurarsi "stabilità e sicurezza per l'Egitto" e soprattutto "continuità nel sostegno alla causa palestinese". La tv di stato siriana ha interrotto le trasmissioni per mostrare in diretta le immagini di Al Jazeera da piazza Tahrir, al Cairo. "Con le dimissioni di Mubarak cade il regime traditore di Camp David", ha detto l'annunciatrice della tv del regime di Damasco, da anni ai ferri corti con la dirigenza del Cairo e da sempre contrario a ogni accordo di pace incondizionato con Israele. Di "grande vittoria" del popolo egiziano ha parlato il portavoce del ministero degli Esteri di Teheran , Ramin Mehman-Parast. L' Unione europea guarda ai nuovi scenari con speranza. Dimettendosi, Mubarak "ha ascoltato la voce del popolo egiziano", ha dichiarato il capo della diplomazia europea Catherine Ashton , e ha "aperto la strada a riforme più rapide e più profonde". Dopo aver elogiato sia la scelta del vecchio presidente sia il coraggio delle migliaia e migliaia di egiziani, soprattutto giovani, che hanno manifestato pacificamente ma con grande determinazione e alla fine "hanno ottenuto ciò che chiedevano", Ashton ha affermato: "Ora è importante che il dialogo venga accelerato verso la costituzione di un governo di ampio consenso che rispetti e dia risposte alle aspirazioni del popolo". "Una transizione ordinata e irreversibile verso libere e giuste elezioni è l'obiettivo condiviso della Ue e del popolo egiziano", ha proseguito auspicando che l'esercito "mostri che vuole veramente portare a buon fine la transizione democratica". Il ministro degli Esteri italiano Franco Frattini ha parlato di "uno sviluppo importante per il popolo egiziano e le sue legittime aspirazioni democratiche". "Auspico che attraverso il dialogo costruttivo tra le istituzioni e la società civile, la transizione continui in maniera pacifica, ordinata, per un nuovo assetto democratico e nel rispetto degli impegni internazionali dell'Egitto il cui ruolo per la stabilità regionale l'Italia considera cruciale", ha aggiunto. Per il cancelliere tedesco Angela Merkel le dimissioni di Mubarak rappresentano un "cambiamento storico" e ora bisogna sperare che i futuri governi egiziani rispettino "la sicurezza di Israele" e "osservino" il trattato di pace. Secondo il premier britannico David Cameron , l'uscita di scena di Mubarak è "solo il primo passo" e"quelli che oggi governano l'Egitto hanno il dovere di riflettere sui desideri del popolo egiziano". Il presidente francese Nicolas Sarkozy ha detto che la "Francia desidera ardentemente che le nuove autorità egiziane facciano i passi necessari che conducano a stabilire istituzioni democratiche attraverso elezioni libere e trasparenti". Il segretario generale dell'Onu Ban Ki-moon ha espresso la sua soddisfazione, rilevando che "la voce dei cittadini egiziani, specialmente i giovani, è stata ascoltata: spetta a loro determinare il futuro dell'Egitto" e ha chiesto alle autorità egiziane ora al potere "di tracciare un cammino chiaro su quello che accadrà adesso". "Sarà vitale che i diritti umani e le libertà civili siano pienamente rispettati", ha aggiunto. Di "momento storico per il popolo egiziano" ha parlato anche il nunzio apostolico al Cairo, monsignor Michael Fitzgerald. "Speriamo e preghiamo che tutto questo porti frutti per il Paese", ha detto. 
BERGAMO  - Il big match della 26/a giornata di Serie B, anticipo di lusso tra le prime due forze del campionato, si chiude con un pareggio a reti inviolate: tra Atalanta e Siena sono i lombardi a recriminare, dopo una partita giocata all'attacco finché le gambe hanno retto. I bianconeri ringraziano il proprio portiere Nando Coppola, decisivo in più di una circostanza, e rimangono a due punti dai nerazzurri; chi potrebbe giovarsi di questo risultato è il Novara, che potrebbe raggiungere l'Atalanta in vetta battendo il Torino nel derby di lunedì sera. DOMINIO OROBICO - L'avvio di gara già fa capire quello che sarà l'andazzo dello scontro al vertice. L'Atalanta fa leva sul fattore campo ed attacca senza sosta. Già al 4' Talamonti si fa notare con un colpo di testa su azione da calcio d'angolo ma è tre minuti dopo che si materializza la più grande palla-gol del match: Vergassola perde palla ingenuamente lasciandola a Doni, lancio in verticale per Tiribocchi, provvidenziale l'uscita disperata di Coppola a respingere la conclusione del 'Tir'. Il portiere bianconero, ex di turno, conferma la serata di grazia alla mezz'ora su una bella girata di testa di Marilungo. Bisogna attendere il 32', invece, per la prima azione degna di nota del Siena: un destro a giro di Sestu, dal vertice sinistro dell'area, passa non lontano dalla traversa atalantina. COPPOLA PROTAGONISTA - Si fa ancor più incessante la spinta atalantina nei primi minuti della ripresa ma è ancora Coppola il protagonista indiscusso della serata: il portiere ospite è bravissimo a respingere la girata di Doni dal dischetto, tanto da derubricare nell'ordinaria amministrazione la parata su Ferreira Pinto al 12'. Dove non arriva l'estremo difensore, non arriva nemmeno Tiribocchi: il centravanti è in leggerissimo ritardo sullo splendido cross pennellato da Peluso dalla sinsitra e manca l'aggancio per il tap-in da un metro. La contromisura di Antonio Conte (fischiatissimo dalla curva orobica) si chiama Reginaldo ed è il brasiliano a costruire l'occasione più ghiotta per i toscani: il suo diagonale di destro sfiora il palo alla sinistra di Consigli. Sembrerebbe l'inizio dei fuochi d'artificio, invece è il prologo di una partita che non avrà granché da dire per l'ultima mezz'ora: i nerazzurri non hanno più forza per attaccare, il Siena addormenta il gioco e porta a casa un punto prezioso e, tutto sommato, poco meritato. ATALANTA-SIENA 0-0 Atalanta (4-3-1-2): Consigli; Raimondi, Talamonti, Capelli, Peluso; Ferreira Pinto, Barreto, Carmona; Doni (68′ Ceravolo); Marilungo (76′ Ruopolo), Tiribocchi (85′ Pettinari). A disp.: Frezzolini, Ferri, Ruopolo, Ceravolo, Pettinari, Delvecchio, Basha. All.: Colantuono. Siena (4-4-2): Coppola; Vitiello, Rossettini, Terzi, Del Grosso; Brienza, Vergassola, Carobbio, Sestu (78′ Kamata); Calaiò, Mastronunzio (51′ Reginaldo). A disp.: Ficagna, Kamata, Farelli, Rossi, Caputo, Ferreira, Troianiello. All.: Conte. Arbitro: M. Guida di Torre Annunziata. Ammoniti: Vergassola (S), Terzi (S), Talamonti (A). Leggi i commenti I commenti dei lettori 
ROMA - Potrà più Jennifer Lopez o la coppia Belen-Canalis? Piacerà più il Match Point di Woody Allen o l'afflato patriottico della serata di celebrazione del 150esimo dell'Unità d'Italia? E la finalissima del Festival riuscirà a riscuotere più simpatie della Corrida e dei suoi dilettanti allo sbaraglio? Sono interrogativi che forse in queste ore agitano il sonno di Gianni Morandi e del suo staff. Perché se il conduttore dice che "dalle edizioni passate a oggi c'è stata la digitalizzazione e ci sono molti più canali", e comunque un po' di preoccupazione la confessa, certo non è  sotto i colpi di RaiGulp o di Puntoshop che il suo show rischia di cadere. Piuttosto, sotto quelli di una concorrenza agguerrita che, a differenza del passato, non depone le armi ma anzi le affila e nulla sposta o modifica del palinsesto stabilito. Canale 5 non rinuncia ai suoi programmi di punta, su tutti Zelig e La Corrida che finora, con la nuova conduzione di Flavio Insinna, ha sempre dominato gli ascolti del sabato sera. La pax del 2010. L'anno scorso non andò così. Nella prima serata del Festival, Canale 5 aveva sospeso Zelig e mandato in onda la commedia Notting Hill, martedì era rimasta in programma l'innocua fiction Caterina e le sue figlie, giovedì la replica di una fiction con Gabriel Garko, venerdì un (innocuo) film con Uma Thrueman e Meryl Streep. E il sabato della finale, al posto del temibile Io canto con Gerry Scotti, andò in onda Eyes Wide Shut di Kubrick. Quanto alle altre reti Mediaset, il rischio Le Iene fu scongiurato mandando in onda un film horror al posto dello show. Antonella Clerici fece grandi ascolti, molto meritati e in parte garantiti. Bonolis invece, l'anno precedente, raccolse ascolti da finale dei Mondiali. Sbaragliando pezzi da novanta come Amici , Scherzi a parte e I Cesaroni . Fra Jennifer Lopez e la banda della Magliana . Quest'anno è diverso. La sfida comincia da subito, martedì 15. Contro la prima serata del festival Canale 5 manda in campo la bellezza di Jennifer Lopez nel film Via dall'incubo . Mercoledì 16 sull'ammiraglia Mediaset c'è Superpaperissima , il meglio dello show di Antonio Ricci, seguito da Mai dire Amici , controcanto ironico della Gialappa al talent show di Maria De Filippi. E su Italia 1 spunta la versione cinematografica di Romanzo criminale . Giovedì 17 è la serata che Sanremo dedica ai 150 dell'Unità d'Italia: se all'Ariston vanno in scena Va' pensiero e Mamma mia dammi cento lire , Canale 5 schiera Scarlett Johansson e Jonathan Rhys-Meyers in Match Point di Woody Allen. A Zelig la canzone "vincitrice morale del Festival" . E Zelig questa volta ci sarà: venerdì 18, a sfidare la serata sanremese dei duetti con le armi della satira: Claudio Bisio e Paola Cortellesi canteranno il brano - inedito - Scusa tu , l'autore è Rocco Tanica di Elio e le storie Tese che dice di aver scritto una canzone "molto festivaliera che non avrebbe sfigurato in gara a Sanremo. E allora la lanceremo nella sesta puntata di Zelig : sarà la vincitrice morale del festival". Infine, sabato 19: a rosicchiare ascolti alla finalissima del festival ci proverà Insinna con La Corrida : gli Artisti arrivati in finale contro i dilettanti allo sbaraglio. Morandi: "Ormai ci siamo, dobbiamo andare" . Morandi ammette che la controprogrammazione, quest'anno, non è uno scherzo. "Sia Zelig che La Corrida danno da pensare. Ci aspettiamo serate non facili, e però siamo pronti ad accettare il giudizio del pubblico. Comunque ormai siamo lì e dobbiamo andare", dice il conduttore. Timori ribaditi, visto che già qualche giorno prima, ospite di Porta a porta , aveva detto che "il Festival viene da due anni di grandi ascolti e quindi ora la responsabilità la sentiamo tutta. Perché non è detto che anche con una squadra fortissima come questa si riesca ad avere i risultati che la gente si aspetta". 
