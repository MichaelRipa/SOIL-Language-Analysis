BARI - Violenta protesta degli immigrati ospiti del Cara di Bari per i ritardi nel riconoscimento dello status di rifugiati. Si sono riversati sulla tangenziale di Bari e sulla linea ferroviaria, paralizzando di fatto la città. Lanci di pietre e polizia in assetto antisommossa, con un pullman dell'Amtab assaltato dai manifestanti armati di spranghe. Passeggeri colpiti e due donne 'ostaggiò dei manifestanti. Trentacinque i feriti tra le forze dell'ordine, colpiti dai massi lanciati. Quindici gli immigrati contusi, decine - trenta secondo i primi bilanci - quelli fermati e portati in questura dai poliziotti sotto una pioggia di saggi. In serata, la protesta ha contagiato anche il Centro di accoglienza di Isola Capo Rizzuto (Crotone). Una trentina di ospiti del centro si sono spinti fino alla strada statale 106 jonica, bloccandola. All'interno del centro è stato anche incendiato un automezzo della polizia, mentre fuori sono stati danneggiati un furgone della società dell'aeroporto e altri automezzi delle forze dell'ordine. Sono intervenuti carabinieri e polizia e, a quanto si apprende, si sono verificati degli scontri. Le forze dell'ordine hanno effettuato alcune cariche riuscendo a disperdere i protagonisti della protesta. Due immigrati sono stati arrestati, un agente di polizia è rimasto ferito in modo non grave ed è stato accompagnato in ospedale. Secondo quanto ha riferito un inquirente, dopo le cariche gli immigrati si sono allontanati, ma nella zona la tensione resta alta. Per il questore di Crotone, Giuseppe Gammino, sentito dall'Ansa, "si è trattato soltanto di un'emulazione della protesta fatta a Bari", da parte, in particolare, di alcuni immigrati di nazionalità somala, in attesa del riconoscimento dello status di rifugiati politici che avevano avuto contatti telefonici, attraverso i loro cellulari, con gli immigrati che si trovano a Bari. Ore drammatiche a Bari , tra sassaiole e lanci di gas lacrimogeni, assalti e scorribande degli immigrati in tutta l'area, distrutto un distributore di benzina e violate le case dei cittadini nella zona di Palese. Dalle 6.30 del mattino, solo dopo otto ore i manifestanti hanno allentato la presa sulle vie di accesso alla città, dopo la mediazione con i rappresentanti del Comune e delle forze dell'ordine cui hanno lanciato comunque l'ultimatum: "Permessi per motivi umanitari entro mercoledì, altrimenti sarà di nuovo violenza". "Vogliamo i documenti, sono nel Cara da sette mesi e di non so ancora nulla della mia richiesta di asilo". "Se abbiamo i documenti lasciamo la barricata". Queste le rivendicazioni che hanno portato Mohamed e gli altri in strada e sui binari, dove ci vorrà tutta la giornare per smaltire i ritardi accumulati (fino a quattro ore) e le cancellazioni sulla linea ferroviaria. Le forze dell'ordine hanno cercato per tutta la mattina di far indietreggiare i rivoltosi per riportarli nelle vicinanze del centro di accoglienza, dove sono intervenuti anche i vigili del fuoco per spegnere le fiamme appiccate a un tendone. Fiamme anche in tangenziale: bruciati copertoni e bidoni e bruciate le sterpaglie in tutta la zona. Gli abitanti della zona hanno chiesto aiuto e chiamato i pompieri per l'intenso fumo. Polizia, guardia di finanza e carabinieri hanno lottato per far rientrare la situazione, che è sempre sul punto degenerare. Gli operatori del 118 hanno inviato sul luogo della protesta decine di ambulanze, sono stati soccorsi gli agenti delle forze dell'ordine sanguinanti, immigrati e automobilisti di passaggio, colti da malore e rimasti feriti. Le pietre lanciate dagli ospiti del Cara hanno danneggiato decine e decine di automobili. Il traffico è rimasto bloccato verso Nord sulla statale 16 dalle 6.30 mentre la circolazione ferroviaria è stata sospesa dalle 6.10 di questa mattina sulla linea Bari-Foggia, tra le fermate di Bari Zona Industriale e Bari Palese. A metà mattina, erano già stati cancellati 10 treni regionali: ritardi per 6 treni a lunga percorrenza e servizio di bus sostitutivo. La tensione è stata altissima. La situazione sulla statale è precipitata dopo due ore, quando il traffico si è intensificato. Gli agenti della questura hanno caricato gli immigrati riuscendo a liberare la corsia nord, facendo passare 200 auto. Tutte le pattuglie della polizia municipale sono nei percorsi alternativi individuati per consentire l'arrivo e l'uscita dalla città. In particolare, per giungere a Bari, migliaia di autovetture si sono riversate nella zona dell'aeroporto, dove il traffico è andato in tilt. Difficile raggiungere lo scalo. Gli automobilisti hanno raggiunto a fatica il centro città dal quartiere San Paolo, ma i rallentamenti sono stati fortissimi. I lanci di pietre non hanno risparmiato neanche i giornalisti e i fotografi, che con estrema difficoltà hanno cercato di raccontare il caos. Una troupe televisiva di Telenorba è stata raggiunta da una sassaiola. Il giornalista con il suo operatore erano riusciti a raggiungere alcuni manifestanti lungo la linea ferroviaria e ne stavano intervistando uno quando altri immigrati si sono avvicinati e hanno cominciato a lanciare sassi senza riuscire a colpire nessuno. Sul posto, intorno alle 11.30 sono arrivati l'assessore regionale pugliese alle Politiche dell'immigrazione, Nicola Fratoianni, e quello all'accoglienza del Comune, Fabio Losito, che insieme al parroco 'amico dei migranti' Angelo Cassano, della parrocchia di San Sabino, hanno cercato una mediazione. Anche il vice prefetto Antonella Bellomo è arrivato per convincere i manifestanti al dialogo. L'offerta di un incontro con una delegazione di immigrati per ascoltare le loro richieste è stata accettata. Con la promessa da parte delle istituzioni di fare il possibile per alleviare le condizioni di vita dei migranti e accellerare il riconoscimento dello status di rifiugiati. E da parte degli immigrati di tornare a battersi se le promesse non saranno mantenute entro mercoledì. Giorno in cui a Bari ci sarà anche il sottosegretario dell'Interno Alfredo Mantovano. 
ROMA - Rivoluzione nella numerazione della tv digitale. Un vero e proprio terremoto in arrivo nei telecomandi. Il Tar del Lazio ha infatti annullato con una doppia sentenza venerdì scorso la delibera con cui l'Autorità garante delle comunicazioni ha fissato lo scorso anno la numerazione dei canali, la cosiddetta LCN (acronimo in inglese: Logical channel number). Una pronuncia immediatamente esecutiva, cui però l'Agcom presieduta da Corrado Calabrò ha subito replicato con un ricorso d'urgenza al Consiglio di Stato per ottenere la sospensiva della decisione del Tribunale amministrativo di primo grado.  Il doppio ricorso al Tar contro la delibera 366 dell'Agcom era stato presentato da due emittenti locali, la napoletana Canale 34 e la milanese Più Blu Lombardia. Il Tar del Lazio li ha entrambi accolti riscontrando due vizi nella procedura di definizione della delibera dell'Agcom: innanzitutto perché i 15 giorni fissati per la consultazione pubblica, sulla base delle norme del Codice delle comunicazioni, erano un periodo troppo breve, occorrevano almeno 30 giorni. E, poi, perché per stabilire abitudini e preferenze degli utenti televisivi, e su quella base fissare la numerazione delle tv locali, non era corretto utilizzare le graduatorie annuali che i Corecom (i comitati regionali delle Comunicazioni) avevano predisposto per il riconoscimento delle misure di sostegno ministeriali alle tv locali, analizzando fatturati e dipendenti delle emittenti.  L'esecutività immediata della pronuncia del Tar potrebbe comportare un vero terremoto: "Questa sentenza desta grande preoccupazione" dice l'avvocato Marco Rossignoli, presidente dell'Aeranti-Corallo, l'associazione che riunisce 330 tv locali sulle 580 esistenti in Italia. "In assenza di regole, si torna al caos del 2009-2010, quando ogni emittente poteva assegnarsi il canale, o più canali, per il proprio segnale.  Da sabato, quando si è saputo il contenuto della sentenza del Tar, l'intero settore delle tv locali è allarmato, ai nostri associati abbiamo consigliato di non procedere ad alcun cambio di numerazione, sarebbe autolesionistico, porterebbe alla perdita secca di ascolti". Nel ricorso d'urgenza al Consiglio di Stato, l'Agcom sottolinea l'effetto dannoso che la sentenza del Tribunale amministrativo del Lazio potrebbe comportare anche per il prosieguo nel processo di digitalizzazione della tv in Italia, che nel corso di quest'anno si dovrebbe concludere in Liguria, Toscana, Umbria, Marche e in provincia di Viterbo, portando a 14 le regioni digitalizzate in Italia.  La risposta del Consiglio di Stato, sollecitata dall'Agenzia, potrebbe arrivare tra oggi e domani.  Piena soddisfazione sulla sentenza del Tar del Lazio, è stata invece espressa da parte del Comitato Radio Tv Locali, che rappresenta Più Blu Lombardia: "La delibera era ingiusta e bene ha fatto il Tar del Lazio ad accogliere il nostro ricorso. Prendere come parametro le graduatorie Corecom (già bocciate anche dall'Antitrust) è stata una sciagurata decisione ". 
Il Fli dice no all'ipotesi di un governo politico con il Pd. "Diciamo no e vogliamo rilanciare l'azione dell'attuale governo". Il segretario, Carmelo Briguglio, nel corso del suo primo coordinamento nella veste di segretario regionale, rifiuta categoricamente l'ingresso del Partito Democratico nella giunta Lombardo. "E' impensabile un'alleanza tra le forze che hanno vinto e quelle che hanno perso. Non sarebbe un mix corretto", ha detto Briguglio convinto che sia giusto continuare l'esperienza della giunta tecnica. "Questo governo rimane il nostro orizzonte, una formula perfetta che abbiamo inventato". Dello stesso parere è pure Fabio Granata anche se più possibilista in vista di una futura alleanza. "L'esperienza siciliana rimane la base per la formazione di una Terza Repubblica in Italia. Fino a quando il governatore Lombardo non si porrà la necessità di un rimpasto, è giusto andare avanti così". Eppure per Briguglio è arrivato il momento di "mettere una marcia in più a questo governo". "E' arrivato il momento di abolire le province davvero e di avere una sanità non lottizzata. Russo? Dovrebbe occuparsi più di sanità che di politica". Intanto sembra sempre più infastidito, Giuseppe Lupo, segretario del Pd. "Per loro va tutto bene, ma non riescono ad avere una voce univoca. Aspetto ancora una loro risposta che sia chiarificatrice. Spero possa arrivare nei prossimi giorni". 
"Le storie che ci vengono proposte sono di dubbio impatto, ci si può chiedere che cosa c'entrino gli spaventapasseri in una città che di passeri ne ha sempre meno. E poi perché questi oggetti da spiaggia inseriti nel verde? Non si vuole lasciare spazio alla fantasia: perché si deve essere imbeccati come oche di Strasburgo?". Non piacciono a Paolo Pejrone, architetto dei giardini e paesaggista di fama internazionale, presidente dell'Accademia piemontese del giardino e regista della mitica "Tre giorni" del Fai a Masino, le nuove aiuole decorative a tema, un po' esotiche e un po' bucoliche, inserite per l'estate dai tecnici e giardinieri del Settore Verde del Comune in varie zone della città, da corso Galileo Ferraris angolo via Cernaja a piazza Castello, da corso Regina Margherita tra i corsi Lecce e Potenza al parterre della Villa La Tesoriera. "È vero, oggi si è affermato un nuovo tipo di giardino, nato con le rotonde automobilistiche: un giardino di immagine forte, da guardare dall'automobile. Inutile allora pensare di trovare in quegli 'spazi verdi'  -  così in quest'ottica vengono chiamati i giardini  -  una bellezza tradizionale fatta di minimalità botaniche. Bisogna dunque essere cauti nei giudizi: detto questo, ci si domanda se una città come Torino debba conglomerare insiemi di rotonde che ben si collocano nel traffico, a scapito di chi va a piedi. È cambiato l'uso della città e la maniera di sentirla". Le aiuole Pejrone le ha visitate ieri mattina, per ognuna ha espresso giudizi e non poche riserve. Prima tappa, corso Galileo Ferraris angolo via Cernaja, dove si è ricostruito  -  sabbia bianca al suolo, banani che fanno ombra a una sedia a sdraio e un grande secchiello con paletta, il tutto inserito tra fiori dai caldi colori  -  un ambiente da spiaggia. "Non ho niente contro gli alberi di banana, e anche i fiori vanno benissimo, ma perché quella scenografia? Il bello del giardino è che ti lascia libero di immaginare, qui proprio non è possibile". Si passa poi all'aiuola collocata in piazza Castello, all'ingresso del nuovo giardino medievale di Palazzo Madama. Molto variopinta, con pedane pitturate a tinte forti, ricorda un orto in versione cittadina: "Che bisogno c'è di inserire il colore nei riquadri di legno che separano le parti, non basta quello di fiori e piante? Non mi dispiace la scelta delle insalate, ma il giardino pubblico dovrebbe essere semplice, economico e di facile manutenzione. Queste aiuole sono troppo complicate". Pollice verso per le aree introdotte da grossi covoni e vigilate da due spaventapasseri, sul fondo di corso Regina, quasi all'ingresso della tangenziale verso la Valle di Susa: "Non siamo alla porta della campagna, perché questo mondo agricolo? Non discuto nemmeno qui sulla scelta dei fiori e delle piante, belle in particolare le code di volpe: sono gli inquilini a essere inutili. E poi perché tagliare i girasoli? Speriamo che ci abbiamo pensato i giardinieri e non i passanti". Giudizio positivo, infine, per la decorazione del parterre della Villa della Tesoriera, per cui si sono scelti colori delicati come il bianco delle cleome e della gaura, il rosa delle dalie e del catharantus e l'argento della cineraria: "Ecco, qui prevale la semplicità, evviva  -  continua Pejrone.  -  È un allestimento meno dirompente, più adatto a Torino e al suo passato. E passi per la fontana, che è troppo invasiva: questa aiuola ha un senso e invito ad andare a vederla, si sentono lo sforzo e la cura". A proposito di cura, Pejrone non lesina le critiche nemmeno alla gestione comunale delle alberate: "Sarebbe bene che i giardinieri della città si preoccupassero del benessere degli alberi, che vengono piantati troppo vicini l'uno all'altro. Si pensa, per motivi demagogici, che più verde c'è meglio è, ma non è così: le piante con poco spazio a disposizione soffrono e necessitano di potature costosissime, periodiche e ravvicinate". 
Musica MASCHIO ANGIOINO Dalle 22 nel cortile del Maschio Angioino, concerto dei CoSang, nell'ambito del tour "Vita Bona", in attesa del loro terzo album in uscita il prossimo inverno, di cui il primo brano estratto, "L'Invidia", è già online: uno street single, prodotto dagli spagnoli Cookin'Soul. Ingresso 10 euro. Info 331 955 1994. MAIORI Dalle 21 all'arena del porto di Maiori, nel cuore della Costiera Amalfitana, per "Maiori Over Music": tributo a "Mr. Volare" con il cantautore Marco Francini e la sua band con il concerto "Meraviglioso - Omaggio a Domenico Modugno". Domani tocca a Gigi Finizio. Venerdì a Renzo Arbore. Ingresso 10 euro. Info 334 270 5330. VALLO DELLA LUCANIA Dalle 21 nella piazzetta Pinto di Vallo della Lucania, per la rassegna "Vallo Blue Note", appuntamento con il blues proposto dalla formazione Blue Bullet in cui suonano Tommaso Bruno alla voce, Totò Allozzi alle tastiere, Mino Berlano al basso, Rosario Scotti alla chitarra e Peppe Parisi alla batteria. Classica RAITO Dalle 21 a Villa Guariglia, Raito di Vietri sul mare, recital del pianista Enrique Bátiz, un concerto realizzato in collaborazione con il Centre de Musique Canadienne. Ingresso gratuito. L'evento sarà anticipato alle 17 dall'escursione sui sentieri del Millennio con il Club Alpino Italiano. Alle 20 le conversazioni su "I sentieri del Millennio" con Lucia Avigliano. Durante la serata saranno raccolti fondi per acquistare un pianoforte da regalare ai bambini ospiti dell'orfanotrofio di Zhodino in Bielorussia. RAVELLO Dalle 21.45 ai Giardini di Villa Rufolo, per il Ravello Festival, "Guitar Corner": per tre giorni di grandi chitarre, concerto di Roland Dyens, chitarra classica. Ingresso 15 euro. Fino al 5 agosto, a Villa Rufolo, "In viaggio con Holden", Summer School di scrittura creativa dedicata al tema del Viaggio, a cura della Scuola Holden, diretta da Alessandro Baricco. Docenti Antonio Scurati, Alessandro Bertante, Carla D'Alessio. Info 089 858 422. Teatro TEANO Dalle 21 al Teatro Romano di Teano, per la manifestazione "Teatri di Pietra",  Eleonora Brigliadori e Sebastiano Tringali saranno in scena con "Truculentus", da Plauto, per la regia di Aurelio Gatti e Riccardo Diana. Lo spettacolo, che si avvale delle musiche originali di Aldo Azzaro, replicherà, sabato 6 agosto, presso il Teatro Romano di Sessa Aurunca. Info 800 024 060. SERRAMEZZANA Dalle 21 a Serramezzana (Salerno), per il festival "Segreti d'autore", festival dell'ambiente, delle scienze e delle arti, "Lello arena racconta...". Info 334 159 3454. Cinema PARCO DEL POGGIO Dalle 21.10 al Parco del Poggio, viale del Poggio ai Colli Aminei  (in prossimità di Oviesse - Standa), per la rassegna di cinema all'aperto "Accordi e Disaccordi", il film di animazione "Rango" di Gore Verbinski. Ingresso 4 euro. Info 081 549 1838. THE SPACE Dalle 20.30 allo Space Cinema, viale Giochi del Mediterraneo 36, per il ciclo "Family Life" il film "Edward mani di forbice" (1990) di Tim Burton con Johnny Depp. PORTICI/ERCOLANO Per "FreskoFilm": dalle 21 al terzo circolo didattico di Portici, viale Leonardo Da Vinci, il film "Incontrerai l'uomo dei tuoi sogni" di Woody Allen con Gemma Jones, Pauline Collins, Anthony Hopkins, Kelly Harrison. Dalle 21 al Sentiero di Ercolano, via Vesuvio 71, strada vicinale Piano delle Ginestre, il film  di Checco Zalone "Che bella giornata". Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Limitless" di Neil Burger con Bradley Cooper e Robert De Niro. Ingresso 3.50 euro, 1 euro per gli over 65. Info 081 596 7493. Agenda BIBLIOTECA NAZIONALE Fino al 31 agosto la Biblioteca Nazionale osserverà il seguente orario di apertura al pubblico: dal lunedì al venerdì dalle 8.30 alle 13.30, il sabato dalle 8.3 alle 13.30. Info 081 781 9231. MONTECALVO IRPINO Dalle 21 a Montecalvo Irpino, via Fano, elezione di "Miss Curve d'Italia Campania 2011", nell'ambito della manifestazione "Pianeta donna" e del concorso Miss Italia. A fine serata sarà servita una torta realizzata da Sabatino Sirica, neo presidente dell'Associazione Pasticcieri Napoletani. CONCA DEI MARINI Dalle 20.30 a Conca dei Marini (Salerno), degustazione dei prodotti tipici e della sfogliatella "Santa Rosa". Segue serata musicale in piazza Olmo con Espedito De Marino in concerto. PRAIANO Dalle 21.30 a Praiano, per la "Luminaria di San Domenico", accensione delle fiaccole presso il complesso monumentale del Convento di Santa Maria a Castro e presso le abitazioni di Vettica Maggiore. Inoltre degustazione di prodotti tipici. Segue Antonio Bonura in uno spettacolo con fiamme e scintille, accompagnato dalle musiche di Giovanni Canale. NOVI VELIA Fino al 13 agosto Novi Velia si celebra la chioccia di Teodolinda. Ai piedi del monte Gelbison c'è un enorme masso di pietra arenaria, denominato "a petra ri currienti". Gli anziani del posto raccontano che lì si nasconda una gallina con sette pulcini d'oro ovvero la chioccia della regina longobarda. A far rivivere il mito è don Giovannino Positano, proprietario del ristorante "Chioccia d'oro" che ha dato vita a una festa la cui caratteristica è un piatto con pasta filata avvolta nelle foglie di mirto, presidio di Slow food. -------------------------------------------------------------------------------- -------------------------------------------------------------------------------- 
SAN PIERO A SIEVE  - La tifoseria viola è scontenta e lo ha fatto capire a chiare lettere fin dalla prima seduta della squadra a San Piero a Sieve, località del Mugello dove la Fiorentina da oggi per il sesto anno di fila svolge la seconda parte della preparazione estiva dopo le due settimane a Cortina d'Ampezzo. Nella parte finale dell'allenamento pomeridiano, svoltosi a parte c'è stato infatti un duro faccia a faccia fra il tecnico Sinisa Mihajlovic e un centinaio di ultras gigliati, accorsi in buon numero in questa prima giornata di agosto. TIFOSI CONTESTANO DURANTE L'ALLENAMENTO - In particolare i tifosi, appartenenti al gruppo dei 'non tesseratì del Parterre della curva Fiesole (quelli schierati contro la tessera del tifoso) e del Settebello, storico viola club della Fiesole, hanno cominciato a fischiare e a lanciare cori contro i giocatori ('Rispettate la nostra maglia'): nel mirino in particolare Montolivo, esortato ad andarsene ("Quando vai da Silvio?") con riferimento al Milan e Cerci destinato al Manchester City. Sono anche apparsi striscioni ironici ('Compriamo Aristoteles per la B-Zone', 'Vieni avanti Teotino'), inoltre alcuni rappresentanti del Settebello - in mezzo ad uno striscione per ricordare Andrea Pazzagli - hanno distribuito e affisso volantini con l'immagine di Giancarlo Antognoni e la scritta 'Il mio presidente', per poi intonare cori come "Solo per la maglia, cantiamo solo per la maglia". L'INVITO DI MIHAJLOVIC, MA PRESO A INSULTI - In tale situazione, dopo un'ora circa di lavoro sul campo, quando il clima si è surriscaldato (già dal primo pomeriggio erano presenti all'impianto un blindato della polizia, una volante dei carabinieri e alcuni agenti in borghese della Digos), Sinisa Mihajlovic si è dunque avvicinato a un gruppo di supporter gigliati, posti in una tribunetta del centro sportivo di San Piero a Sieve, invitandoli ad evitare delle contestazioni a priori. Le parole dell'allenatore serbo hanno però scatenato la reazione dei tifosi con urla e insulti all'indirizzo dello stesso Mihajlovic, insieme al quale c'erano il dirigente Vincenzo Guerini e il team manager Roberto Ripa. DURO FACCIA A FACCIA, INSIEME A GUERINI - Quindi, si è svolto un confronto dialettico, durato una ventina di minuti, alla presenza anche del club manager della Fiorentina, Vincenzo Guerini, nel tentativo di un ruolo da mediatore. Nel corso della discussione ci sono stati toni alti tra le parti, con richiesta dell'allenatore viola di un clima più sereno e la risposta di alcuni rappresentanti del centinaio di ultras gigliati che ha inscenato la protesta, i quali hanno a loro volta chiesto maggior determinazione a Mihajlovic verso i giocatori. Il confronto si è poi concluso con l'assicurazione da parte del tecnico serbo del massimo impegno in vista della nuova stagione anche se il clima di malcontento al momento resta diffuso. Insomma, è proprio un'estate calda in casa viola. Leggi i commenti I commenti dei lettori 
