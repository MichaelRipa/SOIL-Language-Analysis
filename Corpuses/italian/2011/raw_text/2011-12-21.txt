NAPOLI - "Purtroppo avevo avvertito dei segnali di una squadra che era spremuta fino all'osso, più di così fino ad oggi non potevamo dare". Alberto Malesani dopo l'impietoso 6-1 subito a Napoli spiega così nelle interviste televisive del dopo partita le difficoltà del suo Genoa. Il tecnico dei rossoblù comunque è soddisfatto dei primi mesi di campionato: "Abbiamo chiuso questa parte di stagione a 21 punti. È un grandissimo risultato, nonostante tanti infortuni e tanta gente stanca, sono costretto a fare giocare sempre gli stessi. Ho delle scelte obbligate. Ogni due partite ricevo domande sul mio futuro, ma mi pare che stiamo facendo bene, meglio di così non credo si possa fare. Ma ben venga la sosta". Sicuramente Malesani non è soddisfatto della prestazione, e in merito alla stanchezza della rosa si rivolge anche alla società, parlando di "squadra spremuta", che "deve riposare, ricaricare le batterie ed essere aiutata in sede di mercato. Con il presidente ci siamo parlati e sappiamo dove intervenire". Tornando sulla partita, il tecnico del Genoa definisce "spietato" il Napoli, e aggiunge: "Magari ce lo ricorderemo al ritorno a Marassi... Noi siamo spremuti, ma a volte è meglio subire tutto d'un colpo, così vediamo anche i limiti che abbiamo. Ci sono dei ragazzi che devono imparare ancora tanto, e non sono pronti per giocare tutti insieme nel campionato italiano". Infine una battuta sul suo futuro: "Se mangio il panettone dopo questa sconfitta a Napoli? Me lo chiedete ogni due partite, da inizio anno, e non capisco perchè...". 
NAPOLI - L'Urlo del San Paolo al triplice fischio di Valeri è la giusta cornice alla gara di questa sera che racchiude le speranze, i sogni, la forza e le ambizioni di un intero anno. Il Napoli strapazza il Genoa per 6-1 nel recupero della prima giornata e chiude nel migliore dei modi un 2011 indimenticabile. Al di là degli alti e bassi in campionato in questa prima parte di stagione, la formazione azzurra merita un 10 e lode per quanto fatto nell'arco dell'intero anno, dal terzo posto del passato campionato alla conquista degli ottavi di finale di Champions al termine di un girone d'acciaio. FOTO: LA GOLEADA AZZURRA / ESULTANZE LA FORZA AZZURRA - Immensa era la voglia di riscattare la sconfitta contro la Roma di soli tre giorni fa, come forte era il desiderio di smentire le voci di una formazione stanca mentalmente e sfiancata dopo le fatiche di Champions. La risposta agli scettici è stata prepotente, di quelle che non lasciano dubbi: questo Napoli c'è, è vivo e può lottare fino alla fine per un obiettivo di primo piano. Il successo non permette agli azzurri di riprendersi il sesto posto, ma tiene invariato il distacco dall'Inter e riavvicina la formazione campana alla vetta, ora distante "solo" dieci lunghezze. Mazzarri aveva chiesto risposte concrete, ne ha ottenute ben sei, ora la sosta natalizia permetterà a Cavani e compagni di ricaricare un po' le pile e recuperare Lavezzi. Già, Lavezzi, qualcuno ne ha sentito la mancanza stasera? IL MERCATO/PRESO VARGAS, FA GIA' LE VISITE MEDICHE INCUBO GENOA - Notte fonda, invece, in casa Genoa. La formazione di Malesani sembrava in ascesa dopo le ultime uscite, tant'è che il presidente Preziosi aveva tranquillizzato tutti sul futuro del tecnico. Il 6-1 di questa sera, però, avrà minato sicuramente le certezze del numero uno rossoblu, ma la colpa, bisogna dirlo, non è tutta dell'allenatore veneto. Definire "imbarazzante" la difesa ligure sarebbe riduttivo. Kaladze e compagni erano già in vacanza con la testa e lo si è capito subito. Da qui a gennaio di certezze ce ne sono davvero poche e non ci sarà neanche la possibilità di riscattare immediatamente l'umiliazione subita al San Paolo. A Genova già chiedono la testa di Malesani, chissà che Preziosi non accontenti i tifosi. IL NUOVO ARRIVO/ECCO IL TALENTO CILENO IL MATCH - Gara a senso unico quella vista al San Paolo col Napoli che chiude in un quarto d'ora la partita. Apre le marcature al 12' Cavani che, servito in profondità da Pandev, entra in area e con un diagonale batte Frey. Tempo 5' e Hamsik colpisce per la seconda volta l'estremo rossoblu con un sinistro dal limite dell'area piccola. La difesa ligure è in totale disarmo e al 24' il Matador la buca per la terza volta ispirato ancora una volta dal macedone: colpo sotto sull'uscita di Frey e 3-0. Tre minuti più tardi il Genoa accorcia con un rasoterra dal limite di Jorquera, ma gli uomini di Malesani nel tentativo di riaprire il match concedono intere praterie ai padroni di casa e Pandev, dopo aver graziato una volta la retroguardia ospite, in pieno recupero sigla il poker con un tiro non particolarmente angolato. Pronti via e la ripresa si apre col quinto gol azzurro targato Gargano: destro dal limite imprendibile per Frey. Così, mentre Cavani divora gol come fossero noccioline, Zuniga si inventa un capolavoro dai 17 metri che chiude definitivamente la partita. Napoli-Genoa 6-1 (4-1) Napoli (3-4-2-1): De Sanctis 6, Campagnaro 6.5, Cannavaro 6.5 (21' st Fernandez 6), Aronica 6.5, Maggio 6,5, Inler 6,5, Gargano 7 (13' st Dzemaili 6), Zuniga 6.5, Hamsik 7, Pandev 7, (31' st Lucarelli sv), Cavani 7,5. (83 Rosati, 8 Dossena, 19 Santana, 9 Mascara). All.: Mazzarri Genoa : (5-3-2): Frey 5, Mesto 4,5, Granqvist 4,5, Dainelli 4,5, Kaladze 4 (12' st Marchiori 5,5), Rossi 4,5, Veloso 5, Seymour 5 (6' st Merkel 5), Jorquera 5,5, Pratto 5, Caracciolo 5 (1' st Jankovic 5,5). (22 Lupatelli, 9 Ze Eduardo, 27 Constant, 31 Sampirisi, 32 Marchiori). All.: Malesani Arbitro : Valeri di Roma Reti : nel pt 12' Cavani, 16' Hamsik, 23' Cavani, 27' Jorquera, 45' Pandev; nel st 3' Gargano; 34' Zuniga. Note : Angoli: 4-2 per il Napoli. Recupero: 1' e 0 Ammoniti: Granqvist ed Aronica per gioco scorretto. Spettatori: 40 mila. Leggi i commenti I commenti dei lettori 
Altro che riscossa, il Bologna perde anche contro la Roma, e non solo, fa più di un passo indietro sul piano del gioco. Partita sempre in mano ai giallorossi, che la gestiscono con calma senza tremare mai. Centrocampo consegnato alla Roma con tanto di pacchetto natalizio, difesa traballante, e non è una novità, attacco asfittico. Ramirez patisce guai fisici e nervosismo, bisticcia con gli avversari e rischia due volte il giallo in pochi minuti. Nel secondo tempo non rientra in campo, così come Casarini, ma Gimenez e Mudingayi non faranno meglio. Morleo soffre e non poco Rosi, lo mette giù per la punizione del vantaggio romanista e lo lascia spesso arrivare al cross. L'ex dal dente avvelenato Osvaldo viene beccato sin da subito dalla curva rossoblù. Ma alla fine sarà tra i migliori. Il primo brivido era arrivato già al 5', con il tacco di Simplicio per Totti, che spara addosso a Gillet. Risponde Diamanti, unico rossoblù che combina qualcosa, con un'azione personale conclusa con un tiro dai 40 metri, alto. La Roma passa 5 minuti dopo. Punizione dalla destra messa in mezzo da Totti, spizzica Perez, palla a Taddei dimenticato da tutti sul vertice opposto. Stop e tiro di destro solo toccato da Gillet. Al 27' combinano ancora Osvaldo e Simplicio, che trova i pugni di Gillet. Ramirez è più indaffarato a fare a spallate che a inventare giocate, Di Vaio vaga nel deserto. Su un paio di passaggi sbagliati banalmente il pubblico rumoreggia, e al 38' uno di questi, ad opera di Morleo, rischia di regalare il 2-0 alla Roma: retropassaggio corto, Osvaldo salta Gillet ma non trova la porta. Ma è tutto rimandato di un minuto. Lamela serve ancora Osvaldo, Morleo non lo prende, l'oriundo trova il sette opposto. Mitraglia e fischi. Nella ripresa la musica non cambia, anzi, il Bologna è sfiduciato e facile preda di Totti, Osvaldo e Lamela, che sfiorano ripetutamente il terzo gol. È soprattutto l'argentino a divertirsi nelle praterie del centrocampo rossoblù. Al 7' serve il migliore Gillet per fermare Totti su punizione. Al 14' Lamela, imbeccato da Totti, trova la respinta di Gillet, e al 16' prova a far segnare ancora Osvaldo, ma il suo diagonale è a lato. Ormai è la resa, al 20' Totti di testa va a un centimetro dal gol. Reazione d'orgoglio di Diamanti, che al 21' con un sinistro improvviso chiama Stekelenburg alla prima parata. Portanova al 32' si fa cacciare per proteste. Entra Antonsson per limitare i danni, Acquafresca torna a sedersi. È la resa finale, ma la curva sostiene la squadra. E insulta ancora Osvaldo. Bologna-Roma 0-2 Bologna: Gillet, Crespo, Raggi, Portanova, Morleo, Casarini (46' Mudingayi), Perez, Kone (78' Antonsson), Ramirez (46' Gimenez), Diamanti, Di Vaio. All: Pioli Roma: Stekelenburg, Rosi, Juan, Heinze, Taddei, Simplicio (80' Viviani), De Rossi, Pjanic (71' Greco), Osvaldo, Totti, Lamela (67' Bojan). All: Luis Enrique Arbitro: De Marco Reti: 17' Taddei, 40' Osvaldo Note: espulso Portanova al 77', ammoniti Osvaldo, Diamanti, Rosi, Kone, Perez, Raggi. Spettatori 16.055 per 192.077 euro d'incasso 
MILANO - Come da pronostico, l'Inter non fallisce l'ultima dell'anno in casa con il Lecce e regala ai propri tifosi un Natale ricco di speranze, centrando la 4/a vittoria consecutiva che la proietta a -6 dalla zona Champions. Un successo netto e mai in discussione: basti ricordare che, oltre ai 4 gol, gli uomini di Ranieri hanno fallito almeno altre 4 limpide occasioni colpendo, tra l'altro 4 pali sullo 0-1. COSMI, DIFESA DA RIVEDERE - Malgrado ciò, il Lecce può comunque recriminare: chissà come sarebbe andata a finire se, sul 2-1, Corvia non si fosse mangiato per due volte la palla del pareggio. Certo è che, comunque, Cosmi dovrà sfruttare al meglio la pausa per rivedere i meccanismi di una difesa che continua a far acqua da tutte le parti (14 gol presi nelle ultime 4 partite sono davvero troppi...). MUREL GELA I NERAZZURRI - Per cercare di aggirare il muro eretto da Cosmi, Ranieri ha pensato bene di attaccare con due ali di ruolo, Faraoni e Alvarez, preferendo il ristabilito Forlan a Milito in attacco. L'Inter, però, non ha avuto neppure tempo di prendere le misure in campo agli avversari che, al primo vero affondi degli ospiti è andata sotto: merito di Muriel che ha tramutato in oro un lancio in verticale di Obodo, tramutandolo in gol dopo un pregevole doppio dribbling a rientrare ai danni di Lucio e Samuel. 4 LEGNI IN 10' - L'Inter non si è disunita ma tutto ha immaginato tranne che a dover fronteggiare un altro avversario oltre al Lecce: la sfortuna. In 10' si è assistito all'incredibile con Gabrieli che ha deviato sul palo un sinistro da fuori di Forlan, Pazzini che, di testa, ha centrato la traversa su cross di Maicon, Samuel che, ancora di testa, ha preso un altro palo interno e, infine, Forlan che, a colpo sicuro, si è visto alzare dalla schiena di Oddo sulla trasversale la palla dell'1-1. PAZZINI FA GIUSTIZIA - Ma per attendere il meritato gol è bastato attendere pochi altri secondi: Maicon, con un cross dalla destra, ha pescato sul primo palo Pazzini che, con un bell'anticipo ha beffato sia il suo diretto avversario, Tomovic, che Gabrieli in uscita. MILITO AL MOMENTO GIUSTO - Determinato a vincere, Ranieri si è giocato subito la carta Milito in avvio di ripresa, inserendo anche Cambiasso per irrobustire la mediana. E l'ex attaccante del Genoa lo ha subito premiato facendosi trovare pronto su un lancio al bacio di un ispiratissimo Alvarez. CORVIA SCIUPA TUTTO - IL Lecce ha reagito con generosa abnegazione e ha messo in difficoltà un Inter forse convintasi troppo presto di aver archiviato la pratica. E bene è andata ai nerazzurri che Corvia, inserito nella mischia da Cosmi al posto di Muriel, abbia sbagliato tutto, sciupando due ghiotte occasioni a tu per tu con Julio Cesar. CAMBIASSO E ALVAREZ, FESTA ARGENTINA - L'Inter ha tirato un sospiro di sollievo e, al 73', ha chiuso definitivamente i conti con Cambiasso, smarcato in area da Nagatomo. Nel finale, con un Lecce ormai in disarmo, c'è stata gloria anche per Alvarez che ha festeggiato la prima rete nel campionato italiano raccogliendo un nuovo suggerimento dalla sinistra. Un gol nato con un pizzico di casualità: in preda ai crampi, l'argentino, a sostituzioni già effettuate, era appena stato spedito da Ranieri a fare l'attaccante. Altro segnale che il vento è tornato davvero a spirare alle spalle del veliero nerazzurro. INTER-LECCE 4-1 (1-1) Inter (4-4-2): Julio Cesar 6.5, Maicon 6.5, Lucio 5.5, Samuel 6, Nagatomo 7.5, Faraoni 6.5 (1' st Cambiasso 6.5), Zanetti 6, Thiago Motta 6, Alvarez 7.5, Forlan 6.5 (1' st Milito 6.5), Pazzini 6.5 (27' st Obi sv). (12 Castellazzi, 2 Cordoba, 29 Coutinho, 30 Castaignos). All.: Ranieri. Lecce (3-5-2): Gabrieli 6, Oddo 6, Tomovic 5, Ferrario 5, Cuadrado 5.5, Giacomazzi 5, Obodo 6.5 (30' st Pasquato sv), Olivera 6 (1' st Piatti 5.5), Brivio 5.5, Muriel 7 (9' st Corvia 5), Di Michele 6. (50 Turbacci, 16 Diamoutene, 20 Bergougnoux, 21 Grossmuller). All.: Cosmi. Arbitro : Guida di Torre Annunziata 6. Reti : nel pt' 20' Muriel, 34' Pazzini; nel st 4' Milito, 28' Cambiasso, 36' Alvarez. Ammoniti : Obodo e Pasquato per gioco falloso. Angoli : 12 a 1 per l'Inter. Recupero : 0 e 2'. Spettatori : 39.602. Leggi i commenti I commenti dei lettori 
BOLOGNA - La Roma più bella fa festa sotto la curva infreddolita di Bologna. La Roma più bella regala il film di Natale più convincente, battendo il Bologna più di quanto non dicano i numeri. Una Roma che comincia a essere lo specchio fedele delle idee fermamente difese da un grande allenatore, Luis Enrique. Somiglia un po' alla Cantera del Barcellona, la squadra vista al Dall'Ara: gran possesso palla, assalti all'area fatti di giocate di prima, subito aggressione a palla persa. E senza le pause viste in avvio di stagione. Ha il volto di eroi umili: Rodrigo Taddei, per esempio. Triste y solitario la stagione passata, protagonista assoluto a Bologna, dopo essersi calato con modestia e volontà nel nuovo ruolo. O Simplicio che, per ammissione dello stesso tecnico spagnolo, non doveva neppure andare in ritiro. E ora è titolare a furor di prestazioni. Al Bologna rimane un solo rammarico: se avesse giocato contro i giallorossi il 28 agosto, quando il match era in programma, forse avrebbe avuto una chance in più. Ma è vero che pure il Bologna, con Pioli, è cresciuto dopo un avvio più che balbettante. Contro la Roma più bella il Bologna esce a testa alta. Intendiamoci, il divario è abissale. Ma l'atteggiamento rossoblù è quello giusto. E' il punto da cui ripartire, dopo la sosta.  E' vero che Pioli forse osi troppo con il suo finto "albero di Natale": Ramirez è il più brutto visto finora e Alino Diamanti è protagonista di una splendida fase offensiva, ma disastroso nel coprire su un Rosi scatenato. Sui lati il dominio ospite è assoluto. Vero è che il Bologna, partito subito con qualche brivido di troppo (Gillet ferma un tiro ravvicinato di Totti), trova più equilibrio:  la Roma fatica a trovare spazio, ed è un episodio a sbloccare l'equilibrio. Un mezzo infortunio di Gillet, forse coperto, che non trattiene un non irresistibile diagonale di Taddei. Sul vantaggio acquisito, la Roma costruisce il suo capolavoro: possesso palla a tutto campo, costringe l'avversario a sfiancarsi in pressing e ad allungarsi, pericolosamente.  C'è poi l'ex, Osvaldo (a Bologna poco considerato) che conferma la sua crescita esponenziale: l'italo-argentino va a nozze nel grande movimento di tutti (Totti compreso). Dietro, poi, Juan e Heinze cancellano Di Vaio, e il solito De Rossi stravince la sfida a distanza con un nervosissimo  (e irriconoscibile) Ramirez. Nei minuti finali del tempo, gli ospiti hanno tenuto la palla ma il Bologna ha il fiatone mentre la Roma monta come una marea. Osvaldo chiude con un imprendibile diagonale un'azione trasversale di avvicinamento di Lamela. Due a zero alla pausa. Difficile vedere spiragli per il Bologna, se continua così. Pioli cambia: fuori Ramirez, dentro Gimenez  -  un'ala; e dentro Mudingayi, dicono qui destinato a fare i bagagli (che errore, Bologna!) Il Bologna trova più equilibrio perché Kone mette un bavaglio a Rosi. La Roma continua a cercare di allungare l'avversario nel tentativo di sfiancarlo. Ed è qui che il Bologna mostra la sua forza d'animo contro un avversario impossibile. Stekelenburg deve intervenire sui tiri di Diamanti (episodi, si dirà: ma se Gillet non tampona su Taddei, l'olandese ha fortuna sul diagonale del trequartista che sfila di poco fuori). Il Bologna rischia il tutto per tutto, la Roma vuole a tutti i costi regalare un gol a Totti, e si divora mille occasioni. E' forse il limite attuale, come a Napoli, della bella realtà giallorossa. Si chiude con le proteste del Bologna: Rosi stende Kone in area, il rigore non avrebbe cambiato l'esito della gara.  Demarco caccia Portanova per proteste. Morleo chiama all'opera Stekelenburg,  Totti ci prova ancora, ma per il primo gol stagionale deve ancora aspettare. Bologna- Roma 0-2 (0-2) BOLOGNA: Gillet 5  -  Crespo 6, Portanova 6,5, Raggi 6,5, Morleo 6  -  Casarini 5 (dal 46' Mudingayi 6), Perez 6, Kone 6 (dal 78' Antonsson sv.)  -  Ramirez 5 (dal 46' Gimenez 5,5), Diamanti 5,5  -  Di Vaio 5. All. Pioli. ROMA: Stekelenburg 6  -  Rosi 6,5, Heinze 6,5, Juan 6,5, Taddei 8  -  Pjanic 6,5 (72' Greco 6), De Rossi 7, Simplicio 6,5 (80' Viviani sv.)  -  Osvaldo 7, Totti 6,5, Lamela 6,5 (67' Krkic 6). All. Luis Enrique. ARBITRO : Demarco di Genova 5 RETI: 17' Taddei, 41' Osvaldo. NOTE: Serata fredda, ammoniti Diamanti, Kone, Perez, Osvaldo, Rosi. Espulso per proteste Portanova. Recupero: 0' e 3'. Leggi i commenti I commenti dei lettori 
GDYNIA (Polonia) - Siena chiude in bellezza la prima fase di Eurolega. La Montepaschi, certa da tempo del passaggio alla Top 16, è andata a vincere sul parquet dei polacchi dell'Asseco Prokom per 79-53 sul parquet dell'Asseco Prokom. Protagonista Aradori, con 23 punti e 7 rimbalzi, bene anche Rakocevic (9 punti) e Andersen (6 punti e 7 rimbalzi). Fra i padroni di casa si salva Hrycaniuk (16 punti). I campioni d'Italia guidati da Pianigiani terminano così al secondo posto del girone D con 16 punti, due in meno della capolista Barcellona. Leggi i commenti I commenti dei lettori 
CUNEO - Cuneo conserva il primato nel girone di Champions league grazie a una prova autoritaria contro il Poitevin Poitiers. I vice campioni d'Italia superano i francesi con un netto 3-0 (25-18, 28-26, 25-18). La partita non è mai stata in discussione con la Bre Banca che parte bene e mantiene alta la concentrazione per tutta la gara. L'unica fase equilibrata nel secondo set, concluso ai vantaggi a favore della squadra allenata da Flavio Gulinelli. L'allenatore può sorridere, Cuneo si impone anche con l'aiuto importante degli uomini della panchina. E' il caso di Caceres (alla fine confezionerà 7 punti), entrato al posto di uno spento Vissotto. L'opposto va in campo e fa sentire la sua spinta nei momenti cruciali del secondo set, il più difficile della contesa. In buona serata, insieme all'inossidabile capitano Wijsmans (13 punti), il giovane talento Ngapeth (11 punti), un giocatore che appare in costante crescita sia dal punto di vista tecnico che caratteriale. Il gruppo guidato dal tecnico Lecat offre, viceversa, una prova mediocre aggravata da diciassette errori in battuta e soli due ace. Il primo set è tutto di marca Bre Banca che parte con il piede giusto e intimorisce gli avversari. Cuneo cammina a passo spedito spinta da capitan Wijsmans e a turno dal resto del gruppo con Ngapeth in testa. I francesi, quando riescono a ricevere in maniera discreta, provano a risalire nel punteggio con le giocate al centro. La squadra italiana, però, ha il merito di restare sempre concentrata e non abbassare la tensione agonistica. Nella parte finale cresce pure il muro e arriva l'inevitabile vittoria con un largo punteggio 25-18. Situazione diversa nel parziale successivo. Il secondo set è più equilibrato con i due sestetti che restano uno di fianco all'altro. L'opposto Vissotto non è in serata e allora il tecnico originario di Asti getta sotto rete Caceres, sostituto naturale del brasiliano. Il giocatore si comporta bene e rimane in campo. Anzi è l'autore di punti preziosi che lasciano Cuneo in corsa. Nel finale punto a punto tanti errori alla battuta da parte dei campioni di Francia e Cuneo che tira fuori carattere e determinazione. Però ci vogliono tre palle set per portare a casa il parziale ed evitare che il Poitiers rientrasse in partita. A questo punto i francesi perdono ogni speranza e, dopo aver gettato via il parziale precedente, crollano. Merito anche di una Bre Banca capace di tenere alto il ritmo della contesa con qualsiasi tipo di sestetto in campo. E così il terzo set diventa un monologo piemontese con i giocatori che a turno si prodigano in fase offensiva a tenere ben distanti i cugini d'oltralpe. La firma finale sul match arriva dal muro della coppia Nagpeth-Mastrangelo per il 25-18. Chiude la tre giorni giovedì alle ore 18 la Planetwin 365 Trento in Polonia contro lo Kaksa Kole (partita trasmessa in diretta televisiva da Sportitalia 1), un sestetto insidioso che una settimana fa ha espugnato il PalaTrento. Nonostante la sconfitta al tie break, i trentini hanno ancora la possibilità di concludere in testa il girone. La classifica vede i polacchi a quota otto, uno in meno per la squadra campione d'Europa e del Mondo che a sua volta guarda dall'alto dei tre punti di vantaggio gli spagnoli del Cai Teruel. Ultimo il Partizan con due punti. Il centrale Djuric, acquistato in estate e già ben inserito nel gruppo, avverte: "Vogliamo ottenere a tutti i costi un successo. I nostri avversari sono forti, lo hanno dimostrato una settimana fa a Trento. Ci toccherà fare i conti con un palazzetto gremito che cercherà di spingere la squadra di casa. Abbiamo, però, tutte le qualità per poter centrare un risultato importante". Infine negli ottavi di finale di Coppa Cev l'Acqua Paradiso Monza elimina gli svizzeri del Seat Volley Nafels con il punteggio di 3-0 (25-16, 25-20, 25-15). Top scorer della serata il neo acquisto Facundo Conte con 14 punti. Ora i brianzoli, a metà gennaio, nei quarti di finale affronteranno i tedeschi del Berlin Recycling. BRE BANCA LANNUTTI CUNEO - STADE POITEVIN POITIERS 3-0 (25-18, 28-26, 25-18) BRE BANCA LANNUTTI CUNEO : Mastrangelo 5, Henno (L), Ngapeth 11, Fortunato 1, Wijsmans 13, Vissotto 2, Grbic 6, Caceres 7, Vesely 1, Baranowicz. Non entrati Van, Patriarca. All. Gulinelli. STADE POITEVIN POITIERS : Teixeira (L), Reis Lopes 12, Fernandes Paranhas Campos, Araujo Pinheiro 2, Audric, Sol 8, Alpha 1, Zopie, Petrovic 5, Marechal 11, Culafic 11. Non entrati Salmon. All. Lecat. ARBITRI : Jovanovic Dejan - Dikmentepe Bayram. NOTE - durata set: 22', 27', 21'; tot: 0'. CUNEO : Battute errate 9, Ace 2. POITIERS : Battute errate 17, Ace 2. Leggi i commenti I commenti dei lettori 
