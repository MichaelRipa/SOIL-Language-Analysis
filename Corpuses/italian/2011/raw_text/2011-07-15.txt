Leggi i commenti I commenti dei lettori 
Stop alle "classi pollaio". Il Tar ha accolto l'istanza di sospensiva contenuta nel ricorso al Tar dei genitori del 139esimo circolo didattico. Una decisione che blocca l'accorpamento delle classi nel corso del ciclo scolastico e impone, dunque, il reintegro di tre degli insegnanti "tagliati" negli istituti Lola Di Stefano e Carlo Forlanini. Si crea così un precedente per evitare che le classi possano essere smembrate nel corso degli anni e che le sezioni avviate a tempo pieno possano diventare a tempo normale. Di "strabiliante vittoria" parlano gli avvocati Cristina Maltese e Simona Censi, così come i genitori delle due scuole. "Il nostro è il primo caso a Roma che mette un freno ai tagli indiscriminati degli insegnanti  -  dichiara Giovanni Vetritto, presidente del consiglio di circolo  -  Riduzioni d'organico che, tra l'altro, sarebbero illegittime perché a stabilirle è stata inizialmente una semplice circolare e non un decreto interministeriale come la legge prevederebbe. Un elemento che il Tar non ha valutato, limitandosi al rispetto dei parametri contenuti in quel documento". Altolà, dunque, a tagli ulteriori rispetto a quelli consentiti dalla circolare e adottati con provvedimenti che potrebbero ora essere impugnati anche da altri istituti. "In particolare, alla Lola Di Stefano volevano tagliare un insegnante trasformando una prima elementare a tempo pieno in una seconda a tempo normale  -  spiega Vetritto  -  mentre alla Forlanini volevano eliminare due docenti smembrando una delle quattro seconde uscenti e accorpandola alle altre per ottenere solo tre terze: due da 28 alunni e una da 27, oltre il limite massimo di 26 studenti per classe stabilito dallo stesso ministero dell'Istruzione". Per questo, i genitori del 139esimo circolo didattico invitano ora le altre scuole a presentare un analogo ricorso al Tar: "Per mesi abbiamo provato a instaurare un dialogo con il Miur, ma non hanno voluto ascoltarci. Siamo stati costretti, dunque, a passare alle vie legali: una scelta che si è rivelata vincente perché per i singoli gruppi di genitori è facile dimostrare il "periculum in mora" e cioè un grave danno immediato per i loro figli causato dagli eccessivi tagli". Ma le conseguenze del successo delle due scuole di Monteverde potrebbero andare oltre la possibile pioggia di ricorsi da parte di altri istituti: "Ora si tratta di discutere l'applicazione del decreto, che al momento è alla Corte dei Conti" spiegano, infatti, gli avvocati Censi e Maltese. 
Cinque condanne per omicidio colposo sono state inflitte a tre medici e due manager della clinica privata Villa Maria Pia di Torino per la morte di tre donne, avvenuta nel 2007, per infezioni contratte all'interno del reparto di rianimazione della struttura a seguito di interventi chirurgici. A pronunciare la sentenza, in tribunale, è stato il giudice monocratico Ivana Pane, che ha riconosciuto la responsabilità degli imputati in due dei tre casi, assolvendoli per il terzo. La condanna più pesante, un anno e dieci mesi, è stata inflitta al neurochirurgo Fernando Aurioles, che è stato perseguito anche per il reato di falso: secondo l'accusa, sostenuta dal pm Paolo Toso, avrebbe manomesso cartelle cliniche per coprire suoi errori. La sua collega Marica Tutino, invece, è stata condannata a un anno, l'allora primario del reparto di rianimazione Gabriele Cardu a sei mesi, l'allora direttore generale Carlo Di Giambattista e l'allora direttore sanitario Marina Di Marco a otto mesi ciascuno. Secondo l'accusa, i due neurochirurghi prima sbagliarono l'emisfero cerebrale in cui eseguire l'intervento, la rimozione di una malformazione, e poi tennero per troppo tempo una donna, che aveva 67 anni, nel reparto di rianimazione della clinica, facendole contrarre l'enterobacter aerogenes. La donna morì alcune settimane dopo l'operazione. Ai parenti di ques'ultima, rappresentati come parte civile dall'avvocato Anna Ronfani, il giudice ha accordato una provvisionale di 250 mila euro. Le altre due donne, invece, avevano subito interventi di cardiochirurgia. 
ROMA - Prima la notizia del via libera della Giunta all'arresto di Papa , poi quella di Berlusconi che si presenta a Montecitorio. Solo come terzo titolo il varo della manovra finanziaria . Il Pdl attacca il Tg3 per la scaletta proposta nel notiziario delle 19 e lo accusa di "faziosità insopportabile" che vertici Rai e Commissione di vigilanza non potranno non sanzionare: un "vero e proprio schiaffo anche al presidente della Repubblica, Giorgio Napolitano". "Mettere l'approvazione della manovra e perfino il presidente della Repubblica in coda dopo altri servizi, come ha fatto il Tg3, è un caso clamoroso di inadeguatezza e di faziosità", ha denunciato il presidente dei senatori Pdl, Maurizio Gasparri. "Chi ha visto questa sera il Tg3 delle 19 può pensare che oltre a un uso politico della giustizia, in Italia ci sia un uso politico della informazione e della disinformazione. Ci chiediamo che cosa aspetti il Cda della Rai e la Commissione di vigilanza ad interrogarsi e ad interrogare chi di dovere rispetto a questo atteggiamento che ha molto poco di servizio pubblico", è stata la denuncia del presidente dei deputati del Pdl, Fabrizio Cicchitto. Questo mentre il cdr del Tg1 ha rilevato che nel telegiornale diretto da Augusto Minzolini la notizia della decisione della Giunta per le autorizzazioni non ha trovato posto nei titoli. Berlinguer risponde all'attacco: "Manovra seguita dal Tg3 in ogni fase". "Il Tg3 ha dedicato in questi giorni alla manovra più spazio di  qualunque altro tg, analizzandola in ogni passaggio e implicazione. Oggi  abbiamo ritenuto di fare una scelta diversa proprio perché l'esito sul  voto della finanziaria era stato preparato, anticipato e previsto". Così  il direttore del Tg3, Bianca Berlinguer, risponde alle critiche rivolte  dal Pdl all'edizione delle 19 di questa sera. "Certamente non previsto,  invece, quanto è accaduto nella giunta per le autorizzazioni a  procedere - continua Berlinguer -, e quanto possibile che accada nelle  prossime settimane a proposito dei parlamentari Papa e Milanese e del  ministro Romano. Su questo abbiamo deciso di aprire il tg, non potevo  certo immaginare che i parlamentari del Pdl - conclude il direttore del  Tg3 - ritenessero che, tra le proprie competenze, vi fosse quella di  stabilire la scaletta e i titoli di tg e giornali". Idv: "Pdl ha visto un altro tg". A difendere la scelta operata dalla Berlinguer interviene il capogruppo Idv in Commissione di Vigilanza Rai, Pancho Pardi, che invita il Pdl a rivedere l'edizione del Tg3 delle 19, sottolineando che il notiziario diretto da Bianca Berlinguer di questa sera ha aperto con un servizio dedicato alle dichiarazioni di Berlusconi di oggi a 360 gradi, manovra compresa. "Nel Pdl - ha replicato Pardi - devono aver visto un altro Tg3, dal momento che quello andato in onda oggi alle 19 ha opportunamente aperto con un servizio sulle dichiarazioni di Berlusconi, anche sulla manovra. Una vera notizia visto che il presidente del Consiglio sembrava sparito e non parlava da tempo. Evidentemente per gli esponenti del Pdl è talmente insolito che un telegiornale dia notizie e faccia corretta informazione che, quando accade, sono sorpresi e gridano allo scandalo". Il consigliere Verro. Ma la polemica arriva in Rai, con il consigliere Antonio Verro: "Ritengo il Tg3 più fazioso del Tg1. Ognuno legge la realtà a suo modo: Minzolini ci mette la faccia perché quando fa gli editoriali dice esattamente quello che pensa, la Berlinguer ci mette la faccia nel senso che presenta le notizie, però non è dichiaratamente fazioso. Vuole non sembrare fazioso. Ad esempio stasera: per la prima volta la politica compatta raccoglie l'appello di Napolitano e tutti i partiti consentono il varo di una manovra storica. Questa diventa la terza notizia. Da cittadino e ascoltatore sono libero di commentare la scaletta del Tg3". Verro ha parlato anche della Gabanelli e del caso Santoro: "La tutela legale va data a tutti: autonomia e responsabilità devono andare di pari passo. La tutela legale per tutti, però, non solo per lei. Anche ai collaboratori esterni. Dalla Gabanelli nessun ultimatum. Decidiamo noi ma troveremo una soluzione". E Report? "È una trasmissione di teoremi precostituiti, non fa inchieste, ma la sua trasmissione è costruita per confermare la sua tesi.Comunque stiamo cercando una soluzione per consentire alla Gabanelli di andare in onda e sono convinto che si troverà". Poi su Santoro: "Non lo abbiamo mandato via. È stata una decisione consensuale. Non c'è più l'automatismo per chi ha avuto l'incentivo all'esodo. Se Santoro ha delle proposte le inoltri al direttore di rete e verranno discusse in Cda. Non tornerà Santoro a settembre o a ottobre, impossibile, altrimenti la gente non capirebbe". Nuova polemica al Tg1. Il Comitato di redazione del Tg1 ha fatto presente con un comunicato che "la notizia del voto favorevole della giunta per le autorizzazioni a procedere della Camera all'arresto del deputato Alfonso Papa non ha trovato posto nei titoli del Tg delle 20. Ha meritato soltanto un pezzo all'ottavo posto in scaletta". Sottolineando poi come "la stessa notizia viene invece pubblicata con grande rilievo nei siti internet di informazione di ogni orientamento politico", la rappresentanza sindacale dei giornalisti del Tg1 ha evidenziato di attendersi riguardo sempre alla notizia che questa avrà "lo stesso risalto anche in tutte le prime pagine dei quotidiani di domani". Quindi fa una riflessione: "A questo punto il Cdr si chiede: il calo degli ascolti del Tg1 non sarà in qualche modo legato anche alla scelta di dare scarso rilievo a notizie che tutte le altre testate giudicano importanti?". Leggi i commenti I commenti dei lettori 
TORONTO - Scienziati dell'università canadese  della British Columbia hanno scoperto un legame tra una mutazione  genetica e il morbo di Parkinson. La mutazione - chiamata VPS35 -è stata  isolata attraverso sofisticate ricerche con campioni di Dna di una  famiglia svizzera in cui ben 11 individui hanno sviluppato la malattia.  Carles Vilarino Guell, ricercatore al Centro di Medicina molecolare e  terapeutica, ha dichiarato che i campioni di Dna sono stati presi da due  cugini. Usando l'analisi genetica per confrontare le variazioni tra i  cugini, sono riusciti a identificare il gene mutato. Questo prova senza  ombra di dubbio, secondo Vilarino-Guell, che la mutazione è causa della  malattia e che la maggior parte della gente che nasce con questa  mutazione sviluppa il Parkinson a circa 50 anni. Lo studio è  stato pubblicato sulla rivista American Journal of Human Genetics.  Cinque altri geni che causano il Parkinson erano stati già identificati,  ma questa è la prima grande scoperta nel campo dal 2004. La ricerca è  stata finanziata dalla Fondazione dell'attore Michael J. Fox. 
ROMA - Eppure c'è chi dice basta a questa nuova "Shoah". E' Marco Pannella che a 81 anni è da 86 giorni in sciopero della fame per chiedere una cosa ovvia, solo se fossimo in uno Stato di diritto. Pannella chiede Giustizia. Chiede un'amnistia, che non sia un mero atto di clemenza, ma che apra una grande stagione di riforme per ridare efficienza al processo penale e legalità al sistema penitenziario. Giustizia per chi è vittima di reato e per chi è imputato. Giustizia per chi è detenuto in modo illegale e per chi in carcere ci lavora, come agenti di custodia e i direttori penitenziari. Pannella è un pazzo? Pannella è il solito rompiscatole? Può darsi. Resta il fatto che Pannella, anche se il problema che pone è ignorato dalla maggior parte dei mass media, ha ragione. Ed è la realtà che parla chiaro. La nostra è una giustizia impazzita. Un potere sovrano dello Stato che genera non certezza, ma incertezza. Incertezza nei tempi e nella qualità delle sue decisioni. Il carcere, che poi è solo l'appendice più drammatica del collasso della giustizia, è tortura. E' incostituzionale. E' trattamento disumano e degradante. E' non rispetto della legge e quindi non rispetto della persona. Un trattamento disumano e degradante che, non solo maltratta, ma causa la morte di innumerevoli persone detenute. Eppure, la politica del Governo resta indifferente al problema. Il sistema giustizia nel suo complesso è ignorato e non capito. Le soluzioni: sconosciute. In altre parole, non sanno cosa fare. Non sanno come risollevare la Giustizia dal collasso in cui è sprofondata. Non sanno come ridare legalità alle carceri. Non hanno idee. Non è un problema da poco quello sollevato da Marco Pannella. La giustizia è forse l'ultimo dei problemi di una democrazia. Ma è anche la valvola di sfogo di una democrazia. E quando salta la valvola Giustizia, salta la base di una democrazia e l'assetto di uno Stato di diritto. * Riccardo Arena è autore e conduttore di Radiocarcere in onda su Radio Radicale 
"L'IMPEGNO della giunta Cota a favore della vita continua, ripresenteremo la delibera": così l'assessore Elena Maccanti (Lega Nord) commenta la decisione del Tar del Piemonte che ha ritenuto lesiva della legge 194 l'introduzione dei volontari dei movimenti per la vita nei consultori pubblici piemontesi. "Prendiamo atto  -  afferma Maccanti  -  della sentenza del Tar, che attendiamo però di leggere nel dettaglio. Certo è che la nostra intenzione non era quella di contrastare la legge 194, ma di rispondere a un impegno che il governo regionale ha assunto a favore della famiglia e delle donne in difficoltà. Per questo continueremo con tutti i mezzi nella nostra campagna in difesa della vita, anche ripresentando la delibera, per dare a tutte le donne ogni alternativa possibile alla scelta dell'aborto". Del tutto opposta la valutazione che arriva dall'opposizione: "Si è riaffermato il principio della autodeterminazione delle donne", commentano le consigliere Eleonora Artesio, Gianna Pentenero Monica Cerutti, Lucia Centillo, Angela Motta, Giuliana Manica e Fosca Nomis. "Si è salvaguardato così il ruolo pubblico e indipendente dei servizi sanitari. Non avevamo e non abbiamo bisogno di imposizioni ideologiche adottate per compiacere impegni di campagna elettorale". E Mercedes Bresso dice che la magistratura ha fatto prevalere la saggezza della legge nazionale: "L'applicazione di questa delibera correva il rischio di mettere l'orologio indietro di anni". Mauro Laus lancia un monito a Cota e alla maggioranza: "Un evidente invito a cambiare rotta. Di fronte al primo stop dei magistrati c'era stato persino qualcuno che nel Pdl aveva tentato di rilanciare, proponendo una legge che nelle intenzioni pareva già in contrasto con la 194". 
Un libro nero sul management dell'Ama negli ultimi tre anni. Un'organizzazione fatta di "sprechi, irregolarità e inefficienza": a dirlo il Pd capitolino che ieri ha presentato un dossier "di numeri e prove sulla mala gestione". E per voce del capogruppo in Campidoglio, Umberto Marroni, chiede che l'amministratore delegato Franco Panzironi non venga riconfermato alla guida dell'azienda perché "il metodo Parentopoli non è affatto superato, ma i responsabili dello scandalo sono ancora lì". "La città è sporca, la raccolta differenziata non funziona, mancano alternative a Malagrotta, c'è l'assenza della creazione di nuovi impianti di trattamento, la gestione amministrativa non è trasparente e il ciclo dei rifiuti non è completo", attacca il consigliere del Pd, Athos De Luca che aggiunge: "Stiamo pagando un prezzo troppo alto, bisogna voltare pagina perché la stagione Panzironi è finita". Poi le cifre. L'indebitamento complessivo, secondo il Pd, è passato dai 1.588 milioni del 2008 ai 1.734 di oggi. I debiti bancari sono aumentati da 599 a 620 milioni di euro. L'opposizione denuncia anche le "spese pazze": "Sono stati dati 825mila euro per le consulenze legali affidate in 2 anni sempre allo stesso studio, 130 mila euro invece sono stati assegnati ad uno psicologo per la selezione del personale e 2milioni sono stati speso per 75 spazzatrici mai utilizzate". L'opposizione chiede anche di sapere come sono state spese le risorse arrivate dall'aumento delle tariffe (+20%), dalla dilazione dei debiti con forti interessi, dalla cessione del centro carni (90 milioni) e dalla ricapitalizzazione di 40 milioni fatta dal Comune di Roma. "Ci chiediamo quali sono stati i risultati ottenuti con questi soldi in più", dice De Luca. E il capogruppo, Umberto Marroni denuncia anche la gestione dei rifiuti da parte del centro destra: "C'è il fallimento del piano rifiuti di Alemanno e Polverini. Se a dicembre non ci sarà un'ulteriore proroga di Malagrotta ci dicano a gennaio dove butteranno la spazzatura dato che per realizzare una discarica ci vogliono due o tre anni. Stanno solo raccontando bugie ai romani". 
LONDRA - Si salva solo Edoardo Molinari (143 - 69 74, tre colpi sopra par) tra gli italiani presenti al British Open. Il torinese ha superato il taglio con l'ultimo punteggio utile nel 140° Open Championship, il terzo major stagionale che si sta disputando sul percorso del Royal St. Georgès GC, a Sandwich in Inghilterra. Sono invece usciti di gara Matteo Manassero con 145 colpi (73 72) e Francesco Molinari con 148 (73 75). Al comando con 136, quattro sotto par, la coppia formata dal nordirlandese Darren Clarke (68 68) e dallo statunitense Lucas Glover (67 70), seguita con 137 dal tedesco Martin Kaymer, dallo spagnolo Miguel Angel Jimenez, dall'americano Chad Campbell e dal danese Thomas Bjorn, leader dopo un giro insieme al dilettante Tom Lewis,sceso al 14° posto della classifica provvisoria con 139. Edoardo Molinari, che dopo un turno occupava la 18a posizione, ha iniziato con un bogey ma con due birdie è passato sulla buca 9 in 34 colpi, uno sotto par. Nel rientro le cose sono cambiate con due bogey, ma soprattutto con un clamoroso 8 alla buca 14 (par 5) che ha portato lo score a 74. Con il driver ha mandato la palla in una zona in cui c'erano parecchi spettatori, ma anche erba abbastanza alta e, malgrado tanta gente, la pallina stessa non è stata più trovata. Successivamente è andato lungo al green e non ha potuto evitare il triplo bogey. Quando è arrivato in club house sembrava che il suo punteggio non bastasse per superare il taglio, ma poi le condizioni di gioco sono diventate meno favorevoli per i concorrenti del pomeriggio e gli score si sono alzati. "Ho giocato abbastanza bene - ha detto il torinese - ma ho sbagliato un solo colpo e ho pagato l'errore in maniera fin troppo pesante. Il campo, sicuramente ostico, oggi ha presentato delle difficoltà in più per la posizione impossibile delle bandiere". Francesco Molinari ha avuto subito delle difficoltà che si sono concretizzate con un bogey e un doppio bogey in otto buche. Un altro doppio bogey alla buca 11 ha fissato in punteggio a 75 decretando l'uscita dalla gara. Matteo Manassero ha terminato in par le prime nove buche (un bogey e un birdie), poi la sua qualificazione è svanita con due bogey alle buche 11 e 12. Ha provato a rimettersi in carreggiata con un birdie (14 ), ma le speranze sono del tutto svanite con il quarto bogey di giornata alla 16a (72 colpi). Delusi, ma non troppo sia Francesco che Matteo. "Non gioco male da tee a green ha detto il primo - e il putting è buono, ma non riesco a fare lo score. Non capisco il perchè. Comunque è bene dimenticare subito e pensare ai prossimi impegni". Il veronese ha ammesso: "Non ho giocato bene, in particolare con il driver. Non ho segnato birdie sui par 4 e sui par 3 ed è stato sicuramente un handicap. Inoltre questo è un campo in cui se tutto funziona, sei premiato, ma se come nel mio caso le cose non vanno allora sei punito anche più del dovuto". Leggi i commenti I commenti dei lettori 
UN VIDEO in cui si vede un manifestante trascinato a forza da un agente fuori dal recinto del cantiere della Maddalena e altri agenti che, al suo passaggio, gli rifilano alcuni calcioni. Immagini che risalgono agli scontri di Chiomonte di domenica 3 luglio, messe in rete ieri sul sito www. notav. info e che sono destinati a rinfocolare le polemiche che seguirono a quegli incidenti. Le immagini, in cui si vedono però anche agenti che fermano i colleghi più "arrabbiati", sembrano infatti confermare in parte il racconto che quella brutta domenica fece uno dei manifestanti, Fabiano Berardino, esponente di un centro sociale bolognese che, ricoverato in ospedale con vari traumi, quella sera denunciò di essere stato malmenato dalle forze dell'ordine. "Io ricordo solo che noi abbiamo contato oltre 200 agenti feriti in quella giornata. Per difendere la legalità  -  risponde il questore Aldo Faraoni  -  In ogni caso c'è la magistratura che valuta i comportamenti in questi casi sia di chi manifestava che nostri". IL VIDEO Ieri comunque è partito, con 80 persone e 20 tende, il campeggio No Tav nei pressi del cantiere della Maddalena. Un campeggio che si protrarrà fino al 30 luglio. La prima iniziativa organizzata è stata nel pomeriggio una lezione del professore del Politecnico Massimo Zucchetti sulla (possibile) pericolosità dei gas lacrimogeni usati dalle forze dell'ordine durante gli scontri: una lezione che provocatoriamente voleva coinvolgere sia i campeggiatori No Tav sia gli agenti che quei lacrimogeni hanno lanciato e ieri si trovavano appena al di là della cancellata. E sempre ieri il Tribunale del riesame di Torino si è riunito per valutare la richiesta di scarcerazione dei quattro manifestanti, arrestati durante gli scontri dello scorso 3 luglio alla Maddalena. I giudici si sono però riservati la decisione. Per solidarietà ai quattro arrestati oggi ci sarà un presidio a Torino davanti a Palazzo di Giustizia. Il movimento ha infine discusso fino a tarda notte come organizzare le nuove proteste per il prossimo weekend. L'idea era quella di organizzare in Val Susa, sabato 23, una grande manifestazione che unisse la protesta No Tav all'anniversario, il decimo, dei tragici incidenti di Genova per il G8 del 2001. È molto difficile però che un corteo di quel genere possa ottenere l'autorizzazione. Più probabile che, come proposto da un gruppo di illustri No Tav torinesi (da Giorgio Airaudo a Livio Pepino, da Michele Curto a Marco Revelli) in una lettera, martedì, "per trovare il modo per unire in forma evidente l'appuntamento di Genova e il movimento No Tav" l'apertura del corteo del 23 a Genova sia riservata proprio ai rappresentanti del movimento No Tav. E che il giorno dopo, domenica 24, "si concluda tutti insieme, in Val di Susa con un appuntamento o un insieme di appuntamenti di dibattito e di iniziative". 
