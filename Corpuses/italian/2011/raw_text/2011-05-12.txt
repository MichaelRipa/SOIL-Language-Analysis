ASCOLI PICENO - Dopo tre interrogatori in soli due giorni Salvatore Parolisi, il marito di Melania Rea, trovata cadavere il 20 aprile scorso sulla Montagna dei Fiori, resta  "una persona informata dei fatti". L'incontro tra il procuratore capo di Ascoli Michele Renzo, i due sostituti procuratori Ettore Picardi e Carmine Pirozzoli, e il pm Umberto Monti, reduce da giorni in Campania dove ha ripetutamente interrogato il caporal maggiore, si conclude laconicamente con questa dichiarazione: "Le indagini continuano, non ci sono indagati...". In realtà un indagato nel fascicolo aperto sul presunto sequestro di Melania Rea c'è. Nelle ore immediatamente successive alla scomparsa della donna, denunciata dal marito, tra le persone controllate dagli investigatori c'erano tre lavoratori stranieri, impegnati il 18 aprile nella ristrutturazione di una palazzina a Colle San Marco. Per esaminare l'auto di uno di loro, un macedone, i pm lo avevano iscritto nel registro degli indagati per sequestro di persona. "Un atto dovuto che però non ha rilevanza per l'inchiesta", spiegano in procura aggiungendo che quanto prima la situazione del macedone sarà archiviata. Aldilà delle dichiarazioni ufficiali però l'indagine sull'uccisione di Melania Rea si concentra ancora e soltanto su Salvatore Parolisi. In particolare dopo gli interrogatori degli ultimi giorni . Il caporal maggiore, nonostante abbia ripetuto ostinatamente il racconto della sparizione improvvisa della moglie, è apparso in difficoltà in alcuni momenti. Quando il pm Monti gli ha chiesto come mai non era andato nella pineta di Ripe di Civitella dopo la scoperta del cadavere della moglie ha risposto di aver visto il luogo nelle fotografie scattate con il telefonino dall'agente di custodia Raffaele Paciolla, amico e vicino di casa. Paciolla però ha sempre negato decisamente di aver scattato quelle foto. Probabilmente sulla questione i due verranno messi a confronto. Parolisi è rimasto interdetto anche quando gli è stato chiesto come poteva pagare il caffè che secondo il suo racconto Melania si era offerta di portargli se la donna non aveva con sé la borsa ritrovata nei giorni successivi in casa . E infine poco convincente è parso il pianto che lo ha colto quando giurava di non aver mai avuto l'intenzione di lasciare la moglie. A smentirlo ci sono i ripetuti contatti telefonici con Ludovica P., la soldatessa dell'Ottavo Reggimento Lancieri di Montebello a cui era legato sentimentalmente da oltre due anni. La scena del crimine nel frattempo continua a riservare sorprese che indirizzano l'inchiesta verso il delitto passionale. Nel secondo sopralluogo effettuato nella pineta di Ripe di Civitella gli investigatori hanno ritrovato l'anello di fidanzamento di Melania Rea. Il "solitario" era a pochi metri da dove è stato scoperto il cadavere della donna. E ora in Procura ci si sta chiedendo: "Come si è sfilato quell'anello dal dito di Melania?". L'ipotesi più probabile è che sia stata lei stessa a toglierselo per scagliarlo lontano o contro qualcuno. E contro chi può fare in tale gesto una donna? Domani intanto il medico legale Adriano Tagliabracci tornerà nell'obitorio di Teramo per una nuova ispezione sul cadavere di Melania Rea. 
MILANO - La giornata era cominciata con le borse mondiali in ribasso, contagiate dallo scivolone delle materie prime, in primis del petrolio che ieri aveva trascinato Wall Street all'ingiù. Ma anche dallo scivolone dell'euro innescato dalla delicata situazione in Grecia e dalle rinnovate preoccupazioni sul debito dell'eurozona. I dati Usa, in aggiunta, non hanno rassicurato gli investitori: le vendite al dettaglio in aprile sono salite (+0,5%), ma meno di quanto avessero messo in conto gli analisti. Hanno inoltre rallentato il passo rispetto a marzo, quando erano aumentate dello 0,9%. Anche i prezzi alla produzione hanno proseguito la strada del rialzo, aumentando dello 0,8%. Sono inoltre calate le richieste alla disoccupazione, pur rimanendo su livelli elevati, ovvero oltre la soglia delle 400mila unità. Così Milano, come il resto d'Europa, ha chiuso in negativo: il Ftse Mib ha perso l'1,11% e il Ftse all share lo 0,97%. A risentirne maggiormente le azioni del settore dell'energia, a partire da Eni, che ha lasciato sul parterre l'1,5%, e Saipem l'1,7%. Ma il calo ha colpito anche le azioni di Fiat spa (-2,34%), che hanno risentito della pressione dei realizzi dopo la buona performance dell'ultimo mese. A incoraggiare gli ordini in vendita è stata anche la notizia che nel 2017 non sarà rinnovata la joint venture Sevelnord, con Peugeot, per i veicoli commerciali. La casa automobilistica torinese ha invece fatto sapere che verrà prolungata fino al 2019 la joint venture Sevelsud, sempre con Peugeot. Della galassia Agnelli, hanno perso punti anche Fiat industrial (-1,4%) e le Exor (-1,68%). Le banche hanno registrato un andamento contrastato: se Unicredit (-0,3%) e Intesa Sanpaolo (-1,7%) hanno perso terreno, Bpm (+1,16%) è andata su nel giorno in cui si è riunito il consiglio di amministrazione per approvare la trimestrale e per convocare l'assemblea straordinaria sull'aumento di capitale fino a 1,2 miliardi. Il Banco popolare ha accusato una flessione dell'1,6%, mentre le Ubi hanno chiuso invariate e le Mps sono salite dello 0,38%. La stretta del credito in Cina ha comunque rallentato Wall Street che, dopo aver recuperato le perdite di avvio seduta, in serata procedeva in crescendo. Il Dow Jones, intorno alle ore 19.00, guadagnava lo 0,2% mentre il Nasdaq saliva dello 0,48% e lo S&P 500 avanzava dello 0,34%. Fra i singoli titoli Cisco perde il 4,6% dopo la trimestrale oltre le attese e le previsioni di un rallentamento e di un taglio della forza lavoro nel quarto trimestre. Exxon Mobil cede lo 0,7%. Chevron lo 0,3%. Pesanti i finanziari. Citigroup perde il 2%, Goldman Sachs il 4,3% e JPMorgan lo 0,9%. A Piazza Affari ha invece allungato il passo nel pomeriggio Impregilo (+3,13%), dopo la notizia che il tribunale del riesame di Napoli, in sede di appello, ha respinto una nuova azione cautelare presentata dai pubblici ministeri della procura di Napoli, già respinta in primo grado. Alla società, altrimenti, sarebbero stati sequestrati circa 245 milioni di euro. Sul finale si sono risvegliate le Fonsai, tanto da chiudere in progresso di oltre il 2%. Il mercato attende il verdetto della Consob sull'esenzione all'Opa, condizione fondamentale per l'aumento di capitale della compagnia che comporterà l'ingresso nel capitale da parte di Unicredit. Le Tod's (+1,6%) hanno aggiornato un nuovo massimo storico nel giorno in cui la società ha annunciato i conti trimestrali: nei primi tre mesi del 2011 l'azienda ha vantato ricavi per 243,7 milioni (+17,1%) e un ebitda di 65,1 milioni (+33,6%). Il patron, Diego Della Valle, ha aggiunto che alla luce dei "buoni risultati della raccolta ordini per il prossimo autunno/inverno, il gruppo potrà darci ottime soddisfazioni anche nel corrente esercizio". L'effetto trimestrale si è fatto sentire anche sulla Campari (+2,4%), con la società che ha vantato un progresso a doppia cifra sia dei ricavi, sia dell'utile lordo. Per contro non sono piaciuti i numeri di Prysmian (-2,6%), archiviati con un utile netto rettificato, in modo da tenere conto dell'operazione su Draka e dell'andamento delle materie prime, di 36 milioni, in crescita rispetto ai 31 milioni dei primi tre mesi 2010. Le Parmalat hanno chiuso ancora una volta al di sopra del prezzo dell'Opa lanciata da Lactalis: salendo dello 0,15% hanno terminato le contrattazioni a 2,64 euro. Anche in questo caso è atteso il verdetto della Consob sul prospetto informativo dell'offerta del gruppo francese. 
MILANO - In una giornata in cui Piazza Affari ha chiuso in netto calo, accumulando una perdita superiore all'1 per cento, svetta al contrario la prestazione di Impregilo, i cui titoli sono saliti del 3,13%. La società controllata dalle famiglie Ligresti, Gavio e Benetton ha messo a segno uno dei tanti round che la vede contrapposta alla procura di Napoli. Il Tribunale del riesame del capoluogo campano ha respinto, in sede di appello, la richiesta dei pm della Procura che chiedevano il sequestro di 245 milioni incassati con le tariffe per lo smaltimento dei rifiuti da parte di Impregilo prima della risoluzione del contratto con il commissario straordinario per l'emergenza rifiuti. La vicenda ruota attorno all'inceneritore di Acerra, uno dei cardini del piano per lo smaltimento dei rifiuti nell'area di Napoli, realizzato da due controllate di Impregilo. Una vicenda tormentata, con la procura che ha contestato a lungo la realizzazione dell'impianto e con i magistrati che, in un primo tempo, avevano chiesto il sequestro di oltre 700 milioni di euro. Ma nel febbraio dell'anno scorso, sempre il Tribunale del riesame aveva ridotto di 500 milioni l'ammontare della somma sequestrabile e la Cassazione si era poi espressa escludendone la sequestrabilità. Fino alla nuova decisione di ieri. La notizia è stata giudicata positiva dalla Borsa e gli operatori ora possono tornare a concentrarsi sul futuro della società: da qualche tempo si rincorrono voci - per ora sempre smentite - di una possibile uscita di scena della famiglia Ligresti. 
Chi pensava fosse solo un fuoco di paglia dovrà forse ricredersi. Perché dopo aver minacciato lo scioglimento del gruppo unico Impegno per Parma in caso di mancato controllo della spesa LEGGI , i centristi hanno iniziato a fare alcuni esempi concreti di cose che non s'hanno da fare visti i tempi di vacche magre. Così, nel corso della seduta congiunta delle commissioni consiliari Urbanistica, Lavori publici e Cultura, promossa dai capigruppo del Prc Marco Ablondi e del Pd Giorgio Pagliari per discutere anche del progetto di riqualificazione di via Verdi, è scoppiato il bubbone. La strada dovrebbe trasformarsi, secondo le intenzioni della Giunta comunale, in un monumento urbano lineare dedicato alle opere del maestro con il posizionamento di 27 stele, una per ogni opera verdiana GUARDA LE IMMAGINI . Taglio del nastro nel 2013, bicentenario dalla nascita del Cigno di Busseto, per una spesa attorno ai due milioni di euro. Se il no al progetto delle opposizioni era noto ed è stato ribadito, altrettanto netta è arrivata la presa di posizone del consigliere Udc Stefano Libè. Parma deve rendere omaggio a Verdi che con la sua musica ha fatto conoscere la nostra terra in tutto il mondo, ha precisato. Ma dato che per gli enti locali i tempi sono quelli che sono, e Parma non fa eccezione quanto a ristrettezze economiche, non è tempo di sprecare soldi in interventi pubblici al momento non strategici. Questo il concetto espresso da Libè. Insomma, soldi non ce ne sono e allora meglio concentrarsi sulle priorità. E le stele in via Verdi non sono di certo una urgenza pr la città. Piuttosto, ha proseguito l'esponente centrista, il Governo è disposto o meno a dare il suo contributo economico in vista delle celebrazioni e per il Festival Verdi ? LA POLEMICA SUI FONDI Stesso copione nell'intervento del collega di partito Matteo Agoletti, mentre in Giunta, a ribadire come la pensa l'Udc di questi tempi, è stato l'assessore alle Politiche abitative Giuseppe Pellacini. Anche da parte sua fermo dissenso sul progetto di via Verdi e invito pressante a tenere monitorati i conti e la spesa. Molto poco entusiasta della nuova via Verdi anche il collega alla Cultura Luca Sommi. La minoranza in commissione congiunta ha contestato e bocciato l'intervento previsto in via Verdi sia nel merito che nel metodo. L'incarico al progettista, infatti, sarebbe stato affidato tramite Parma Infrastrutture fuori da ogni procedura concorsuale. Nessuna gara di idee o pubblico concorso sono stati indetti. Non convince poi la soluzione monumentale in una strada non pedonalizzata: si corre il rischio di mettere in piedi un monumento lineare in un luogo non  frequentato dove si mischiano auto, pedoni e stalli per le auto. Da qui l'invito all'Amministrazione a fare marcia indietro. 
OTTO milioni e trecentomila euro. Questa la spesa per le elezioni amministrative a Torino nel caso in cui si andasse al ballottaggio. Ovviamente inferiore, ma comunque attorno al 60-70 per cento, se invece la partita elettorale si chiudesse al primo turno. Cifre indicative: quelle precise si conosceranno soltanto a consuntivo. La Prefettura e il Comune di Torino hanno presentato ieri la macchina messa in campo per le consultazioni di domenica e lunedì. Dove si vota. Sono 41 i Comuni coinvolti, sette con un numero di abitanti superiore a 15 mila: oltre a Torino Alpignano, Carmagnola, Chivasso, Ciriè, Pinerolo, San Mauro Torinese. Elettori. In totale sono 925.210, pari al 43 per cento della popolazione della provincia di Torino. Di questi la maggioranza sono donne: 486.565, mentre gli uomini sono 438.645. Le sezioni elettorali sono 1.174, 919 i seggi a Torino, a cui si aggiungono 30 seggi speciali. I cittadini dell’Unione europea residenti in Italia che hanno chiesto di votare per le elezioni comunali sono 4.527: 2.744 donne e 1.783 uomini. Solo a Torino il numero complessivo è 3.415 persone: 2.056 femmine e 1.350 maschi. Venti ragazzi compiono diciotto anni nei due giorni dedicati al voto, mentre gli ultracentenari sono 262. Quattordici persone usufruiranno del voto domiciliare. I cittadini residenti all’estero, avverte la Prefettura, devono andare nel Comune di residenza, perché il voto per corrispondenza è ammesso solo per le elezioni politiche e per i referendum. Candidati e liste. Il record di candidati e liste tocca a Torino, dove corrono dodici candidati sindaci e 37 liste. Al secondo posto Alpignano, dove i candidati sono 10, ma le liste sono ridotte a 15. Un dato inverso a quello di Carmagnola, dove le liste sono 20 ma i candidati soltanto 5. Scrutini facili a Baldissero Torinese: sulla scheda compare il nome di un solo candidato e di una sola lista. Considerata la dimensione delle schede (oltre un metro) per le elezioni torinesi, sono pronte urne aggiuntive nel caso in cui quelle previste fossero insufficienti. Quando si vota. Le urne sono aperte domenica 15 maggio dalle 8 alle 23 e lunedì 16 dalle 7 alle 15. Saranno ammessi a votare gli elettori che alle 22 di domenica e alle 15 di lunedì si trovano nei seggi. Gli uffici elettorali si insediano domai alle 16. La Prefettura raccomanda agli elettori di andare alle urne a cominciare dalla mattinata di domenica per evitare disagi ai seggi e affollamento attorno all’ora di chiusura. L’eventuale ballottaggio è previsto domenica 29 maggio dalle 8 alle 22 e lunedì 30, dalle 7 alle 15. Per i Comuni sino a 15mila abitanti, si va al ballottaggio qualora al primo turno due candidati abbiano conseguito pari numero di voti. Per i Comuni con un numero di abitanti superiore a 15mila, qualora al primo turno nessun candidato abbia conseguito la maggioranza assoluta dei voti. Affluenza. Le rilevazioni sul numero di votanti alle urne sono previste domenica in tre scadenze: alle 12, alle 19 e alle 22. Lunedì alle 15,30 sarà comunicata la rilevazione dei votanti definitivi. Dubbi o domande. Per ogni dubbio, problema o segnalazione sono attivi due numeri: 011/5589611 e 011/5589610. È vietato introdurre all’interno delle cabine telefoni cellulari o qualsiasi altra apparecchiatura in grado di scattare foto o registrare immagini. Tessere elettorali. Per il rilascio delle tessere elettorali o del duplicato, gli uffici comunali di corso Principe Eugenio rimarranno aperti sino a domani (orario 9-19), mentre nei giorni delle votazioni durante l’orario previsto per il voto. 
Un racconto anagrammatico di Gaia Rayneri, nella settimana del Salone del Libro. Per essere dei grandi scrittori, è certo, bisogna rifarsi ai modelli del passato. Ne sa qualcosa ALESSANDRO BARICCO, che RICALCANDO, ASSORBE. La BALDA CROCEROSSINA della divulgazione filosofica dei giorni nostri, dà ogni tanto l'impressione di desiderare che per lui SCROSCINO ALABARDE: non ancora, ma ha avuto comunque i giusti riconoscimenti. Qualcuno, rispetto alla scuola Holden da lui fondata, ha il dubbio che si stia solo BECCANDO LA RISORSA (i soliti fondi della Comunità Europea?). In cima alle classifiche, da un po' di anni a questa parte, troviamo poi ANDREA CAMILLERI: qualcuno dice che scrive solo per soldi, e infatti in tutte le sue giornate RIALLINEA DRACME. Altri, sostengono che la sua colpa sia DILANIARE MARCEL (rifarsi a Proust in un modo poco consono?); lo scrittore è anziano, e c'è chi osa dire che DELIRA MELARANCI (cantando i frutti della terra siciliana?). Ma pare piuttosto dotato di un certo impegno politico, e grida: ALLEARCI, MANDRIE!, per ricomporre la moltitudine in classe. Da intellettuale snob, però, stasera CENERÀ ARMADILLI, e dice anche di AMARE CARDELLINI. Ma smentisce ogni sospetto sul fatto che i suoi libri siano famosi perché fanno ridere: parla infatti, lapidario, di NEMICA RIDARELLA. Chi vende molto è anche ERRI DE LUCA, che per alcuni equivale a DIRE ULCERA. Ma lui ha a cuore il canto dei grandi sentimenti: IRA CRUDELE, vuole narrare, e RIDARE LUCE allo spirito. Spirito forse insanabile, per cui DELIRA CURE, che evidentemente non sono possibili: e canta troppo forte, così forte che URLA, CREDEI. Non ha ancora parlato, però, delle CURIE LADRE: Erri, vogliamo i libri di denuncia. Tra gli scrittori impegnati, abbiamo ANTONIO PASCALE, che smaschera CAOS NAPOLETANI, con una prosa che non tradisce le sue origini: COSÌ NAPOLETANA... Ma il suo è anche il racconto del tendere dell'uomo verso un CIELO ANNASPATO, con un ANELO SPANCIATO. Secchissime le critiche: Antonio non è altro che una SCOPA NEOLATINA, che intride le sue pagine di una OPACA SOLENNITÀ. Altri, addirittura, rumoreggiano si tratti di uno SPIONE CATALANO, che ha qualcosa a che fare con una NIPOTE ASCOLANA e certe AOSTANE IN COLPA, che per sfuggire alla giustizia SCALPANO NOTAIE. Eppure, i suoi libri danno, per esempio, alle future madri italiane una maniera di riempire il tempo: PLACENTA NOIOSA?, dice lui. No problem, ESALTO PANCIONA. Non farci caso, Antonio: continua a scrivere, raccogli le idee, e ANNOTALE POSCIA. Meno impegnato, ma di successo è l'esordiente ALESSANDRO D'AVENIA: dalla tristezza del suo libro si capiva subito trattarsi di un tipo irrequieto, che DESIDERAVA LOSANNA, pur AVENDO ALESSANDRIA: uno che non sta bene da nessuna parte. Si sta sentendo invece parlare meno di ISABELLA SANTACROCE, ma era chiaro che sarebbe stato così: LACERABILE, NASCOSTA, una che deve proteggersi dalla troppa esposizione mediatica. Del resto, dopo che le hanno detto che BLATERA NEOCLASSICA (effettivamente, il suo gusto nel vestire è discutibile), che è solo una SLEALE BARACCONISTA che scrive ESSAI RACCONTABALLE (saggistica mendace?) infiocchettati da certe ESCALATIONS CALABRE, era prevedibile che BLATERASSE LACONICA dal suo nascondiglio (BILOCALE SACRESTANA? o SCATOLINA CALABRESE? Non possiamo saperlo). Ma ritornerà, e SLANCERÀ SCIABOLATE, con la sua SCIABOLA ANCESTRALE: c'è chi parla già dell'esigenza di BLOCCARLA: ANESTESIA!, perché è stufo della sua aria LESBO-CIARLATANESCA, e sostiene che non sa scrivere, ma SCARTABELLA CASINO, E BRANCOLA CATALESSI. Rifletti, Isabella, sulle tue lettrici, quelle che sostenevano che le tue pagine LECCASSERO BANALITÀ: pensa a loro, mentre scrivi, e ASCOLTALE SBIANCARE. (La pubblicazione del racconto anagrammatico di Gaia Rayneri si concluderà lunedì 16 maggio). 
Una giornata dedicata alla diffusione della cultura della legalità, con interventi di qualificati relatori, quali psicologi, medici, magistrati, ed esperti dei carabinieri quella che si è svolta oggi alla Caserma Manara di Bologna, per illustrare ai ragazzi come combattere degrado, bullismo, l'uso e la dipendenza di droghe e alcolici. Un appuntamento legato alla Settimana europea dei giovani, la cui quinta edizione si svolge dal 15 al 21 maggio. Alla prima Giornata della cultura della legalità hanno partecipato circa 300 studenti delle scuole superiori di Bologna e i componenti della Consulta Studentesca Provinciale. 
