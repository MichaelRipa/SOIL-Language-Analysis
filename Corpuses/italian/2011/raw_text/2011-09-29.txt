GLASGOW - E' vistosamente soddisfatto Francesco Guidolin del pareggio per 1-1 che la sua Udinese è riuscita a portare a casa dal difficile match col Celtic di Glasgow. A maggior ragione che in campo non c'erano tantissimi titolari. "Mi criticavano per la scelta di schierare una squadra giovane, sapevo che le critiche sarebbero arrivate prima e soprattutto dopo la partita, in caso di sconfitta: ma noi l'Europa League la faremo così, perché questo è il nostro progetto". GIOVANI DI CARATTERE - "Siamo orgogliosi di portare su un campo così prestigioso dei giovani che devono crescere e oggi il risultato, ma soprattutto la prestazione, ci ha dato ragione: possiamo segnare una traccia importante - continua Guidolin - Questo non vuol dire che snobbiamo la competizione, al contrario ci teniamo molto: abbiamo dimostrato una grande personalità e in questo senso cito la prestazione di Battocchio, notevole per un ragazzo di nemmeno 20 anni. La classifica? Ora non dice niente, minimo dobbiamo fare 10 punti, ma magari non basteranno nemmeno quelli, vedremo". Leggi i commenti I commenti dei lettori 
LA VILLA a Salina dell'imprenditore napoletano Alfredo Barbaro non è più sua. I quindici vani a Santa Marina sono stati sequestrati dallo Stato e ora sono sotto la spada di Damocle della confisca. Principio semplice del "sequestro per equivalente": se non paghi l'Iva e i contributi ai dipendenti, se metti in difficoltà le tue aziende ma hai un patrimonio tutto tuo con cui potresti metterti in regola, quel patrimonio viene preso dallo Stato almeno fino a quando non ti metterai in regola pagando anche una salatissima sanzione. Meccanismo efficace dalle conseguenze amare. Perché con l'indagine della Guardia di Finanza la lista degli evasori fiscali indagati riconduce a nomi noti del commercio e dell'imprenditoria napoletana. Barbaro  -  la griffe con vetrine in regime di quasi monopolio in galleria  -  è solo uno dei nomi noti colpiti dal sequestro e dall'avviso di garanzia. Segue quello dell'imprenditore Mario Maione, un provvedimento riconducibile sia al fallimento del pastificio Russo di Cicciano sia a quello del Napoli Basket e di una società finanziaria. Mario Maione ha così perso una villa a Capri, via Tragara con vista sui Faraglioni, nove vani. E ha perso sei vani e mezzo in via Capo a Sorrento. E c'è Rosario Colella  -  è il nome dei cantieri Manòmarine  -  che si vede sequestrare le proprietà a Lago Patria. Mentre Salvatore Genovese, imprenditore del marchio di abbigliamento Kevin srl, abiterà in una casa che non è più sua, otto vani e mezzo in via Petrarca. Stesse sorti per l'imprenditore dei trasporti Salvatore Pinna e per Rosaria Lofaro della compagnia di trasporto merci via mare Italtrag, e per il costruttore Eduardo Barretta. Tutti indagati sul fronte Iva e su quello dei contributi. Trentuno milioni evasi tra il 2008 e il 2009. "Sequestro per equivalente", arma molto appuntita nelle mani dello Stato. Che però il comandante della Guardia di finanza della Campania, generale Giuseppe Mango, preferisce definire in altro modo. "Direi più che altro che si tratta di un'arma efficace  -  spiega  -  con il sequestro per equivalente c'è una effettiva certezza della sanzione. Che quindi rende credibile la lotta all'evasione". Il generale Mango ne ha fatto il suo cavallo di battaglia con il procuratore aggiunto della sezione Criminalità economica della Procura della Repubblica, Fausto Zuccarelli, fin dal varo con la legge finanziaria del 2008. "Torna utile allo Stato  -  spiega  -  avviene prima del procedimento penale, in un secondo momento, se c'è la condanna, si procede con la confisca". Che identikit si delinea dell'evasore fiscale napoletano? "Napoli è una piazza  -  sostiene Mango  -  dove l'evasione fiscale è molto diffusa. È un fatto culturale, di malcostume. Perché c'è una sommatoria di tantissime, piccole evasioni". Anche se ci sono tipi di evasori che si guadagnano i primi posti nella classifica. "Sono avvocati e commercialisti  -  dice il generale  -  nel 2008 la media dei redditi dichiarati al netto dei professionisti con partita Iva da meno di quattro anni è di 33 mila euro lordi per i commercialisti e 23 mila per gli avvocati". 
L'assessore all'Ambiente del comune di Pomigliano d'Arco (Napoli), Salvatore Piccolo e il consigliere Pasquale Pignatiello, sono stati arrestati dai carabinieri il flagranza mentre intascavano una tangente di 5 mila euro da un imprenditore che lo scorso anno si era aggiudicato l'appalto per la raccolta della frazione umida dei rifiuti. L'arresto è avvenuto nell'ufficio dell'imprenditore al cui interno i carabinieri avevano nascosto telecamere e hanno filmato la scena. Assessore e consigliere, della maggioranza di centrodestra, secondo le indagini avrebbero rallentato il pagamento del servizio e chiesto la tangente per sbloccare un arretrato di 30 mila euro. Salvatore Piccolo, che è un poliziotto in aspettativa, e Pasquale Pignatiello sono stati bloccati in strada, appena scesi dalla sede dell'azienda. In tasca i cinquemila euro, che sono stati sequestrati. In serata sono stati portati nella caserma dei carabinieri di Castello di Cisterna, interrogati dal pm Giuseppe Visone, della Procura di Nola. Gli investigatori definiscono "complessa" la vicenda e non escludono ulteriori sviluppi. 
Musica SAN CARLO Alle 20.30 apertura della stagione sinfonica del San Carlo con l'oratorio "Terra". Testo di Valeria Parrella, musica di Luca Francesconi, regia e luci Jean Kalman, orchestra e coro diretto da Jonathan Webb. Biglietti da 35 a 90 euro. Repliche il 2 ottobre alle 18 e il 4 ottobre alle 20.30 MASCHIO ANGIOINO Dalle 21.30 nel cortile del Maschio Angioino, concerto di Daniele Sepe con la La Brigada Internazionale, variopinta band multietnica nata e cresciuta all' ombra del Vesuvio, e Shaone. Ingresso 10 euro. Info 081 242 5077. AROUND MIDNIGHT Riapre l'Around Midnight del Vomero, via Bonito 32/a. Dalle 22 live jazz con Aldo Farias alla chitarra, Franco De Crescenzo al piano, Angelo Farias al basso e Peppe La Pusata alla batteria. Info 333 700 5230. VILLA COMUNALE Dalle 20.30 nella Casina pompeiana in Villa Comunale, per la rassegna "Namusica", il pianista Francesco D'Errico presenta "Arte d'improvvisare", con Roberto Grisley, musicologo, Giulio Martino, sax, Dario Guidobaldi, batteria, Marco De Tilla, contrabbasso. Ingresso 10 euro. Info 348 774 5726. FELTRINELLI STORE Dalle 18 al Feltrinelli megastore, via Santa Caterina a Chiaia 23, Brunella Selo presenta dal vivo "Io sono Ulisse", un concept album in 11 tracce dedicato al viaggio di Ulisse. La cantante sarà accompagnata da Piero De Asmundis (pianoforte), Dario Franco (basso) e Umberto Guarino (batteria). Interviene Michelangelo Iossa. Info 081 240 5411. LANIFICIO 25 Dalle 21 al Lanificio 25, piazza Enrico De Nicola a Porta Capuana, W. I. P. Project live con Beltrami, Sabba & Gli Incensurabili, Pure, Big Ben Shout. Ingresso 5 euro. Info 081 658 2915. BACOLI Dalle 21.30 al Vibes On The Beach, via Plinio il Vecchio 20, Bacoli, di scena la rock-riminese Rangzen. Ingresso libero, cena degustazione a 25 euro oppure alla carta, e drinks sulla spiaggia di Miseno. Seguono le musiche dei selecter di Beep (Antonello Baratto, Daniele Pitteri, Riccardo Basagni). Info 081 523 2828. LICOLA Dalle 21 a La Chamade di Licola, via San Nullo 83, "Cantanapoli", musical sulla canzone classica interpretato da Giò di Sarno. Info 081 804 7635. POMPEI Dalle 22 il Pompeilab di Pompei, via Astolelle, live msuic con The Shak&Speares. Una band nata da pochi mesi ma che vanta già una ricca estate di concerti. Ingresso a sottoscrizione libera. Info 338 138 2603. CASERTA Dalle 18.30 a Caserta, teatro dei Serici del Belvedere Reale di San Leucio, per Leuciana Festival, festa al borgo: spettacolo itinerante con Orchestra Popolare Campana diretta da Emilio Di Donato, Trio Tarante - Taranterrae - Àr Meitheal - Officina Teatro - La Mansarda - Teatro dell'Orco. Info 0823 444 051. CAPUA Dalle 22.30 al Femina di Capua, via Appia, km. 195,200, ) luogo cult per chi ama il night a Vittoria Risi, "musa" di Sgarbi, sarà protagonista di un sexy- show con lapdancer. Info 0823 968 618. CAVA DE' TIRRENI Dalle 21.30 al Marte Mediateca di Cava dè Tirreni, il pianista "hammond" Antonio Capasso, accompagnato dalla chitarra di Massimo Barrella e dalla batteria di Elio Coppola, terrà un concerto in tributo di Jimmy Smith, trai più grandi organisti Hammond. Ingresso 6 euro drink card e stuzzicheria al banco, 15 euro aperitivo con prenotazione tavolo. Info 089 948 1133. Classica PRAIANO Dalle 10 a Colle Serra, Praiano, per la rassegna "I suoni degli dei", di scena il "Sound Cross Quartet", con Colette Manciero al flauto, Salvatore Dell'Isola al clarinetto, Maria Ornella Fusco al sax contralto, Filomena Costa al clarinetto basso. In programma musiche di Bach, Mozart, Verdi. Info 089 874 557. Teatro GALLERIA TOLEDO Dalle 12 alla Galleria Toledo, via Concezione a Montecalvario 34, presentazione di "Stazioni d'emergenza III atto". Info 081 425 037. Agenda SUOR ORSOLA BENINCASA Dalle 9.30 nella sala degli Angeli del Suor Orsola Benincasa, via Suor Orsola 10, "Costruttori di identità", il contributo della scuola alla formazione degli italiani tra Otto e Novecento: modelli pedagogici e didattici nelle istituzioni educative del Regno d'Italia. Presiede Vincenzo Sarracino, relazioni di Adolfo Scotto di Luzio, Mauro Moretti, Giuseppe Ricuperati, Marino Biondi, Vittoria Fiorelli, Luigi Musella. Dalle 15.30 "Mito risorgimentale e cultura nazionale". Apre i lavori Giuliano Amato, relazioni di Giuseppe Galasso, Guido Melis, Antonino De Francesco, Fulvio Cammarano, Eugenio Capozzi, Stefano De Luca. Info 081 252 2347. BASILICA SAN GENNARO Dalle 9.30 alle 19 nella Basilica di San Gennaro extra moenia (ingresso da Vicoletto San Gennaro), "Crescere al Sud - Conferenza programmatica sui diritti dell'infanzia e dell'adolescenza nel Mezzogiorno", promossa dalla fondazione "Con il Sud" insieme a Save the Children. Dalle 19.30 alle 20.30 Ipogei, concerto dell'Orchestra Giovanile "Sanitansamble". A seguire nel piazzale Capodimonte il concerto del gruppo "E terre 'e Scampia". Dalle 20.30 alle 21.30 lo spettacolo teatrale "Andrea" di Eduardo Ricciardelli. Info 081 497 6128 oppure www. conilsud. it. CIRCOLO DARWIN Dalle 17.30 al Circolo Darwin, Galleria Umberto I 27, presentazione del libro "Cronache da ultima pagina", di Gianni Dell'Aiuto (Guida editore). Con lettura di alcuni di alcuni brani dell'attore Antonio Gargiuolo. Info 081 290 768. POMPEI Dalle 18 nell'aula Consiliare di palazzo De Fusco, "Mani Vesuviane", performance video-pittorica con il duo artistico pompeiano Ciro Segreto e Antonella Scala. Interverranno il sindaco Claudio D'Alessio, Franco Cuomo, critico d'arte, Carmine Ferrara esperto di riqualificazione ambientale. Info 081 857 6111. 
TORINO - "Juve-Milan rappresenta la sfida che ho vissuto con maggiore rivalità in 18 anni di carriera. Coi rossoneri ci siamo divisi a lungo il primato in Italia e in Europa. Sono già elettrizzato all'idea e non vedo l'ora che sia domenica". Così, con poche parole dal proprio sito, Alessandro Del Piero accende il big-match del prossimo turno, sfida che torna ad avere il sapore scudetto, vista la grande crescita, quest' anno, dei bianconeri " Con il Milan ritroveremo il clima delle grandi sfide e questo ci darà una grande carica", conclude Del Piero. DE CEGLIE IN GRUPPO - A Vinovo, intanto, Conte ha proseguito a lavorare soprattutto sulla tattica: il tecnico ha nuovamente insistito sui movimenti prima di chiudere la seduta con la consueta partitella. Dall'infermeria, intanto, arrivano buone notizie: dopo il recupero di Barzagli, si va verso il reinserimento al 100% in squadra anche di De Ceglie. Il terzino aostano, che ieri aveva svolto un allenamento differenziato, oggi è rientrato in gruppo anche se ha saltato la partitella conclusiva. LA VISITA DI NEDVED - A Vinovo si è visto anche Pavel Nedved che è venuto a caricare la squadra e a dare consigli dopo aver seguito con attenzione a San Siro Milan-Viktoria Plzen. Il ceco ha seguito l'allenamento a bordo campo insieme al ds Fabio Paratici. Leggi i commenti I commenti dei lettori 
ROMA - Questa è la storia di un piccolo comune che sfida la Costituzione e del suo sindaco che non ci sta a sottostare alle sentenze della Consulta. L'oggetto del duello? Un'ordinanza comunale che vieta il matrimonio degli immigrati irregolari. L'ordinanza anti-nozze. Il comune in questione è quello di Chiari, a due passi da Brescia e il sindaco è il senatore leghista Sandro Mazzatorta, quello  -  per intendersi  -  che il 27 settembre scorso nell'aula del Senato ha proposto la creazione di "una brigata della polizia per l'espulsione degli stranieri delinquenti". Lo stesso giorno il senatore e sindaco del Carroccio ha emanato un'ordinanza in base alla quale "gli stranieri che vogliono sposarsi devono presentare il permesso di soggiorno valido". Tradotto: a Chiari divieto di nozze per i clandestini. Peccato che una recentissima sentenza della Corte costituzionale dica altro. La sentenza della Consulta. Il 25 luglio scorso la Corte costituzionale, con la sentenza 245/2011 redatta dal presidente Alfonso Quaranta, ha dichiarato l'illegittimità del pacchetto sicurezza 2009 nella parte in cui impone il permesso di soggiorno come condizione indispensabile alla celebrazione delle nozze. Ricordano infatti i giudici che "i diritti inviolabili, di cui all'articolo 2 della Costituzione, spettano ai singoli non in quanto partecipi di una determinata comunità politica, ma in quanto esseri umani e la condizione giuridica dello straniero non deve essere pertanto considerata come causa ammissibile di trattamenti diversificati e peggiorativi". Insomma via libera al matrimonio anche se uno dei due promessi sposi è clandestino. Ma a Chiari la pensano diversamente. La "disobbedienza civile" di Chiari. Dopo la sentenza della Consulta "la Lega Nord - sostiene il senatore e sindaco di Chiari  -  ha tenuto duro e ha portato avanti la disobbedienza civile nel rispetto della legge e per la sicurezza di tutti i cittadini". Mazzatorta ha emanato un'ordinanza che vieta le nozze con un immigrato irregolare. "Ciò è stato possibile  -  racconta Mazzatorta  -  ricorrendo a una norma di legge chiarissima che prevede la presentazione dei documenti per le coppie che chiedono le pubblicazioni. E così si dispone come nell'ambito della documentazione necessaria ai fini della pubblicazione di matrimonio deve necessariamente essere presentata dallo straniero interessato la documentazione prevista dall'articolo 5 del decreto legislativo 286/1998 (la Bossi-Fini, ndr), ovvero il permesso di soggiorno o la carta di soggiorno in corso di validità". Con buona pace della Costituzione. Leggi i commenti I commenti dei lettori 
L'incontro avrebbe dovuto avviare un percorso comune per la costruzione delle primarie per la scelta del candidato a sindaco della città di Palermo tra Pd, Idv, Federazione della sinistra, Sel, Verdi e movimenti del Coordinamento per Palermo, in vista delle amministrative di primavera, e, invece, le posizioni espresse dai leader dei partiti del centrosinistra, che questo pomeriggio si sono dati appuntamento a Palermo, continuano ad essere distanti. Ad aprire i lavori dell'assemblea cittadina, organizzata nella sala Valdesi, è stato l'intervento dell'ex parlamentare Titti De Simone, seguita subito dalla lettura di un messaggio di Rita Borsellino. In sala anche i deputati nazionali dell'Idv Leoluca Orlando e del Pd Tonino Russo. Nonostante la partecipazione dei democratici il nodo delle alleanze e dell'appoggio del Pd al governo Lombardo resta. "Se il Pd continua a sostenere Lombardo, farà primarie diverse dalle nostre" ha detto Orlando. Secca la replica del coordinatore dell'area Marino del Pd siciliano Giovanni Bruno "collegare le primarie della città con l'appoggio al governo Lombardo è strumentale e serve solo a non farle". Media, invece, il coordinatore regionale di Sel Erasmo Palazzotto: "Vogliamo l'unità del centrosinistra senza il Terzo Polo e le primarie per la scelta del candidato a Palermo e in Sicilia. A Orlando dico  -  conclude  -  Si candidi alle primarie del centrosinistra". 
BELGRADO - Rispetto a due anni fa nella semifinale del campionato europeo femminile di volley cambia la città e il palazzo dello sport, ma non le protagoniste. L'Italia sabato a Belgrado affronta la Germania, in un remake della sfida di due anni fa. Ancora le tedesche guidate da un italiano doc Giovanni Guidetti sulla strada di Massimo Barbolini, due concittadini modenesi. Inutile negare che per i due allenatori, abituati a trovarsi di fronte, è sempre una sfida particolare, una sorta di derby modenese. Guidetti arriva a guidare la Germania dopo un passato da secondo di Frigoni alla nazionale italiana e poi i viaggi in Stati Uniti e Bulgaria. Mentre Barbolini, che si dedica alla panchina da maggior tempo, compie un percorso diverso carico di successi pure nei club di Matera e Perugia. E poi c'è voglia di rivincita: due anni fa a Lodz la vittoria sulla Germania spianò la strada all'oro azzurro. Nel quarto di finale giocato stasera le teutoniche hanno superato con poca fatica la Repubblica Ceca 3-0 (25-18, 25-20, 25-17). Il sestetto tedesco, in questa edizione continentale, appare in grande forma: nei giorni scorsi ha addirittura piegato le padrone di casa della Serbia. L'analisi del ct azzurro: "La Germania è una squadra forte, molto brava in difesa e con un buon attacco  -  racconta Barbolini  -  Rispetto alla formazione che abbiamo incontrato ad agosto durante il World grand prix, c'è la novità Grun. Si tratta di una giocatrice di classe ed esperienza che dopo aver cercato fortuna nel beach volley ha deciso di torneo con successo all'indoor". Oggi le azzurre hanno raggiunto Belgrado e svolto un allenamento di pesi e palestra. Domani le campionesse uscenti prenderanno confidenza con il campo di gioco, la storica Hala Pionir, che ospiterà le ultime due gare. La buona partita vista nei quarti contro l'Olanda, comunque, lascia ben sperare: "Siamo tornati a giocare a certi livelli - ammette Barbolini  -  e anche nei momenti di difficoltà ci ha dato una mano il muro e la difesa. Arrivati a questi punto sono partite sempre in bilico e non puoi distrarti. Basta un passo falso per farti ritrovarti dietro nel punteggio. Le ragazze sono abituate a giocare sfide secche e finora i risultati si sono visti". Per il futuro il commissario tecnico vede un sestetto in salute: "Lo avevo detto all'inizio, era importante che la squadra giocasse bene nei momenti che contano e per fare questo bisogna crescere durante il torneo. Contro l'Olanda siamo arrivate a giocare bene ora guardiamo avanti. Non si può pretendere di essere sempre a top, ma quanto conta l'Italia risponde presente". Un'altra semifinale: "E' una grande occasione, difficile, ma che dobbiamo saper sfruttare  -  ripete il ct  -  il cammino verso le Olimpiadi è duro ci sono cinque o sei squadre che meritano di andare a Londra e purtroppo non c'è spazio per tutte. Arrivare in semifinale con la Russia eliminata è stato importante. Dal punto di vista tecnico per restare avanti dobbiamo gestire bene la fase ricezione-attacco". L'ALTRA SEMIFINALE - Anche la Serbia si è poi qualificata per le semifinali battendo la Polonia per 3-0 (25-14, 25-20, 26-24) nell'altro quarto. Ora in semifinale affronterà la Turchia, che si era qualificata ieri. Le due semifinali di questo Europeo, appunto Italia-Germania e Serbia-Turchia, si disputeranno sabato 1 ottobre alle 17 e alle 20 (l'ordine delle gare è ancora da confermare), mentre domenica 2 ottobre si giocheranno sempre a Belgrado le due finali. Leggi i commenti I commenti dei lettori 
