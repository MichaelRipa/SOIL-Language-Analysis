MILANO - Nessun gol in nazionale per Pazzini ed Eto'o. Un attacco sterile rispetto a un centrocampo che snocciola gol. E Leonardo sorride. Ride perché non uno, ma tre mediani hanno fatto gonfiare le reti delle squadre avversarie. Thiago Motta, Cambiasso e Mariga: una rete a testa, rispettivamente contro Slovenia, Stati Uniti e Angola.  A galvanizzare l'ambiente interista c'è la grande prestazione di Sneijder. Il trequartista ha trascinato l'Olanda alla vittoria per 4-0 contro l'Ungheria. Per tutti prestazioni sopra la sufficienza che, rendono meno irta la strada che porta alla stracittadina in programma il 2 aprile. Una partita che acquista quotidiana importanza. Tant'è che i minuti di gioco sono stati sapientemente dosati sia per gli interisti in nazionale che per i milanisti. Julio Cesar si fa onore con il suo Brasile cha ha battuto la Scozia per 2-0. Doppietta di Neymar, il centravanti che piace alle due milanesi. E anche qui è derby. Con Julio Cesar c'è anche Lucio che, per la stracittadina sarà assente per squalifica. Al contrario Maicon è rimasto per 90' in panchina. Gol e vittorie, questo riportano a casa i nerazzurri in giro per il mondo. E Leonardo continua a sorridere. Tutti sono pronti e concentrati in vista di sabato prossimo. C'è solo un'ombra a impensierire l'Inter: quella della difesa con le condizioni di Cristian Chivu e Andrea Ranocchia. Il nazionale italiano sarà visitato domani a Roma dal professor Mariani. Il romeno tornerà a Milano domani. Il difensore anche oggi è stato sottoposto a esami medici. Gli esiti non sono confortanti. Ma c'è chi giura che per sabato al derby non mancherà. Leggi i commenti I commenti dei lettori 
Muore per infarto dopo aver inseguito alcuni immigrati ambulanti abusivi. E' la tragica fine capitata ad un vigile urbano di Pompei, Luigi Falanga, di 55 anni. Il fatto è accaduto in serata. Il vigile stava pattugliando assieme ad altri colleghi una delle arterie principali della città alle porte di Napoli, via Roma, dove spesso gli extracomunitari espongono le loro mercanzie. Alla vista dei vigili, come spesso accade, i vu cumprà si sono dati alla fuga: ne è nato un breve inseguimento a piedi conclusosi con il fermo degli ambulanti condotti al comando per le pratiche di rito. A quel punto il vigile ha avvertito un malore, venendo subito accompagnato nella vicina clinica Maria Rosaria dove è giunto già privo di vita. Arresto cardiocircolatorio il responso dei medici che ne hanno constatato il decesso. -La notizia della morte del vigile è stata accolta con commozione a Pompei. "Era una persona nolto ligia sul lavoro - dice il sindaco Claudio D'Alessio parlando di Luigi Falanga -, attento a far rispettare gli ordini impartiti e a reprimere ogni forma di illegalità. Purtroppo la presenza massiccia di vu cumprà la domenica è quasi una costante nel centro di Pompei. Gli immigrati arrivano in numero ingente anche dai comuni vicini e inondano i marciapiedi con la loro merce. Su questo noi interveniamo sia perchè quella offerta è il più delle volte merce contraffatta, sia a salvaguardia dell'immagine e del decoro della città". Tuttavia, dopo questo episodio, il primo cittadino della città celebre per gli Scavi non teme che il clima di accoglienza nei confronti degli stranieri possa cambiare: "Questa è una città sensibile e perfino rispettosa - sottolinea - di chi è costretto per vivere a vendere materiale illegale. Non c'è nulla che vada nella direzione dell' intolleranza in un luogo che si rifà all'insegnamento del beato Bartolo Longo e in una città di fede. Non ho dubbi - conclude - che Pompei non cambierà il proprio atteggiamento dopo questa disgrazia". 
NEW YORK - Tempi difficili si prospettano nel futuro dell'Italia, ma non ci si preoccupi: ce la faremo. Anzi: "We shall overcome", promette Giorgio Napolitano che, per la sua professione di ottimismo, mutua le parole del più famoso inno dei neri d'America in lotta per i diritti civili al seguito di Martin Luther King. Prima giornata del terzo viaggio americano del Capo dello Stato. Napolitano incontra i rappresentanti della comunità italoamericana nel cuore di Manhattan. Omaggio ad Obama, che per l'anniversario dell'Unità d'Italia ci ha inviato "una straordinaria proclamazione" tutta puntata su due parole: "Orgoglio e fiducia". Tra due giorni il Presidente della Repubblica sarà a Ellis Island, simbolo dell'immigrazione italiana in America. "Siamo grati agli Stati Uniti per le opportunità che ha saputo offrire ai nostri cittadini. Sono un Paese che è capace di premiare il duro lavoro e di promuovere gli avanzamenti sociali". Anche per questo gli italoamercani continuano a provare "sincero affetto" per il loro Paese d'origine. Come faceva Geraldine Ferraro, la prima donna nella storia americana a far parte di un 'ticket' per la Casa Bianca. Oggi "ne piangiamo la scomparsa", ricorda il Presidente della Repubblica. "Il mondo di oggi è contrassegnato da opportunità e sfide", conclude, "i prossimi anni non saranno facili per facili per nessuno, ed in particolare per l'Italia. Ma oggi ho il grande piacere che le celebrazioni per il nostro 150esimo anniversario hanno visto emergere un rinnovato spirito nazionale. Questo il nuovo spirito di orgoglio e fiducia, la rinnovata volontà di rafforzare la nostra unità e coesione nazionale sono le condizioni per superare le difficoltà che sono davanti a noi. Sì, we shall overcame". Leggi i commenti I commenti dei lettori 
Una convincente prova di squadra conduce l’Angelico a una sonante vittoria contro Pesaro che, interrompendo la striscia di quattro sconfitte consecutive, le consente di mantenersi quattro punti al di sopra della “quota retrocessione”, occupata da Teramo e Brindisi, e le restituisce la fiducia perduta nelle ultime sfide. Finisce 88-64 e, se in casa biellese non si può forse parlare ancora di piena guarigione, certamente si è in presenza di una squadra ormai fuori dal tunnel quanto a identità, voglia e capacità di giocare insieme. Proprio il collettivo, accanto a una ferocia difensiva raramente messa in campo in questo campionato, è stata la chiave che ha permesso a Biella di indirizzare da subito il match su un binario propizio. Si comincia con gli effetti speciali: un tiro libero di Suton, una tripla di Salyers, una rubata con schiacciata di Viggiano e un magico canestro più tiro libero di Chessa: in un attimo si va sul 9-0 e, da quel momento, la gara si fa in discesa. Pesaro, in un periodo di evidente difficoltà capisce poco in attacco (il play Collins, costantemente raddoppiato con determinazione asfissiante, non riesce a ispirare il gioco degli ospiti e finirà con soli 7 punti segnati) e in difesa patisce le folate dei padroni di casa: il primo canestro dal campo lo segna solo dopo cinque minuti e mezzo e solo dalla lunetta riesce a contenere un po’ il divario. I primi due quarti seguono lo stesso copione, anche se nel secondo i marchigiani trovano meglio la via del canestro: si va al riposo sul 49-37, con tutti e dieci i biellesi a referto con almeno un punto segnato e alcune azioni pregevoli come il recupero con schiacciata del giovane Moraschini (9 punti per lui) o la tripla realizzata a fil di sirena da distanza siderale dall’ex Diaz (10 punti). Guarda la photogallery del match La musica non cambia al rientro dagli spogliatoi, anzi Biella aumenta il vantaggio chiudendo il terzo quarto sul 68-52, costruito grazie a una particolare attenzione difensiva (da sottolineare la prova di Slaughter, guardia discussa da tifosi e commentatori, che stavolta ha mostrato grande impegno infliggendo anche una spettacolare stoppata a Collins e, sull’altro lato del campo, segnando 10 punti) e soprattutto grazie a una gara esemplare del veterano Soragna, miglior marcatore di Biella con 15 punti, che nei momenti topici ha sfoderato la sua esperienza. Nell’ultimo quarto il divario si allarga ancora, con Biella che con pazienda scardina la zona comandata dal coach pesarese Dalmonte e costringe gli avversari a molte palle perse. Molto nervoso Daniel Hackett, che in pochi attimi si fa fischiare un antisportivo, quindi il quinto fallo e un ulteriore fallo tecnico. A questo punto Pesaro si arrende e consente a Biella di chiudere con un +24 che ribalta il -19 della gara di andata. Da segnalare, tra i biellesi, gli 11 punti ciascuno di Chessa e Viggiano, gli 8 di Sosa, Jurak e Suton (quest’ultimo autore anche di 10 rimbalzi), mentre tra i pesaresi si stagliano Almond (16 punti e otto rimbalzi) e l’ex Cusin (11 punti e sei rimbalzi). «La gara l'avete vista tutti, tecnicamente non c'è niente da dire – commenterà coach Cancellieri dopo il match - Ci mancava la vittoria, l'abbiamo ottenuta: è un passo in avanti verso qualcosa che dobbiamo ancora fare. Dobbiamo giocare con questo atteggiamento, e dobbiamo farlo tutti assieme, anche assieme al nostro pubblico. La mentalità deve essere questa: per avere un'altra partita così, non un'altra vittoria ma un'altra partita come questa perche così possiamo giocarcela con tutti. Dopo la sconfitta con Sassari la nostra fiducia era davvero ridotta. Avevamo preso un brutto schiaffo, abbiamo dovuto ricostruire il nosto morale. Adesso siamo più sereni, ma se vogliamo capitalizzare la vittoria dobbiamo continuare a lavorare in questo modo». 
MALAGA - Lo scozzese Paul Lawrie ha vinto con 268 colpi (66 67 65 70), 12 sotto par, l'Open de Andalucia de Golf, gara dell'European Tour disputata sul percorso del Parador de Malaga (par 70), a Malaga in Spagna, e dove Lorenzo Gagli si è classificato 51° con 281 (71 65 72 73). Il 42enne pro di Abeerdeen era da nove anni alla caccia dell'ottavo titolo nel circuito, dopo che tra il 1996 e il 2002 aveva colto sette successi tra i quali quello prestigioso nell'Open Championship (1999). In un combattuto giro finale, che ha iniziato da leader, ha tenuto testa agli avversari superando di un colpo lo svedese Johan Edfors (269 - 65 71 65 68) e di due il cileno Felipe Aguilar (270 - 67 69 66 68). Al quarto posto con 271 il danese Jeppe Huldahl, l'inglese Mark Foster e il francese Raphael Jacquelin, che fino alle ultime battute ha sperato di ripetersi dopo il successo nel Sicilian Open della scorsa settimana. Note di merito per lo svedese Christian Nilsson, settimo con 272, mentre hanno ceduto lo spagnolo José Manuel Lara, da quinto a ottavo con 274, alla pari con il sudafricano Hennie Otto e al tedesco Florian Fritsch, e l'inglese Kenneth Ferrie, da secondo a 11° con 274. Gagli, che era entrato nel field grazie al quinto posto nel Sicilian Open, ha iniziato sopra par (71) poi ha effettuato un ottimo secondo giro in 65 colpi, ma successivamente non ha mantenuto il ritmo. Nel turno conclusivo ha segnato due birdie e cinque bogey per il 73. E' uscito al taglio dopo 36 buche Emanuele Canonica, 131° con 146 (75 71), ed è toccata la stessa sorte all'inglese Nick Dougherty, al nordirlandese Darren Clarke, agli spagnoli Miguel Angel Jimenez e José Maria Olazabal, allo scozzese Colin Montgomerie, al neozelandese Michael Campbell e agli indiani Jeev Milkha Singh e SSP Chowrasia. A Lawrie sono andati 166.660 euro su un montepremi di un milione di euro. Leggi i commenti I commenti dei lettori 
TRIPOLI - Con effetto immediato, la Nato è ufficialmente al comando e ha già nominato il generale canadese Charles Bouchard, alla guida delle operazioni militari dell'Alleanza Atlantica in Libia. Dopo l'accordo dei Ventotto la linea prende forma. Una 'no fly zone plus' e l'embargo navale delle armi. Sull'intervento da terra si vedrà in seguito, anche se l'importante "resta difendere i civili" e l'avanzamento delle truppe sul terreno rischia di essere troppo pericoloso per i cittadini. Non più Odyssey dawn (Odissea all'alba), ora l'operazione militare si chiama Unified protector (Protezione unificata) ed è coordinata da Napoli. Con il passaggio del comando dalla coalizione dei volenterosi (di cui facevano parte una decina di Paesi) alla Nato, il nuovo nome vuole soprattutto ricordare che lo strumento di protezione della popolazione adesso è unico, e unito. Bouchard intanto ha ripreso a bombardare Tripoli e Sirte con raid aerei in serata. "Sono stato nominato comandante del Comando congiunto combinato per le operazioni di embargo e abbiamo cominciato anche ad applicare con successo la no-fly zone", ha spiegato il generale in un comunicato della Nato. Il colonello Gheddafi - che non si vede in televisione così come non si vedono i suoi figli, da mercoledì scorso (giorno del suo ultimo discorso pubblico) -, però non si arrende. Si sposta invece. Secondo il suo portavoce: "Sta seguendo la guerra. Perché siamo in guerra e così fanno i capi di Stato. Cambiano posto, si spostano in ogni città e gestiscono le operazioni militari". Le sue forze hanno ricominciato a martellare Misurata. Testimoni parlano di oltre otto morti colpiti da colpi di mortaio. "C'è stato un altro massacro", ha raccontato per telefono un uomo che ha detto di chiamarsi Saadoun. "Alcuni dei 24 feriti sono in condizioni gravi, hanno perso parti del  corpo", ha aggiunto, precisando che la nuova offensiva dei lealisti è arrivata da ovest. Misurata è l'anello debole, ancora non del tutto in mano ai ribelli che, invece, sono sempre più stabili nelle altre città. Le forze fedeli al regime hanno ripreso l'attacco contro la città portuale situata tra Tripoli e Sirte perché, secondo gli insorti, Gheddafi sta spostando lì tutto il suo peso nel tentativo di controllare l'intera parte ovest del Paese dopo aver perso quella est. Ribelli verso Sirte. Dopo la riconquista di Agedabia, Brega, Uqayla e Bin Jawad, dopo aver ripreso il controllo dei principali centri petroliferi di Ras Lanuf, Marsa el Brega e Tobruk, i ribelli libici proseguono nell'avanzata verso Sirte, città natale di Muammar Gheddafi da dove oggi sono stati visti lasciare la città, diretti verso Tripoli, un convoglio di 20 mezzi militari e dozzine di civili. Fino a ora non erano mai riusciti a raggiungerla e si erano fermati a Ben Jawad, a meno di 200 chilometri a est. Sirte è considerata la roccaforte del Colonnello. Capoluogo della municipalità di Sirte, l'equivalente di una regione italiana, che confina a nord-ovest con quella di Misurata. Gheddafi, nato lì nel 1942, durante la presidenza aveva fatto diversi tentativi per farla diventare la capitale dello Stato. "Oggi vogliamo andare a Sirte", ha spiegato il 25enne Marjai Agouri, uno dei cento insorti schierati sulla nuova linea del fronte a Bin Jawad, l'avamposto più occidentale conquistato all'inizio di marzo, poi ripreso dalle forze di Gheddafi. "Qui non ci sono più i suoi soldati, controlliamo tutta la città", ha raccontato il 22enne Youssef Ahmed, "andremo verso occidente, ora combatteremo per Sirte", ha aggiunto raccontando di aver catturato nella notte una trentina di mercenari provenienti da Niger e Mali. "Apprezzo davvero il governo francese e quello britannico perché per merito loro siamo riusciti a vincere", ha aggiunto Ahmed, "i soldati di Gheddafi non si aspettavano una nostra avanzata così rapida". Il petrolio. Ma la vera preoccupazione del Colonello restano i centri petroliferi. I bacini che si trovano nelle regioni della libia controllate dai ribelli producono dai 100mila ai 130mila barili al giorno e l'opposizione ritiene di esportare greggio entro "meno di una settimana", ha dichiarato un portavoce della guerriglia. "Produciamo circa dai 100mila a 130mila barili al giorno e possiamo facilmente aumentare questo ritmo fino a 300mila barili al giorno", ha dichiarato Ali Tarhoni, rappresentante dei ribelli responsabili delle questioni economiche, finanziarie e petrolifere. Per poi aggiungere di aver firmato un accordo con il Qatar, delegando all'emirato la commercializzazione del greggio. L'appello del Papa. Tacciano le armi, si torni all'impegno diplomatico e autorità e cittadini privilegino la via del dialogo e della riconciliazione, ha detto Benedetto XVI sempre più teso per le "notizie drammatiche" che fanno crescere in lui "la trepidazione" soprattutto per la "popolazione civile" e l'"apprensione" per gli sviluppi di una situazione orientata "all'uso delle armi". Papa Ratzinger si è appellato alla diplomazia: "Rivolgo un accorato appello agli organismi internazionali e a quanti hanno responsabilità politiche e militari, per l'immediato avvio di un dialogo, che sospenda l'uso delle armi". Operazione 'Unified protector'. E mentre gli Stati Uniti - che ora coordinano le operazioni della 'no fly zone' e dei raid aerei -, scalpitano per allentare la loro presenza, la Nato prende il pieno comando della missione in Libia. Con l'approvazione dei nuovi piani, l'Alleanza assume anche il comando delle operazioni per proteggere i civili dalle truppe del colonello Gheddafi, con una no fly zone rafforzata (la 'no fly zone plus': più aerei in campo, tra i 5 e i 10 Awacs, 10-15 velivoli da rifornimento e una decina di caccia), che prevede anche raid su bersagli di terra. Gli ambasciatori non entreranno nel merito - hanno precisato le fonti - della 'cabina di regia' politica che sarà discussa martedì a Londra dai ministri degli esteri dei Paesi, incluso quelli arabi, che partecipano alle operazioni e che si costituiranno in "gruppo di contatto". A questa cabina di regia, la Francia vorrebbe affidare il "pilotaggio politico". Il ministro degli esteri Franco Frattini oggi ha escluso che esisterà una cabina di regia, "tanto meno a due" (Francia-Gb). Il passaggio delle operazioni sotto in controllo politico e militare della Nato è stato chiesto con forza dall'Italia, che ha espresso grande soddisfazione per la soluzione che è in fase di completamento. Sulla guida politica delle operazioni si deciderà nella conferenza internazionale che si terrà a Londra martedì, e alla quale, in qualità di osservatore, parteciperà anche la Santa Sede. Certo al momento è che la bozza del piano militare messo a punto dalla Nato limiterà l'uso della forza strettamente alla protezione dei civili e delle zone popolate. Il piano di tre mesi non prevede l'intervento a sostegno dei ribelli, né fornitura di armi quindi, e l'Alleanza Atlantica "rimarrà sempre imparziale e non si schiererà", hanno spiegato fonti diplomatiche. "L'obiettivo è di fermare ogni potenziale pericolo per la popolazione, in linea con la risoluzione del Consiglio di sicurezza dell'Onu", ha sottolineato un diplomatico. La posizione italiana. Sul fronte diplomatico il ministro degli Esteri Franco Frattini ha spiegato: "Dobbiamo continuare a proteggere la popolazione civile, abbiamo visto quello che è successo a Misurata dove la popolazione è stata colpita duramente, ci sono decine di morti, addirittura abbiamo segnalazioni secondo le quali le truppe di Gheddafi metterebbero i civili morti come falsa prova che sarebbero stati colpiti dalla coalizione, che non può e non deve fare operazioni di terra, sono assolutamente escluse perché rischierebbero di colpire i civili". Quanto infine alle dichiarazioni sull'asse Italia-Germania, Frattini ha affermato: "Sul comando non cambia nulla, abbiamo chiesto e ottenuto il comando della Nato. Dobbiamo ripetere che le operazioni militari sono un mezzo e non un fine, il fine è garantire alla popolazione libica un futuro di democrazia e libertà, dobbiamo quindi promuovere un cessate il fuoco. La nostra finalità ultima è il 'dopo Gheddafi', garantire alla popolazione libica di vivere finalmente senza paura del regime e delle rappresaglie". 
ROMA - La penultima giornata della regular season del campionato di serie A1 consegna agli annali alcuni verdetti. Nella parte alta della classifica Macerata perde al tie break contro la Sisley ma conquista il terzo posto. Monza e Verona sono certe di disputare i playoff. Battaglia ancora aperta per la quarta poltrona tra Casa Modena, Sisley Treviso e Monza. Salve e fuori da ogni gioco Roma e Andreoli Latina. Per l'ultimo posto playoff testa a testa tra San Giustino e Vibo. Nella sfida salvezza tre punti dividono Piacenza e Castellana Grotte con i pugliesi sfavoriti. Ma tutto si decide domenica prossima. Nel match tra le trionfatrici in Europa e deluse del momento rialza la testa Treviso che espugna il campo della Lube e interrompe la striscia di quattro sconfitte consecutive. Tra i veneti solita buona prova di Fei con 23 punti e Horstink 20. Mentre tra gli uomini allenati da Berruto continua a pesare l'assenza per infortunio dell'opposto Omrcen: "Ho visto dei miglioramenti rispetto a Cuneo e Roma  -  sottolinea il coach  -  e soprattutto siamo terzi matematicamente. A partire dalla prossima settimana possiamo lavorare per i playoff". Poco soddisfatto, al di la della vittoria, il timoniere orogranata Piazza: "Mi aspettavo qualcosa di più da parte della mia squadra sotto l'aspetto della prestazione. Siamo stati troppo altalenanti". A Piacenza arriva un'inedita Cuneo che va sotto di due set, poi rimonta e infine perde al quinto parziale. La seconda della classe gioca a ranghi ridotti per scelte tecniche e per infortuni (Wijsmans, Patriarca e Peda). I padroni di casa raccolgono due punti ma per raggiungere la salvezza matematica ne manca ancora uno. Nella corsa per il quarto posto rallenta Modena sconfitta al tie break a Verona. I veneti centrano così un settimo posto prezioso che significa playoff. In evidenza Pajenk (15 punti) e Lasko 21 (punti). I gialloblù pagano l'assenza del palleggiatore titolare infortunato e l'allenatore Bagnoli ammette: "La sintonia tra regista e opposto non si trova in breve tempo. Ci siamo allenati con continuità e ho visto cose positive. Attendiamo il prossimo match e speriamo di conservare il quarto posto". Vittoria di sostanza per l'Acqua Paradiso Monza che ora è sicura di giocare i playoff. Deve, invece, ancora lottare Vibo che si trova a pari punti con San Giustino (sconfitta a Castellana Grotte) sull'ultimo gradino valido. A fare la differenza per i brianzoli i muri: 15 totali. Male i calabresi in attacco, solo 33 per cento, e al servizio. Castellana Grotte, dopo aver battuto gli umbri e aver fatto un girone di ritorno fenomenale, si gioca le residue speranza di salvezza nell'ultima giornata: deve vincere e sperare in un passo falso della Copra. Il coach Gulinelli fa una promessa ai tifosi: "Andremo a Treviso per portare a casa i tre punti. Purtroppo, però, le nostre forze non bastano a raggiungere l'obiettivo. Ma vogliamo finire il campionato alla grande". Latina raggiunge la salvezza vincendo il derby contro Roma grazie alle maggiori motivazioni messe sotto rete e alla serata di grazia di Popelka autore di 19 punti e Starovic 21. Trento-Forlì si recupera giovedì alle ore 20.30. Ecco il consueto resoconto della giornata con i tabellini. LUBE BANCA MARCHE MACERATA - SISLEY TREVISO 2-3 (22-25, 25-20, 16-25, 25-21, 12-15) - LUBE BANCA MARCHE MACERATA: Lampariello, Savani 15, Paparoni (L), Vermiglio 2, Marchiani, Conte, Stankovic 6, Martino 16, Vadeleux, Van Walle 20, Cacchiarelli (L), Podrascanin 8. All. Berruto. SISLEY TREVISO: Elgarten, Fei 23, Horstink 20, Kovar, Papi 13, Farina (L), Boninfante 1, De Togni, Bontje 6, Maruotti, Bjelica 9. Non entrati Szabo, Vanin. All. Piazza. ARBITRI: Gnani, Santi. NOTE - Spettatori 2000, incasso 9800, durata set: 24', 25', 23', 24', 15'; tot: 111'. COPRA MORPHO PIACENZA - BRE BANCA LANNUTTI CUNEO 3-2 (25-18, 25-15, 22-25, 18-25, 15-11) - COPRA MORPHO PIACENZA: Popp 14, Semenzato, Marra (L), Gonzalez 4, Ruiz 20, Perazzolo 1, Nilsson 1, Massari (L), Zlatanov 12, Holt 11, Tencati 7, De Almeida. Non entrati Boschi. All. Lorenzetti. BRE BANCA LANNUTTI CUNEO: Mastrangelo 4, Henno, Parodi 24, Galic 2, Fortunato 6, Montagna (L), Carletti 3, Grbic, Nikolov 21, Volkov 13. Non entrati Peda, Patriarca. All. Giuliani. ARBITRI: Castagna, Pessolano. NOTE - Spettatori 19000, incasso 3500, durata set: 26', 25', 29', 25', 16'; tot: 121'. ANDREOLI LATINA - M. ROMA VOLLEY 3-1 (22-25, 25-23, 25-18, 25-23) - ANDREOLI LATINA: Kovacevic 13, Popelka 19, Kohut 6, Gitto 7, Sottile 1, Cortina, Pieri (L), Spairani 1, Starovic 21, Giombini. Non entrati Nonne, Labardi. All. Medei. M. ROMA VOLLEY: Zaytsev 6, Paolucci, Lebl 6, Uriarte, Cesarini (L), Corsini 3, Saraceni 5, Bencz 26, Yosifov 6, Cisolla, Cupkovic 10. Non entrati Tomatis, Corsano. All. Giani. ARBITRI: Puecher, Tanasi. NOTE - Spettatori 1100, incasso 5200, durata set: 25', 27', 25', 28'; tot: 105'. MARMI LANZA VERONA - CASA MODENA 3-2 (25-22, 25-20, 21-25, 23-25, 16-14) - MARMI LANZA VERONA: Latelli, Pajenk 15, Kosmina, Brunner 10, Meoni 1, Lasko 21, Smerilli (L), Lotman 14, Cala Gerardo 20, Herpe. Non entrati Zingel, Mazzi. All. Bagnoli. CASA MODENA: Manià (L), Fabroni 4, Kooistra 7, Dennis 24, Berezhko 13, Kooy 17, Casadei 3, Creus Larry 1, Casoli, Piscopo 11. Non entrati Nicolini, Ciabattini. All. Bagnoli. ARBITRI: Satanassi, Padoan. NOTE - Spettatori 1400, incasso 17000, durata set: 26', 28', 26', 30', 17'; tot: 127'. ACQUA PARADISO MONZA BRIANZA - TONNO CALLIPO VIBO VALENTIA 3-1 (25-11, 22-25, 25-22, 25-23) - ACQUA PARADISO MONZA BRIANZA: Rauwerdink, Forni 8, Molteni 10, Buti 9, Rooney 16, Travica 4, Gavotto 14, Shumov 2, Exiga (L). Non entrati Cetrullo, Pesenti, Krumins, Zito. All. Monti. TONNO CALLIPO VIBO VALENTIA: Rivera Caamano 9, Coscione 1, Anderson 21, Kindgard, Baroti, Simeonov 16, Ananiev, Barone 5, Fanuli (L), Nikolov 7. Non entrati Feroleto, Suljagic, Ferraro. All. Di Pinto. ARBITRI: Sampaolo, Cipolla. NOTE - Spettatori 3000, incasso 3100, durata set: 21', 27', 29', 28'; tot: 105'. BCC-NEP CASTELLANA GROTTE - RPA-LUIGIBACCHI. IT SAN GIUSTINO 3- 1 (25-22, 25-21, 20-25, 25-21) - BCC-NEP CASTELLANA GROTTE: Milushev 15, Rak 13, Pagano (L), Cozzi 9, Guerra 1, Patriarca 1, Falaschi 3, Torre, Dvoranen 16, Rodriguez 11, Gallotta, Cicola (L). Non entrati Guglielmi. All. Gulinelli. RPA-LUIGIBACCHI. IT SAN GIUSTINO: Zhukouski, Van Den Dries 13, Schwarz 17, Dias 7, Giovi (L), Finazzi 8, Nikic 2, Braga, Lo Bianco (L), Maric 8, Cester 12, Steuerwald 3. Non entrati Bartoletti. All. Zanini. ARBITRI: Boris, Sobrero. NOTE - Spettatori 1500, incasso 11000, durata set: 26', 27', 26', 28'; tot: 107'. RISULTATI Lube Banca Marche Macerata-Sisley Treviso 2-3 (22-25, 25-20, 16-25, 25-21, 12-15); Copra Morpho Piacenza-Bre Banca Lannutti Cuneo 3-2 (25-18, 25-15, 22-25, 18-25, 15-11); Andreoli Latina-M. Roma Volley 3-1 (22-25, 25-23, 25-18, 25-23); Itas Diatec Trentino-Yoga Forlì (31/03/2011 ore 20:30 Diretta WebTV); Marmi Lanza Verona-Casa Modena 3-2 (25-22, 25-20, 21-25, 23-25, 16-14); Acqua Paradiso Monza Brianza-Tonno Callipo Vibo Valentia 3-1 (25-11, 22-25, 25-22, 25-23); BCC-NEP Castellana Grotte-RPA-LuigiBacchi. it San Giustino 3-1 (25-22, 25-21, 20-25, 25-21) CLASSIFICA Itas Diatec Trentino 67, Bre Banca Lannutti Cuneo 60,  Lube Banca Marche Macerata 48, Casa Modena 43, Sisley Treviso 42, Acqua  Paradiso Monza Brianza 41, Marmi Lanza Verona 36, RPA-LuigiBacchi.it San  Giustino 32, Tonno Callipo Vibo Valentia 32, Andreoli Latina 29, M.  Roma Volley 29, Copra Morpho Piacenza 28, BCC-NEP Castellana Grotte 25,  Yoga Forlì 10. Note: 1 Incontro in meno: Itas Diatec Trentino, Yoga Forlì PROSSIMO TURNO 3/4/2011 Ore: 18.00 Bre Banca Lannutti Cuneo-Itas Diatec Trentino; M. Roma Volley-Copra Morpho Piacenza; Sisley Treviso-BCC-NEP Castellana Grotte; Yoga Forlì-Lube Banca Marche Macerata; RPA-LuigiBacchi. it San Giustino-Andreoli Latina; Casa Modena-Acqua Paradiso Monza Brianza; Tonno Callipo Vibo Valentia-Marmi Lanza Verona Leggi i commenti I commenti dei lettori 
ROMA - Le rimproverano di aver voluto trarre un eccessivo profitto investendo i suoi risparmi (circa 400mila euro). Alcuni le danno della "capitalista". Altri si augurano che abbia imparato la lezione. Commenti espressi sul blog di Sabina Guzzanti, in cui l'attrice e regista, commenta il suo coinvolgimento nella truffa che ha visto per protagonisti numerosi vip, allettati da rendimenti tra l'8 e il 12%. "Guarda, l'avevamo capito tutto che grazie a Berlusca hai guadagnato un sacco di soldi - attacca Matteo, che certo non rientra tra i simpatizzanti della Guzzanti - Ma mica è una vergogna. Voi di sinistra avete la fissa che chi ha i soldi è un ladro, ma guarda che non è così. Chi ha i soldi, spesso, se li è guadagnati, proprio come te. Che hai fatto film, spettacoli per Mediaset, che hai fatto un filmone sul terremoto dell'Aquila e tanti spettacoli grazie a Berlusca". Andrea rincara la dose: "Senza cattiveria, ma te sta bene. Non è vergogna avere soldi se li hai guadagnati onestamente (come sicuramente hai fatto tu). Ma se uno ha un po' di soldi da parte per me non deve usarli per farne altri senza che il lavori ci guadagni: aprici un bar (e dai lavoro a qualcuno), compra una casa e affittala a equocanone a qualche precario (i risparmi, ovvero la casa per la tua vecchiaia, ti restano e magari si rivalutano pure), produci un film o uno spettacolo (se ha successo ci guadagni lo stesso). Ma darli a una finanziaria che nel migliore dei casi poi li presta a strozzo o li presta alle fabbriche di armi o a chi cazzo gli pare, beh, allora questi soldi è meglio farseli fregare. Con affetto, un tuo ammiratore". C'è chi la attacca, partendo proprio dal suo orientamento politico: "Io dico che se una persona ha degli ideali di vera sinistra non dovrebbe avere dei grandi capitali in banca - sottolinea un utente che si firma Frank - Comunque ammesso che abbia un po' di soldi, non va a darli ad una finanziaria senza sapere da dove arriva la rendita. Tanto da dove vuoi che arrivi (ma che siamo scemi?) arrivano dallo strozzina". "Personalmente - osserva Andrea in un commento - mi stupisce solo il fatto che una persona come te investa i suoi soldi in questo genere di luoghi, con interessi a dir poco impossibili. Vedere il tuo nome accostato a quello di questa gente non mi piace. Insomma la puzza di fregatura si sentiva lontano un miglio per me, ma tu nonostante questo hai investito per avere quegli interessi assurdi. non so se poi tu sapessi della struttura a catena di Sant'antonio". Comunque, non mancano quanti le esprimono solidarietà e, anzi, attaccano i giornali per come hanno trattato la vicenda (la stessa Guzzanti, nel post, denuncia di essere stata sbattuta in prima pagina). "Mia cara Sabina - scrive ad esempio Nunzia -  mi dispiace che tu sia stata vittima assieme ad altri di questo raggiro, spero che tu riesca a recuperare quanto più possibile. Non amareggiarti per commenti stupidi. Gli invidiosi si sfogano appena possono. Sta tranquilla che sarai sempre stimata da chi ti stimava". Sulla stessa lunghezza d'onda anche Silvia: "Forza Sabina, tutto andrà bene. Hai il mio sostegno, non foss'altro per la fierezza di questi anni nelle parole e nei fatti". La Guzzanti replica una sola volta: "Guardate che appunto lo scudo fiscale non l'ho fatto perché non ne ho avuto bisogno, avendo sempre dichiarato tutto. Ma siete così avvelenati berluscones che non sapete leggere? Per questo votate Berlusconi che vi inc...? E' proprio vano spiegarsi in italiano?". 
