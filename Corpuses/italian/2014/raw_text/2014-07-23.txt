MILANO - Facebook chiude il secondo trimestre con utile netto in crescita a 791 milioni di dollari, a fronte dei 333 milioni di dollari dello stesso periodo dell'anno scorso. I ricavi sono saliti a 2,91 miliardi di dollari dagli 1,8 miliardi di dollari del 2013, oltre le attese degli analisti. Lo afferma Facebook. "Abbiamo avuto un buon trimestre. La nostra comunità continua a crescere e vediamo molte opportunità", mette in evidenza l'amministratore delegato di Facebook, Mark Zuckerberg. Il più grande social network del mondo registra successi su tutti i fronti. Aumentano i ricavi da pubblicità per mobile, aumentano anche gli utenti attivi sulla piattaforma. A seguito della comunicazione dei risultati, le azioni dell'azienda di Zuckerberg sono salite di quasi 4 punti con nell'extended trading (gli scambi fuori orario), il che fa presagire un'apertura in forte rialzo domani a Wall Street. Gli introiti da pubblicità sono forse il dato più eclatante: saliti del 67%, a 2,68 miliardi di dollari. La pubblicità mobile copre il 62% (1,66 miliardi di dollari) dei ricavi del trimestre. Nei primi tre mesi dell'anno era al 59% del totale dei ricavi pubblicitari. Il dato è significativo perché indica un significativo orientamento verso l'utilizzo mobile da parte degli utenti. Anche la base degli utenti attivi si allarga: alla fine di giugno sono 1,32 miliardi, più 14% rispetto all'anno scorso. In media, 829 milioni di persone hanno usato Facebook ogni giorno in giugno, il 19% in più rispetto al 2013. Il numero di quelli che si collegano almeno una volta al giorno dai dispositivi mobile è stato di 654 milioni di persone in media a giugno (+14%). All'indomani della trimestrale, Facebook registra un balzo in avvio di contrattazioni a Wall Street: il titolo del social network parte subito con un rialzo del 7% arrivando a 76,85 dollari per azione, il massimo dalla quotazione ( segui il titolo in diretta ). Argomenti facebook mark zuckerberg 
di MATTEO MONTI e MATTEO PINCI ROMA - Dopo aver soffiato Iturbe alla Juventus, la Roma scalza dal mercato anche un'altra contendente. Walter Sabatini ha infatti superato agevolmente la concorrenza dei rivali della Lazio per Davide Astori: fresco di rinnovo con il Cagliari, seguito da circa un mese da Claudio Lotito e Igli Tare, il difensore di San Giovanni Bianco è il nuovo colpo in entrata dei giallorossi. Un affare da 8 milioni che permetterà ad Astori di aggregarsi ai nuovi compagni di squadra direttamente in America, dove gli uomini di Rudi Garcia sono impegnati per la tournée di preparazione estiva (stanotte, ore 1.30 italiane, l'amichevole contro il Liverpool). Prestito con diritto di riscatto per un'operazione da 8 milioni di euro complessivi. Il rinnovo di contratto firmato oggi da Davide Astori con il Cagliari sembrava aver definitivamente compromesso le possibilità di partenza per il difensore classe '87. "Ringrazio il presidente Giulini. E' una decisione che abbiamo preso insieme", ha affermato oggi l'ex rossoblu nella conferenza stampa di annuncio del rinnovo triennale con la squadra sarda. In realtà la formula si è rivelata propedeutica per l'avanzata dei giallorossi: dopo il confronto odierno tra Walter Sabatini e Renzo Contratto, agente di Astori, l'affare ha subito l'accelerata definitiva, con la definizione della formula del prestito (da 2,6 milioni) con diritto di riscatto fissato a 5,4 milioni. "Il mercato della Roma non è finito. Qualcosa in entrata faremo, forse addirittura oggi stesso" aveva dichiarato un sorridente Mauro Baldissoni a Roma Channel nel tardo pomeriggio. Detto, fatto. Davide Astori è l'uomo che andrà a completare il reparto difensivo della Roma, in attesa degli sviluppi intorno alla questione Mehdi Benatia e aspettando che il San Paolo permetta a Toloi di ritrovare i suoi vecchi compagni. Se dall'altra sponda del Tevere, il ds Igli Tare è stato costretto ad ammettere che "nel mercato le cose possono cambiare da un momento all'altro", i cambiamenti nella rosa giallorossa fanno sorridere Rudi Garcia che potrà affrontare la preparazione estiva con la squadra al completo - come da sua esplicita richiesta - dovendo ormai attendere la sola ufficializzazione della trattativa per accogliere Davide Astori in America. Da giallorosso. Argomenti calciomercato roma davide astori Leggi i commenti I commenti dei lettori 
Lo straordinario è ordinario così come l’arte è tale quando è compresa dai più nella propria normale natura e nel semplice apparire. Personalmente sento la necessità di “normalizzare” tutte le forme d’arte, di far sentire quotidianamente la presenza del bello che può risiedere anche nella sola ricercatezza per il dettaglio che diventa una goccia di stupore che profuma la giornata. Tutti sono in grado di apprezzare un bel luogo o un bel prodotto, fa parte di quel linguaggio universale che prescinde dalle logiche culturali ed avvicina gli esseri umani.   Se esiste ancora l’arte della carrozzeria italiana, questa deve tornare ad essere un fatto “normale” ed il miglior modo credo sia di applicarla ai migliori esempi della normale produzione automobilistica e non di riservarla solo alle auto impossibili, quelle molto costose, quelle che solitamente non vede nessuno, quelle che giacciono ferme in garage vittime della loro stessa immagine o della insana gelosia del proprietario. Il recente stile Peugeot è caratterizzato dall’attenzione al dettaglio  ma anche dalla semplificazione delle forme e del linguaggio, dalla ricerca che tende a liberare il design da quel inutile tendenza dell’overwriting che complicando lo rende un po’ barocco e molto lontano dall’essenza del proprio concetto. Il design semplice ma concreto della 2008 sono l’habitat ideale per esprimere il nostro modo di fare normalmente carrozzeria. Erano i primi di Febbraio di quest’anno quando presentavamo la 508 RXH fuoriserie. Venivamo da giorni di montagna: grande freddo scaldato da un forte ma pallido sole, tipicamente invernale. Tutti lavoravamo sotto un cielo blu come difficilmente se ne vedono. Ma la dannazione del designer è quella tipica dei creativi sempre risoluti a pensare non semplicemente al giorno dopo ma a quel che accadrà, un lontanissimo futuro indovinato dalla presunta comprensione delle regole che governano i massimi sistemi.... Non tutti sapevano che il prossimo capitolo della inaspettata passione per le auto del Leone era già smontato in carrozzeria. Si perché noi stilisti amiamo immaginare d’inverno l’estate e viceversa e non paghi della sperimentazione appena condotta, specie se molto soddisfatti per le intuizioni che ci hanno portato al risultato, decliniamo narcisistiche versioni. Nel nostro voler avere realtà di pensiero pensiamo sempre alla prossima stagione che ci concede anche i necessari tempi del fare. Quel giorno era indaco, sapeva di fresco, non ne vedevi il fondo e somigliava ad uno di quei rari cieli milanesi che ti fanno pensare a cosa ci sia fuori dal cemento, lontano dalla città. Accomodato in una sedia da alta montagna foderata di pelliccia, mi imbarazzai molto nello scoprirmi intento a pensare ad altro, non gustandomi il risultato di quella insperata fuga dalla città sognata mesi prima. Rimandai ogni riflessione alla condizione cittadina godendomi l’impagabile scenario che inevitabilmente rimase nel cuore. Forse non ho ancora raccontato come ogni auto creata nel nostro Atelier venga prima pensata nel proprio utilizzo, studiata per un life-style ben preciso e solo dopo aver messo a fuoco le esigenze del cliente disegnata e costruita. A volte sperimento in prima persona e nascono progetti liberi dalla condivisione con l’esterno: ma devo ammettere che io sono il peggiore dei possibili clienti. Tendo volutamente a perdermi nelle mie storie fatte di precisi istanti e non sono mai soddisfatto sino all’ultimo, quando lo storyboard è definitivo. E’ singolare come tutto cominci sempre dal titolo, dal nome della vettura o dal tipo di colore e di riflesso: è un’immaginazione a colori sebbene si dica che i sogni siano spesso in bianco e nero. L'indaco è uno dei simboli di prestigio più ricercati e fa parte di quelle tinte primordiali di tono nobile, ricavate dalle polveri che ricordano gli affreschi più importanti: solitamente accanto, a bilanciare il carattere della composizione, c’é sempre un magnifico rosso né arancione né blu. Solo rosso. L’indaco è quello della tunica dei Tuareg o dei Mauritani che nelle zone del corpo non coperte da indumenti, lo spalmano proprio in polvere per proteggersi dai raggi solari dando origine al soprannome di "uomini blu" conferito alle popolazioni nomadi dell'area. Ecco i colori giusti per la nostra versione del City Crossover: quelli dell’avventura. Quanti ricordi, quante citazioni, simbologie da Il nome della Rosa o da Codice Da Vinci ma le atmosfere e le suggestioni sono la base del nostro lavoro e servono per instaurare il giusto clima creando quella tensione elettrizzante che è la base dell’entusiasmo. Entusiasti eravamo tutti circa gli elementi del progetto RXH tanto da dover essere approfonditi, portandoli dallo stato di novità a quello di nuova compiutezza. Sulla 2008 smontata non mancava nulla: un nuovo livello di normalità. Come in una moderna architettura plein air, di giorno, luce solare soffusa attraverso la tendina opalescente del cielo, di sera, luce indiretta colorata. Touch screen di grande formato e pochi comandi tutti al posto giusto. Strumentazione alta come dice l’attore amato dalle donne ed un sistema di parcheggio provato mille volte sino a cercare spazi sempre più piccoli per portarlo al limite: ma lui parcheggia. Sempre. Abbatti il sedile e tanto spazio per caricare pezzi voluminosi anche in altezza: quest’auto è molto comoda e poco ingombrante, tanto da poter evitare l’impiego di inutili auto più grandi non capaci di fare altrettanto. Ecco come nasce il titolo Normally chic che definisce questo nuovo progetto: c’é tutto senza accorgertene. Cosa potrebbe essere più chic oggi? L’uso grafico del colore, definito dalle linee di scomposizione degli elementi di carrozzeria, producono la bicromia ed il core è senza dubbio l’elemento di riconoscibilità la firma che lega i progetti Castagna-Peugeot. Al centro della fiancata un inconsueto quanto molto raffinato blu Indaco opaco circondato da quell’esigenza di rosso che ironicamente, pensando un po’ all’estate, è tipica dell’anguria. Entrambi i colori vanno a completare la cartella della serie Mimesi creata da Castagna e caratterizzata dalle gocce in sospensione di diversa tonalità. Il legno eroso dal vento e dal sole che si trova sulle spiagge all’inizio dell’estate carico delle memorie invernali è l’ispirazione per le modanature esterne che separano i colori: un trattamento estremamente naturale offre il materiale scoperto, capace di riportare ad atmosfere più selvagge e molto poco cittadine. Le cromature nere sono la bandana del Pirata, il candore del bianco dei dettagli è quello della principessa appena rapita: i nuovi gruppi ottici anteriori strizzano l’occhio con fare ammiccante, il rosso dei posteriori in perfetta sincronia con la carrozzeria fa quasi un po' paura. Il bianco, il rosso ed il blu sono i colori bretoni, gli stessi che a righe orizzontali rendono la marinità più francese, freschi come un soffio di brezza e roventi ed un raggio di sole. Bianco è il filo delle impunture, delle cuciture incrociate a mano che legano l’esclusiva lavorazione a patchwork contraddistinta dall’uso di Alcantara personalizzata con una inedita stampa resina 2D. Proprio questo prezioso materiale torna ad essere protagonista inconfondibile degli interni di questo progetto iconico, grazie a lavorazioni superficiali altamente tecnologiche e al sapiente mix di cromie che spaziano dai toni più freddi a quelli più intensi: il rosso viene abbinato ad un raffinato “piping” in Alcantara blu per le sedute e ad una perforazione speciale “effetto starlight” applicata sul cielino trasparente. Una simmetrica asimmetria crea continuità gli esterni gli interni, colore rosso che degrada sino al tunnel centrale in una naturalissima commistione di marroni ossidati dal carattere salino dell’oggetto. Il centrale delle sedute è un intreccio in fibra naturale colorata che riporta al vimini, ai panama, alle paglie delle borse estive e dei frangisole che non si accontenta di rimanere sui sedili ma prosegue sui tappeti e nei retoschienali realizzando un tutt’uno. Il cruscotto è cromaticamente diviso in una parte superiore ed una inferiore: il centro diviene vera modanatura in Alcantara rossa, sempre in stampa resina 2D, impreziosita da un’unica cucitura incrociata in filo bianco come i nuovi elementi laccati. Il cupolino della strumentazione è ora un tutt’uno con il volante:  un cockpit molto più raccolto di tono aeronautico, dalle calde atmosfere offerte dalle moderne cuoiosità dei materiali di rivestimento scelti. Il bagagliaio è ora marino mediante un pianale in legno con gomma bianca.  Durante il carico il legno difeso da un rivestimento  in tessuto intrecciato: normalmente ripiegato sullo schienale dei sedili posteriori che può essere rimosso e divenire anche una comoda stuoia da mare a due posti o una base per un pic-nic al riparo dalla sabbia. A completare la dotazione della vettura un set di 6 borse che impiega la stessa tipologia di Alcantara in stampa resina 2D utilizzata per vestire l’abitacolo e riporta le medesime finiture. Appositamente studiate per gli sport outdoor sono leggerissime, particolarmente robuste ed impermeabili. Tutto è concepito per una utenza che privilegia la sostanza ma non prescinde dal volersi far sorprendere quotidianamente da quei dettagli inaspettati che ci fanno riscoprire ed amare tutti i giorni la nostra vettura. Un po’ hipster? Forse in apparenza ma non confondiamo l’apparire e le mode con l’essere intimamente. Normally chic. Meglio. 
None Leggi i commenti I commenti dei lettori 
Gioacchino Acampora, motore della Carrozzeria Castagna, ama parlar chiaro: “Tutti hanno copiato dai designer italiani, non dobbiamo mai dimenticarlo”. Comincia così il suo “racconto” di una delle più straordinarie macchine mai realizzate, e non tanto per il risultato estetico finale (che può piacere o no): questa è una delle auto al mondo più piena di idee. Idee – va sottolineato – tutte infilate in in progetto di “light tuning”, quindi sulla carta molto, molto semplice. E invece no. Qua dietro, dietro questa singolare Peugeot 2008 Castagna c'è – come dicevamo – un bel racconto. Anzi una fiaba. Che nasce dalle sensazioni trasmesse dall'auto, dalle suggestioni traslate attraverso i colori che in qualche modo identificano la vettura. Che qui proponiamo in versione integrale. Alla fine il risultato è straordinario, un mix di colori, tutti molto “pensati”: il legno eroso dal vento e dal sole che si trova sulle spiagge all’inizio dell’estate carico delle memorie invernali è l’ispirazione per le modanature esterne della 2008 Castagna che separano i colori blu e rosso “anguria” con puntini neri che ricordano i semini...: un trattamento naturale offre il materiale scoperto, capace di riportare ad atmosfere più selvagge e molto poco cittadine. LE IMMAGINI «Sempre prendendo come elemento ispiratore il mondo dell'avventura – spiega Gioacchino Acampora - le cromature nere richiamano la bandana del Pirata, mentre il candore del bianco dei dettagli quella della bella principessa appena rapita». Il bianco, il rosso e il blu sono i colori bretoni, gli stessi che a righe orizzontali «rendono la “marinità” più francese, freschi come un soffio di brezza e caldi come un raggio di sole». Stesso discorso dentro dove la straordinaria manualità degli artigiani Castagna e le idee di Acampora hanno portato ad un piccolo capolavoro: un  guscio di pelle rosso abbinato ad un “piping” in Alcantara blu per le sedute e ad una perforazione speciale “effetto starlight” applicata sul cielino trasparente. Poi il rosso degrada sino al tunnel centrale in una commistione di marroni ossidati dal carattere salino dell’oggetto, mentre la parte centrale delle sedute è un intreccio in fibra naturale colorata “che riporta al vimini, ai panama, alle paglie delle borse estive e dei frangisole che non si accontenta di rimanere sui sedili, ma prosegue sui tappeti e nei retroschienali realizzando un tutt’uno”, spiega ancora Acampora. Concludono l'opera il bagagliaio “marino” grazie al pianale in legno con gomma bianca con un rivestimento in tessuto intrecciato: normalmente ripiegato sullo schienale dei sedili posteriori può essere rimosso e divenire anche una comoda stuoia da mare a due posti o una base per un pic-nic al riparo dalla sabbia. Basterebbe questo, ma c'è un altra cosa che rende straordinaria questa 2008 Castagna, un pezzo unico che in realtà chiunque si può far fare aggiungendo 15 mila euro al prezzo di listino. Ed è “chi l'ha fatta”, ossia proprio l'ufficio relazioni esterne di Peugeot Italia. “Normalmente chi si occupa di stampa – spiega proprio Eugenio Franzetti, Direttore Relazioni Esterne Peugeot Italia – non fa queste cose. Ma abbiamo creduto molto in questo progetto per far capire meglio al mondo come la 2008 interpreta il suo ruolo di city crossover con grande flessibilità: soddisfa i desideri di personalizzazione del proprietario, grazie ai kit messi a disposizione dal Marchio. Si trasforma in compagna alla “Indiana Jones”, instancabile e affidabile in viaggi avventura come il Mongol Rally 2014 o la tappa Portogallo-Giappone del Peugeot World Tour di Andrea Tozzi attualmente in corso. Inoltre è la base su cui è stata sviluppata la “muscolare” DKR con cui Peugeot disputerà la prossima edizione della massacrante Dakar”. 
