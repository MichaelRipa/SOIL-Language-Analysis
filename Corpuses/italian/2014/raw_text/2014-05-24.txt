SONO INTITOLATI "AVREI preferenza di no  -  esercizi di resistenza artistica su Jean Genet" i tre giorni di laboratorio organizzato da "Manovalanza" nello spazio di "Bgiù", "basso di produzione artistica" nel Largo Proprio d'Arianiello, nel centro storico, rifugio per intelligenze e per riflessioni sul teatro, luogo d'incontro per attori, registi, fotografi professionisti. Per tre giorni è di casa Armando Punzo, capo storico, anima della Compagnia della Fortezza che nel carcere di Volterra ha creato il mitico spazio artistico in cui chi è recluso diventa attore, in cui il teatro vive e produce guardandosi intorno. Punzo si sente ancora legato a Napoli? "Sempre, sono partito da un bel po' di anni alla ricerca di un mio teatro, anche se sono sempre rimasto napoletano; in tutto questo mio peregrinare per il mondo ad un certo punto sono arrivato a Volterra, chiesi di entrare nel carcere e mi trovai davanti una grande comunità di napoletani che si era iscritta al laboratorio di teatro. Ero insomma in Toscana e mi trovavo circondato da napoletani". Cosa cercava? Cosa ha trovato con questo suo lavoro? "Cercavo e cerco di capire l'essere umano. È questa la mia curiosità. Mi chiedo chi siamo noi. Non che sono io, ma noi. Altrimenti non sarebbe teatro, non ci sarebbe l'idea di comunità. E il teatro credo sia uno strumento straordinario, una possibilità, un linguaggio che ci siamo dati per porci domande che credo siano sempre più filosofiche e non di spicciola attualità, in un teatro utilizzato semplicemente per raccontare delle storielle che sembrano inutili". Sembrava una utopia ed invece il suo lavoro è un punto di riferimento per tanti. "Ho lavorato per percorsi che mi consentissero di mettere alla prova il teatro, per comprendere le possibilità di sconfinamento. Il mio obiettivo non era di entrare in un carcere per cambiarlo, ma mi resi conto che era in quel posto che c'era la nostra vita di comunità di attori. Guarda caso il carcere poi si è trasformato. Sono risultati non immediatamente teatrali, ma che fanno pensare. Molti hanno voluto vedere solo un teatro usato per "migliorare la vita", invece abbiamo creato spettacoli rimasti nella storia del teatro. In Italia e nel mondo. Niente di simile era ed è mai accaduto". Pensa di essere stato un apripista? "Alcuni anni or sono una ricerca ci ha detto che c'erano 110 esperienze "simili" su 220 istituti di pena. La metà cioè si è dotato di strumenti che consentissero di fare teatro all'interno del carcere". Così in questo carcere ha trovato Napoli? "Napoli è quello che abbiamo intorno. Oggi arrivo da Volterra, una cittadina medievale, e mi trovo nel cuore di una metropoli magnifica, a via Atri ci mancavo dai giorni del terremoto. Incredibile ritrovarmi qui. Credo che sia stata per me una opportunità essere di Napoli, una città con tante contraddizioni che rispecchia quello che è l'essere umano. Non è stato facile costruirle sopra una patina che la renda opaca, le contraddizioni ed i difetti sono visibili, anche dolorosi, ma se uno fa teatro il luogo delle contraddizioni è un nutrimento forte". Argomenti interviste spettacoli interviste napoli armando punzo 
Il più grande allenatore d'Europa è oggi Carlo Ancelotti. Non solo perché ha vinto la Champions, ma soprattutto per come l'ha vinta. Con una classe infinita, con la capacità di tenere sempre sotto controllo lo stress, con la forza di chi sa amministrare, gestire, i campioni. Già, perché è facile, sarà facile, l'obiezione. Ma che altro poteva fare con certi fuoriclasse, con un attacco in cui bisogna soltanto far convivere Cristiano Ronaldo e Bale? Invece non è così, o almeno non è solo così. Perché il calcio è fatto soprattutto dai calciatori, ma Ancelotti a questo Real ha dato le sue convinzioni e la sua calma. Altre squadre, di fronte all'errore di Casillas, si sarebbero magari offerte al contropiede avversario, finendo per essere ulteriormente infilate. Il Real Madrid ci ha invece creduto, senza perdere la testa e riuscendo a cogliere proprio sul filo di lana quel pareggio che poi l'ha portato ai supplementari. Certo, c'è stata anche un po' di fortuna, ma soprattutto c'è stata tanta consapevolezza. La consapevolezza di Ancelotti, uno che ha vinto una Champions in una finale tutta spagnola, così come aveva vinto una Champions in una finale tutta italiana. Sono passati undici anni, era infatti il 2003, che però sembrano essere un secolo. Perché il nostro movimento ha perso competitività, fatica ad affacciarsi agli ottavi di Champions. Perché nel frattempo sono andati via grandissimi giocatori, perché non ci sono più le risorse per investimenti di alto livello, ma anche perché se ne sono andati i maestri che forse non abbiamo mai completamente compreso. Uno di questi è Carlo Ancelotti. Il numero uno degli allenatori. Argomenti tackle champions league carlo ancelotti 
None Leggi i commenti I commenti dei lettori 
di FEDERICA ANGELI QUARTIERI a luci rosse in città. Dal punto di vista della sicurezza pubblica, come la vede? "Sono sempre stato d'accordo con l'ipotesi della zonizzazione a dispetto dell'ipocrisia di molti che, non sapendo dare alcuna risposta, si trincerano dietro "così non si può fare"". A rispondere è Gianni Ciotti, segretario nazionale Sed, sindacato di polizia Sicurezza e diritti. Perché sarebbe positivo farlo? "Perché è un modo più agevole per le forze di polizia di controllare il fenomeno, arginare il racket della prostituzione, far vivere meglio le prostitute e dare una risposta ai cittadini". Questa sua posizione le costò il commissariamento del sindacato che dirigeva a Roma, il Silp Cgil, vero? "Sì, motivando il commissariamento con differenze di opinioni adottò questo provvedimento. La Cgil, a quanto mi consta, non ha una politica univoca sulfenomeno". Argomenti interviste roma 
Ma se banche e uffici se ne vanno verso la periferia, cosa resterà intorno al Duomo? "C'è un terziario che io definirei "pesante", e uno che chiamo "leggero". Quello pesante è quello delle grandi banche, delle assicurazioni, blocchi che funzionano come enormi fabbriche: se si spostano dal centro, portano fuori migliaia di lavoratori. Quel centro che si svuota spero sarà sostituito dal terziario leggero: più cultura, prima di tutto, musei, spazio ai creativi e poi commercio. Ciò che è stato fatto per il riuso di via Tortona, andrebbe ripetuto sui grandi palazzi storici in via di abbandono. Certo, perché davvero il vuoto non sia mai davvero tale ci vogliono anche politiche pubbliche che aiutino". Come si immagina Milano fra una decina d'anni? "Milano è basata su cinque cerchi concentrici. Già prima del 2000 il primo cerchio interno, con l'arrivo massiccio della moda che si è insediata nel Quadrilatero, ha visto l'abbandono del suo assetto residenziale: la borghesia pian piano è andata ad abitare altrove. Lentamente il processo è andato oltre il secondo cerchio e anche per il business la centralità di piazzetta Cuccia è venuta meno. Anche le università, che farei rientrare nel terziario pesante visto che impegnano molti lavoratori, si sono distribuite ben lontano da piazza Duomo. Stiamo riempiendo tutti i cinque cerchi e Milano si trova a vivere la trasformazione in una vera città metropolitana". Così però il centro storico perde un po' di vitalità. "L'ipermodernità non cancella la storia, purché venga vissuta, ovvio. E per fortuna Milano non è una megalopoli che si disperde. Le istituzioni pubbliche dovrebbero ripensare il centro proprio perché cambiano le periferie: nulla va trascurato e bisogna fare in fretta, per non ritrovarci in situazioni già vissute: a proposito di periferie, gli spazi industriali della Falck o dell'Innocenti sono rimasti lì come scheletri per decenni prima che fossero riconvertiti in qualcosa di utile. I processi di cambiamento sono sempre più accelerati e la città impone decisioni rapide". In periferia i progetti da qui al 2020 sono tanti: meglio costruire ex novo o su quello che già c'è? "Il problema non è costruire, ma mantenere e ricostruire. Inutile mangiare il verde, basterebbe riconvertire quello che già c'è". Quale pensa sia il centro di Milano oggi? "Non ne abbiamo uno solo come un tempo, ma tanti in più zone. È centro anche piazza Gae Aulenti, ma potrebbe diventare centro perfino l'area Expo. Nella composizione sociale che cambia la città subisce una metamorfosi. Ovvio che logistica e trasporti non possono ignorare". A Milano qual è la zona che lei ritiene ideale per lavorare e quale per vivere? "Io che mi definisco un lavoratore del terziario leggero, svolgo la mia attività e vivo nella stessa area, vicino al Politecnico e piazza Piola. La zona Lambrate mi sembra che permetta un connubio ideale per tutto: ci sono mezzi pubblici comodi, c'è vitalità e c'è anche storia. Un tempo tutta l'area sembrava periferia, ora la considero anch'essa una sorta di centro". Argomenti interviste milano aldo bonomi 
LISBONA  - Ha chiuso con l'espulsione, ha visto per la prima volta in stagione la sua squadra vacillare, come se non fosse sua. Aveva la triste fisionomia di un'armata in ritirata, con le divise stracciate, buttavano gli elmetti, i fucili ormai scarichi, avevano le scarpe rotte, i piedi insanguinati. I suoi ragazzi erano già pronti a festeggiare, lui li ha visti improvvisamente voltarsi e scappare con la paura di farsela addosso. Simeone non se l'aspettava. A un minuto dalla fine dei tempi regolamentari aveva vinto. Invece ancora una volta l'Atletico ha dovuto scontare la maledizione dei "pupas", degli sfigati. Quarant'anni fa accadde la stessa identica cosa: nella finale di Parigi contro il Bayern Aragones aveva segnato al 114'. Partita vinta? Macché. Schwarzenbeck pareggiò a un minuto dalla fine dei supplementari. E nel replay persero 4-0. Tuttavia Simeone deve essere contento lo stesso, orgoglioso. Questa stagione, con la Liga vinta dall'Atletico dopo 18 anni, appartiene anche al Simeone calciatore cresciuto nel calcio di casa nostra. Proviamo a immaginare che sia tutto cominciato a Pisa, fra un bagno di umiltà e un mondo da scoprire, nell'estate del 1990. Il suo sguardo non era ancora così feroce da penetrare i muri. Aveva solo 20 anni. L'Italia in cui sbarcava Simeone friggeva ancora di delusione dopo il lungo, inutile sogno delle notti magiche. Passò due anni a mettere un foglio sull'altro, sinché il romanzo della sua carriera non fu abbastanza grande da consentirgli di trasferirsi in Spagna, al Siviglia e quindi all'Atletico, dove sotto Antic avrebbe conquistato la Liga, più o meno con le medesime procedure attuali, mettendo in campo l'anima travestita da corpo. Il carattere del Simeone allenatore è lo stesso del Simeone calciatore. E' un folksinger che attacca il palazzo senza mai dimenticare di farsi scudo con la chitarra dagli strali dei poteri forti, delle squadre più ricche, blasonate. Impara ancora, Diego, infondendo sicurezza. Si sente uno dei suoi ragazzi, è come se fosse in campo. Il "profe" Ortega, Oscar Ezequiel Ortega, il guru urugayano della preparazione di questo "Atleti" campione, Diego s'è portato dietro dal Racing Club di Avellaneda (Ortega aveva già lavorato a lungo in Spagna) è stato il suo fedele compagno in tutta la sua carriera di allenatore (anche a Catania). Fisicità e ragionamento non si possono scindere. All'inizio di quest'anno lui e Ortega avevano deciso che, durante la preparazione estiva, il gruppo si sarebbe allenato tre volte al giorno. Troppo? No, supponendo di arrivare in fondo a tutto. Ortega e Simeone sono pilota e navigatore della macchina campione di Spagna. Per gioco, ma neppure tanto, la regola di mantenere un'altissima intensità durante le partite obbliga ad applicare un concetto fondamentale, magari scrivendo parrà un po' assurdo: e cioé che i giocatori vengano gestiti come "macchine". Il loro funzionamento dipende dalla capacità di aumentare i giri, di tenere il motore attivo sulla base di estreme richieste funzionali, che sono l'unica garanzia di performance straordinarie e ripetute nel tempo, anche a brevi intervalli. Nel loro metodo c'è la volontà di combinare l'esperienza delle preparazioni mutuate, attraverso Ortega, dai principi del rugby e della pallanuoto. Un meccanismo di aerobia assoluta che al tempo stesso sfrutta la "resistenza lattacida", che è relativamente una novità nel calcio, sport in cui c'è quasi sempre tempo per recuperare senza avvelenare la massa muscolare costringendola all'acidosi. Ha funzionato tutto, magnificamente, fino agli ultimi 35 minuti di ieri. Il patto Simeone-Ortega non ha resistito alla maledizione dei "pupas", evidentemente più forte di qualunque scientifica applicazione dei più moderni sistemi di allenamento. La squadra è crollata di testa e di gambe. Simeone veste di nero per scaramanzia, il che lo fa sembrare un pistolero in sintonia con la ferocia dei suoi occhi azzurri, che avrebbero meritato un primo piano di Sergio Leone. Un tempo litigava spesso in campo. Un suo presunto diverbio con Ronaldo lo avrebbe allontanato dall'Inter. Lo sputo in faccia di Zago è ancora lì che riempie gli archivi del grottesco. Ha imparato anche dai suoi eccessi, El Cholo, il meticcio, il bastardo, ma anche il terra-terra, il semplice. Fra le tante cose ha imparato a essere un leader, un motivatore, uno stratega, un amico. Un anno fa in Spagna l'espressione "cholismo" stava per diventare parola dell'anno. Significa tutto e niente. Indica quell'atteggiamento garibaldino, di sincero militante del pallone che manda ancora messaggi da campetto di periferia. Solo che adesso il "cholismo" deve affrontare la sua pagina più nera: una Champions quasi vinta diventerà la fine di un'epoca? Una periferia illuminata di luce può far finta che la finale di Champions non sia una zavorra di dubbi e di dolore sportivo? Se non dovesse essere possibile, El Cholo, turbato, potrebbe anche cambiare strada. Lo sapremo presto. Argomenti atletico madrid champions league diego simeone Leggi i commenti I commenti dei lettori 
Al filosofo Massimo Cacciari una laurea in Filologia classica. Ad honorem. La cerimonia, oggi nell'aula magna di Santa Lucia (ore 11), voluta dal rettore Ivano Dionigi, l'amico di sempre. Perché l'ex sindaco di Venezia, che ha fatto di Bologna la sua prima casa, ha saputo leggere e interpretare la contemporaneità, così vicina e quindi opaca ai nostri occhi, attraverso l'antichità, indagata nella prospettiva storica e filologica. E' una delle motivazioni per questa laurea ad honorem, la sorprende? "Non più di tanto, la filosofia per me è sempre stata studio e attenzione, cura del logos. All'inizio c'è la parola, la struttura del discorso di cui si interessa la filologia. Il legame è stretto. Ho appena terminato il corso all'università di Bologna: Vico, Leopardi, tutto il pensiero italiano si caratterizza da questo legame tra filosofia e filologia". Ma lei ha saputo fare della filologia uno studio non specialistico. E anche per questo le viene conferita la laurea. "Come fa un filosofo a non interessarsi al problema dell'immagine? Come posso studiare Giordano Bruno e non conoscere Michelangelo, studiare Platone senza sapere di Aristofane o conoscere un capitello dorico? Il pensiero si deve incarnare in una struttura linguistica e in una tradizione, filologicamente indagata. I miei maestri, come Carlo Diano e Sergio Bettini, erano anche grandi filologi. E la filologia dovrebbe essere una componente essenziale dello studio universitario della filosofia". Il pensiero non può essere disgiunto dal significato delle parole, dunque. Non sembra, nell'era dei talk show. "In questo ultimo periodo stiamo assistendo a un sistematico massacro del linguaggio, al suo sputtanamento. Abbiamo perduto il significato delle parole". E' la chiacchiera imperante che ha inquinato anche la politica? "Non solo la politica. Il linguaggio è sottoposto a una costante usura. Pensiamo all'interno di una dimensione linguistica e perdere il senso e il rigore della parola significa o pensare male o non sapere più esprimere le nostre idee. Dietro c'è l'impoverimento del pensiero". Ormai è di casa in Santa Lucia, ospite fisso nelle serate dei classici, ora la laurea: che rapporto sente con Bologna e con il rettore Ivano Dionigi? "Con Dionigi siamo grandi amici e come rettore sta facendo molto bene. Con Bologna il rapporto è stretto, mio padre era di Imola, e porto questa bolognesità nel cognome: a Venezia sono l'unico Cacciari. Mi fa piacere l'affetto che sento in questa città, mi sembra sempre molto viva". La sua laurea alla vigilia delle Europee, previsioni? "Mi aspetto l'avanzata dei grillini, ma temerei molto se dovesse essere tale da mettere in discussione il Pd. Speriamo in bene. Vedo il rischio che si affermino in Europa movimenti regressivi, xenofobi, populistici che bloccherebbero quelle riforme in senso unitario di cui c'è bisogno. Anche da noi ce n'è bisogno. I grillini dipendono da questo: la mancanza di riforme da vent'anni". Argomenti interviste bologna massimo cacciari 
