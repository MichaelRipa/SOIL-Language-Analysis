None Leggi i commenti I commenti dei lettori 
"ENRICO rispondimi, parliamo ". Luciano Modica insiste. Dopo la lettera inviata al governatore Enrico Rossi e rimasta senza risposta, l'ex rettore di Pisa che da settimane reclama le primarie per le regionali chiede che il Pd batta un colpo. Professor Modica, perché tiene tanto alle primarie? Pensa di spuntarla su Rossi? "Tengo alle primarie perché vorrei che si apra nel Pd e in tutta la regione un dibattito sulle prospettive della Toscana. Poi se si fanno le primarie, uno cerca naturalmente di vincere. Ma l'obiettivo principale resta quello delle idee e delle proposte". È vero che sta già lavorando al programma? "Stiamo lavorando... però qualcosa possiamo anticipare". Prego. "Preferisco parlare di lineamenti di programma perché penso vada costruito insieme a chi parteciperà al dibattito. Io vorrei puntare su una Toscana che si fondi sull'innovazione, la creatività e lavoro. Tre cose legate tra loro". Qualche suggerimento in particolare? "La Regione dovrebbe scegliere qualche obiettivo di fondo. E non c'è bisogno di investimenti ingenti: la Toscana dovrebbe essere la regione europea più connessa dalla rete, come numero di cittadini e velocità di connessione. E che ancora non si abbia qui una banda larga credo sia un forte limite. La Regione dovrebbe sollecitare e favorire anche investimenti privati sulla banda larga. Abbiamo milioni di turisti ogni anno, ma quando arrivano non trovano connettività. Lo trovo incredibile". Banda larga, turismo e che altro? "Cultura, ambiente e responsabilità. Anche queste tre cose sono collegate: questa è del resto la storia della Toscana, tutte queste tre cose fuse in un quadro di responsabilità. Siamo abituati a pensare come se tutto fosse regolato dalle leggi, che pure ci vogliono, ma la responsabilità dei cittadini in questi campi vale più delle norme. E cultura e ambiente sono gli ingredienti essenziali della politica". I suoi lineamenti si discostano da quelli del governo Rossi? "In parte sì e in parte no. Non è che la mia visione della gestione Rossi sia disastrosa: abbiamo fatto molte cose buone, altre forse meno. Ma vorrei rinnovare il dibattito, sono un riformista convinto ". E per questo le primarie... "Deve esserci l'occasione di un confronto tra compagni di partito. Non un confronto tra avversari. E sono le primarie l'occasione migliore per far discutere persone che hanno idee diverse tra loro. Registro un desiderio di primarie in Toscana e cerco di farmene interprete: se riusciremo a farle vedremo come le idee nuove possano crescere, non solo dalla mia parte. Credo che le primarie sarebbero utili anche a Rossi". Che però non ha risposto alla sua lettera aperta. "Un po' mi dispiace. È un amico, ci conosciamo da almeno 20 anni. Ma trovo che il suo sia un silenzio troppo tattico e io non sono tattico. A dirla tutta, penso che Rossi stia scalpitando per rispondere. E io gli dico Enrico, rispondimi, parliamo". Argomenti interviste politica interviste firenze luciano modica 
IL PROFESSOR Carlo Flamigni è stato uno dei primi medici in Italia negli ospedali pubblici a fare la fecondazione eterologa, vent'anni fa. E ora guarda con occhio critico misto a speranza la situazione. Eterologa, è un fallimento? "Se ne fanno pochissime. Il problema fondamentale è che mancano ovociti: l'80 per cento di richieste per la fecondazione eterologa riguarda infatti donne con problemi di sterilità, menopausa anticipata". E perché mancano ovociti? "Perché in Italia hanno fatto di tutto per scoraggiare la donazione di gameti. La donazione nella migliore delle ipotesi viene ignorata invece che promossa  -  come aveva invece annunciato il ministro alla salute Lorenzin  -  e inoltre a chi dona andrebbe almeno riconosciuta una somma per i giorni di mancato lavoro". Sotto accusa ci sono le linee guida? "Hanno provato in tutti i modi a rendere difficile l'attuazione della sentenza, prevedendo inutili esami per il prelievo degli ovociti, test che non fanno neppure all'estero, impedendo così di utilizzare le scorte che avevamo in Italia e quelli delle banche straniere. Argomenti carlo flamigni 
SIAMO soddisfatte  della discussione che si è aperta, crediamo che installare a Bologna  l'opera di Luca Vitone sia stata un'idea valida. L'obiettivo non era  provocare, ma far riflettere. L'importante è che l'opera non sia passata  inosservata". Martina Angelotti, con Anna De Manincor direttrice  artistica dell'intervento che ha suscitato un vespaio di polemiche,  difende la "luminaria della P2", come ormai è stata chiamata la  realizzazione dei simboli massonici sul ponte di Galliera, accanto alla  stazione di Bologna dove nel 1980 morirono 85 persone. Luca Vitone ha spiegato che la sua è un'opera di condanna della P2 implicata nella strage, ma tanti non l'hanno capito. Non pensate che sia mancata un'adeguata comunicazione del senso dell'intervento? "Abbiamo fatto una conferenza stampa, abbiamo diffuso l'informazione sui social network. Ma i giornali non hanno dato molto spazio. Ci ha stupito che, a differenza d'altre iniziative passate, i giornali abbiano dato sommessamente una notizia poi esplosa nella cronaca ". Ma l'impatto visivo è stato forse determinante. L'accusa è che l'opera si sia prestata a un fraintendimento. L'avevate messo in conto? "No, affatto, al massimo era messa in conto una qualche forma di equivocità perché è evidente che un'opera esposta nello spazio pubblico si presta a differenti interpretazioni. Che susciti reazioni fa parte di questo processo". L'arte esposta in pubblico ha l'intento di provocare? "No, l'obiettivo principale è quello di incontrare il pubblico nelle sue sfaccettature, nelle sue diversità di opinioni e di sensazioni. Creare ambiguità sì, provocare no, non è questo l'intento. Far riflettere, a livello estetico e politico, questo sì". Siete state voi a cercare Vitone o lui a proporsi? "L'abbiamo coinvolto noi e la preparazione di questo progetto è stata lunga ed interessante". Sapevate del suo lavoro del 2010 a Parigi sulla P2, la sua "lapide a futura memoria" coi 962 nomi dei piduisti di Licio Gelli? E' per questo che l'avete chiamato a Bologna, per farlo interagire con lo spazio e la memoria di questa città? "Non lo sapevamo. Il fatto che Vitone abbia realizzato quest'opera a Bologna, traducendola con le luminarie, su un ponte che quindi ha assunto un senso diverso, si è riempito di senso: è segno della sua genialità di artista". Al di là dei simboli massonici, un altro elemento di confusione non potrebbe essere stato generato dall'utilizzare una luminaria in pieno periodo natalizio? "A parte che la nostra associazione, che si chiama ON come accendere in inglese, ha da sempre privilegiato la luce come espressione e anche in passato gli interventi artistici erano realizzati in questo periodo, il più buio dell'anno, va anche detto che Vitone non ha usato luci artificiali come le classiche luminarie, ma lampade a incandescenza. Segna una differenza". Paolo Bolognesi, il presidente della Associazione 2 Agosto, ha detto che si poteva comunque spiegare tutto meglio. "Noi avevamo presentato l'intervento a Bolognesi prima di partire, ci sembrava giusto. Anche allora aveva espresso questa preoccupazione. In effetti pensavamo che la comunicazione non sarebbe stata un problema, ma è andata così". Argomenti interviste cultura interviste bologna 
PARIGI - "Nella situazione attuale non possiamo parlare di atto terroristico ". Il portavoce del ministero dell'Interno, Pierre-Henry Brandet, lancia un appello alla prudenza. "Non dobbiamo cedere al panico o fare dei collegamenti affrettati tra episodi diversi", dice in una dichiarazione alla radio pubblica France Info . Si può parlare di un attentato? "È sicuramente un atto volontario da parte di un uomo che si è lanciato contro un mercatino di Natale e ha poi tentato di suicidarsi. Sulle motivazioni reali di quest'uomo non possiamo dire ancora nulla di certo. La procuratrice capo di Nantes ha già dato una serie di elementi e nell'attuale fase delle indagini esclude un attacco terroristico". Il guidatore ha urlato "Allah Akbar" come sostengono alcuni testimoni? "Non è un'informazione che ci è stata finora confermata. I testimoni saranno sentiti dagli investigatori. C'è anche un quaderno che è stato recuperato nell'abitacolo del conducente. Secondo i primi accertamenti i testi sono abbastanza confusi e riguardano problemi familiari. Al momento seguiamo piuttosto una possibile patologia psichiatrica. Ovviamente tutte le altre piste saranno eventualmente esplorate". L'uomo era conosciuto dai servizi dell'antiterrorismo? "Era noto alle autorità per fatti di piccola delinquenza. Non sappiamo altro ed è appunto l'obiettivo dell'indagine che è appena cominciata. L'uomo è attualmente ricoverato in condizioni gravi e non potrà essere subito interrogato. Stiamo assistendo a episodi gravi negli ultimi tre giorni, ma bisogna mantenere il sangue freddo e non trarre conclusioni affrettate ". Dopo l'attacco di Digione, il governo teme un fenomeno di emulazione? "Ovviamente è una preoccupazione ed è per questo che chiediamo a tutti di non cedere al panico. Ci può essere anche quella che i criminologi chiamano la "legge delle serie". È per questo che dobbiamo reagire in modo sereno ed aspettare che l'inchiesta faccia luce su quello che è davvero successo". È possibile rafforzare le misure di prevenzione contro questi attacchi? "Siamo già in una fase di vigilanza estrema, in particolare nei luoghi pubblici e durante le feste. Ma la prima cosa è dare una risposta serena rispetto a episodi che possono avere un impatto emotivo molto forte sulla popolazione". Argomenti interviste esteri pierre-henry brandet 
"RENZI non è ancora venuto a Genova a incontrare da vicino la popolazione colpita dall'alluvione: ecco perché non riesce a rendersi conto delle difficoltà. Ecco perché non ha preso una decisione, in tempo utile, sulle tasse": Luca Pastorino, civatiano, all'acme dell'insofferenza all'interno del Pd, non si fa indietro e non lesina j'accuse al governo. Onorevole Pastorino, cosa è successo? Possibile non riuscire a spostare di due mesi le tasse per duemila aziende? "Non è possibile. È assurdo. La solidarietà è andata a quel paese. Mi ha stupito che non si sia trovata subito una soluzione". I genovesi dicono che il governo, dopo tanti annunci, si è dimenticato di loro. "Guardi il pressing sul governo c'è stato, e sono molte settimane che viene esercitato. Da parte di tutti i parlamentari liguri, senza sosta. È il governo che è mancato. Hanno ragione: e vede, quello che è più grave è che ad essere colpiti e a non essere aiutati sono proprio i lavoratori, al tempo del Jobs act. Allora viene da pensare male". Giovedì scorso lei ha presentato una risoluzione in commissione alla Camera, firmata anche da Stefano Quaranta di Sel, che impegnava il governo a trovare una soluzione normativa per traslare il pagamento delle tasse al 28 febbraio: che fine ha fatto? "Si tratta di uno strumento più efficace dell'ordine del giorno, ma andrà discussa dopo il periodo natalizio. La soluzione normativa, anche se sarà trovata, arriverà quando i cittadini saranno già morosi da tempo con lo Stato. La situazione per coloro che hanno perso tutto o quasi, o semplicemente cercano di rialzarsi dal disastro dell'alluvione si sta aggravando. Perché a fine anno non ci sono solo le tasse che devono pagare, ma anche le tredicesime e molti altri adempimenti nei confronti dei dipendenti che aggraveranno la loro situazione ". Scusi, adesso cosa succederà? "Ci sono ancora due step: il Mille proroghe e il decreto di fine anno, speriamo che prevedano lì lo slittamento del pagamento, almeno la sospensione delle sanzioni. Mi stupisco però: ci sono due ministri liguri in questo governo, possibile che nulla si muova? ". Argomenti interviste genova interviste politica luca pastorino 
Il picco dell'influenza è atteso tra la fine gennaio e l'inizio di febbraio. C'è quindi ancora tutto il tempo per vaccinarsi, è l'invito della Regione. Per il momento il virus ha messo a letto circa 15mila piemontesi e la quota è ancora bassa, 3,5 abitanti su mille, una percentuale che in ogni caso è più che doppia rispetto all'1,7 di media italiana. I più colpiti, come avviene d'abitudine nella prima fase della diffusione del virus, sono i bambini. Per loro la soglia è molto più alta, circa 9 su mille abitanti, anche se lo stop alla scuola per le vacanze di Natale porterà senza dubbio ad una riduzione dei casi, considerato che fino all'Epifania l'effetto contagio si fermerà. Quando arriverà il picco, i numeri cresceranno e potrebbero essere 60-70mila i piemontesi a letto con febbre e sintomi influenzali. Per fortuna questo non dovrebbe coincidere con le feste natalizie: un sospiro di sollievo per chi teme l'assalto al pronto soccorso quando gli studi dei medici di famiglia sono chiusi. Ci vogliono quindici giorni perché il vaccino sia efficace e in grado di proteggere dall'influenza, quindi chi non lo ha fatto finora potrà andare dal medico di famiglia o ai servizi delle aziende per chiedere di essere vaccinato. Non ci sono problemi di rifornimento del vaccino, assicura Vittorio De Micheli, responsabile del servizio epidemiologico della Regione. Il rallentamento causato dal periodo di panico da morti sospette dopo la somministrazione del vaccino Fluad (ma il Piemonte ne utilizza un tipo diverso ritenuto altrettanto efficace, oltreché più economico) è passato, ma la paura per molti è comunque stata un freno. Fino alla fine della scorsa settimana, dice De Micheli, "sono stati 500mila i vaccini distribuiti, circa 150mila in meno rispetto allo scorso anno". L'influenza è stata catalogata solo in questi ultimi giorni: il laboratorio di microbiologia e virologia dell'Amedeo di Savoia, centro di riferimento regionale per la sorveglianza virologica dell'influenza Influenet, ha identificato il primo virus del 2014-2015. È stato isolato da un campione prelevato da una bambina di tre anni, residente nel Cuneese, segnalata dalla rete dei medici "sentinella" dei medici di medicina generale dei pediatri del Piemonte. Si tratta di un virus influenzale appartenente al tipo A/H3, fa sapere l'Asl To2, una variante inserita nella formulazione del vaccino stagionale. Il vaccino dunque assicura la protezione. 
NAPOLI - Rivendica la primogenitura dell'idea di creare le macroregioni. Il berlusconiano Stefano Caldoro, presidente della Campania, propone di inserire tutto nella riforma costituzionale all'esame del Parlamento. Presidente Caldoro, lei ne parla da quasi due anni. Ora anche i governatori del Pd chiedono l'accorpamento delle Regioni. Cosa è successo? "Voglio ricordare che la mia proposta fu lanciata in uno splendido isolamento mentre oggi ha largo consenso. È dunque il momento di accelerare. Ne ho parlato con il presidente della Conferenza delle Regioni, Sergio Chiamparino, e siamo d'accordo ". Quale sarà il percorso? "Questo regionalismo è al capolinea. La riforma si fa adesso o mai più. Credo che bisogna lavorare sulle macroaree di funzioni perché gli attuali perimetri amministrativi non risolvono i problemi. Oggi c'è troppa confusione di ruoli". Quali funzioni dovranno avere le macroregioni? "Dovranno essere organi di programmazione e pianificazione, non più di gestione come, peraltro, era scritto nella prima stesura della Costituzione. Sei, al massimo otto grandi aree. Bisogna creare enti che siano regolatori dei diritti territoriali a partire dai servizi e dalle tariffe". Come si arriva concretamente a questo obiettivo? "Occorrono limitate modifiche della Costituzione, il resto si potrà fare con legge ordinaria". Chi gestirà la sanità che oggi divora l'ottanta per cento dei bilanci? "La nuova pianificazione dovrà cominciare dalla sanità. Anche in questo caso alle Regioni rimarrà il potere di programmare, così come per il ciclo integrato delle acque e per il trasporto pubblico. In alcuni casi la gestione riguarderà lo Stato, in altri le città metropolitane e i Comuni. Credo che l'errore della riforma costituzionale sia stato concentrare l'attenzione sulle Province, ma siamo in tempo per correggere". Ne avete parlato con Renzi? "Posi il problema un anno fa durante il suo primo incontro con la Conferenza delle Regioni. Renzi mi interruppe, disse che era d'accordo, ma in quel momento l'idea non era condivisa". E Berlusconi? "È d'accordo. Come la Lega". Argomenti interviste politica stefano caldoro Leggi i commenti I commenti dei lettori 
PARIGI - "Bisogna essere ciechi per non vedere che si tratta di atti di terrorismo". L'avvocato Thibault de Montbrial, direttore del Cat, Centre d'analyse du terrorisme, smentisce la versione del governo sulla serie nera degli attacchi di Joué-lés-Tours, Digione e Nantes . "Non basta dire che gli attentatori sono degli squilibrati per archiviare quanto è accaduto negli ultimi giorni". Perché il governo non vuole parlare di terrorismo? "Sul piano della comunicazione il governo spinge la tesi di 'atti isolati' per non alimentare il panico. Ma le autorità sanno esattamente cosa sta succedendo e infatti è stata rafforzata la sicurezza nei luoghi pubblici". Eppure, almeno nel caso dell'attentatore di Digione, i precedenti psichiatrici sembrano gravi. "E' evidente che per lanciarsi contro la folla con una macchina non bisogna essere sani di mente. Ma questi individui hanno voluto colpire civili, a Nantes e Digione, oppure simboli dello Stato, come il commissariato di Joué-les-Tours. Ci sono obiettivi precisi, con modalità che ricalcano gli appelli diffusi nei video dei jihadisti dell'Is". Perché allora le indagini non sembrano confermare questa tesi? "C'è una comprensibile preoccupazione delle autorità davanti a questo fenomeno. I malati di mente ci sono sempre stati ma non abbiamo mai avuto in Francia due veicoli che travolgono volontariamente la folla a ventiquattro ore di distanza. Il disturbo psichiatrico è un elemento, ma non il solo. Gli squilibrati ascoltano gli appelli dell'Is e rispondono". Sono davvero piani concepiti in solitudine o c'è una qualche forma di regia? "Non lo sappiamo. In questi casi, sembrano davvero atti individuali. Si crea un effetto mimetico con i jihadisti, che riproduce gli stessi effetti attraverso persone diverse". Siamo di fronte a una minaccia nuova? "Tra gli esperti di terrorismo ce lo diciamo da mesi, purtroppo spesso senza essere ascoltati. Dobbiamo essere pronti ad attacchi di individui soli che non sono affiliati a organizzazioni terroristiche e non sono perciò conosciuti dall'intelligence. La polizia francese si prepara da mesi in segreto a questo tipo di eventi nei luoghi pubblici". Quale prevenzione è possibile? "Il governo ha fatto votare qualche settimana fa una legge che permette l'arresto preventivo di soggetti a rischio. E' una riforma che finalmente dà ai nostri servizi segreti la possibilità di fermare individui potenzialmente pericolosi. L'altra risposta è quella della sicurezza con il dispiegamento di agenti di pronto intervento. In Norvegia, per esempio, ha deciso di dare licenza di sparare ai suoi poliziotti in eventi estremi come quelli che abbiamo visto negli ultimi giorni". Con rischi per il rispetto delle nostre libertà e delle regole della democrazia? "Nonostante le rassicurazioni del governo, i francesi hanno capito esattamente cosa sta accadendo. Dobbiamo prepararci a cambiare per anni il nostro stile di vita. Impareremo a essere più attenti quando camminiamo in strada. François Hollande ha detto ha proposito dell'Is che siamo in guerra. La verità è che il conflitto è anche in Francia. E' una guerra a bassa intensità ma sempre guerra". Argomenti interviste esteri 
ROMA - "Qui non si tratta di democrazia interna, del ruolo di Grillo e Casaleggio, di decisioni prese sul blog. Stavolta mi è stato impedito di svolgere il mio ruolo di parlamentare". Aris Prodani è molto arrabbiato. "Mi son preso una scatola di Maalox, sono stato male", dice il deputato triestino. È il protagonista dell'ultimo boomerang a 5 stelle: nella diretta pirata trasmessa dalla commissione Bilancio "per rendere consapevoli i cittadini", si vede il parlamentare che prende la parola per attaccare i suoi colleghi. Cosa le hanno fatto? "Avevo preparato due emendamenti insieme ai consiglieri comunali di Trieste in merito a una vicenda che per la nostra città è vitale, quella del porto vecchio che il maxiemendamento vuole sdemanializzare e spostare in un punto franco. Li ho trasmessi ai colleghi in commissione, ma la capogruppo Laura Castelli mi ha detto che uno di questi era "contrario alla nostra linea politica"". Quale linea? "Appunto, possibile che 4 deputati in commissione Bilancio decidano la linea su una questione che neanche conoscono? A questo punto che senso ha la parola portavoce?". L'altro emendamento? "L'altro era quello soppressivo dell'emendamento del Pd. Laura mi aveva garantito che l'avrebbe presentato, al mattino mi sono precipitato a controllare, e niente, non c'era". Come non c'era? "Non c'era, nessuno lo ha mai trasmesso. Senza che mi siano state date spiegazioni. Anzi, dicono di averlo fatto, ma non è vero ". È per questo che ha aderito a quello della Lega? "C'era un emendamento soppressivo di Fedriga e ho deciso di sottoscriverlo mettendo agli atti che sono stato costretto a farlo perché il mio gruppo non ha presentato le modifiche concordate col territorio". Che pensa di fare adesso? "Non lo so, mi prendo qualche giorno. Qui non si tratta di emendamenti bandiera, o delle solite questioni interne. È una nuova problematica, perché mi è stata tolta la possibilità di portare avanti il mio lavoro. Se non posso fare quello per cui sono stato eletto perché quattro persone lo hanno deciso, che ci sto a fare?". Argomenti interviste politica Leggi i commenti I commenti dei lettori 
