"Anche nel parlamento regionale vi sono eletti dalle cosche e non c'è consiglio comunale in Sicilia che non abbia un eletto dalla mafia. Dobbiamo avere la coscienza che il mondo politico non ha rotto con la mafia. La lotta alla mafia si fa anche arrestando Matteo Messina Denaro". Lo ha detto questa sera il presidente della Regione Rosario Crocetta prendendo parte, a Castelvetrano, patria del superboss latitante, a un consiglio comunale aperto con all'ordine del giorno "Quali iniziative per la legalità e la lotta alla mafia". "Ho sentito dire che non ci si deve sentire nè antimafia e nè mafia, io mi sento antimafia - ha aggiunto Crocetta - Non si può stare in mezzo al guado. Vivo da condannato a morte dalla mafia dal 2003. Guai a dire che la mafia con la politica non c'entra, se lo diciamo non siamo credibili agli occhi dei cittadini". Nel corso della seduta, alla quale hanno preso parte politici nazionali, regionali e locali, il vescovo di Mazara del Vallo Domenico Mogavero e diversi altri rappresentanti di enti pubblici, tutti hanno espresso solidarietà all'imprenditrice Elena Ferraro, vittima di un recente tentativo di estorsione . Argomenti ars castelvetrano mafia rosario crocetta 
"Nel concetto di parenti e affini rientrano anche i coniugi. Già nei prossimi bandi si terrà conto di questi vincolo". Lo ha dichiarato il rettore dell'Università di Bari, Antonio Uricchio, al termine del Senato accademico chiamato a decidere sull'interpretazione della legge Gelmini. Alla riunione, durata più di quattro ore, ha partecipato una trentina di membri fra i quali tutti i direttori di dipartimento, docenti e il presidente del collegio dei garanti dell'università, Ugo Villani. "Udito il garante - ha spiegato Uricchio - e discusse con lui le diverse problematiche interpretative della legge abbiamo condiviso la sua linea, affermando un principio sulla base di una lettura di una norma abbastanza controversa". Altri atenei in Italia si sono attenuti a questo orientamento basato anche su una sentenza del Consiglio di Stato che considera parenti e affini anche i coniugi i quali, pertanto, non potranno partecipare ai concorsi banditi nei dipartimenti in cui lavorano mogli o mariti, come del resto già previsto dal codice etico dell'Università di Bari. "L'Università ha voluto affrontare con coraggio una decisione delicata - ha concluso Uricchio - perché siamo un'istituzione che non si nasconde e si confronta anche sulla base dei principi di merito. Non passi l'immagine di un ateneo piegato alle logiche delle parentele". 

Renato degli Esposti, 85 anni, di Bologna, camminava lungo la carreggiata, in un tratto a senso unico e senza attraversamenti pedonali, in zona Mazzini, alla periferia della città. E' stato investito in serata da un fuoristrada Land Rover, condotto da un bolognese di 55 anni. Dopo l'incidente, l'anziano è rimasto incastrato sotto il fuoristrada, dal quale è stato estratto - vivo e ancora cosciente - dal personale del 118 aiutato da alcuni passanti. Poco dopo l'arrivo in ospedale, però, l'anziano è morto. Sul conducente del Land Rover, che è stato posto sotto sequestro cautelativo, è stato eseguito il test alcolemico. Argomenti incidenti stradali bologna 
WASHINGTON - Negli Stati Uniti, a Washington un uomo ha attaccato un poliziotto a bordo di una vettura con una grossa ascia, prima di fuggire a piedi. Lo hanno reso noto le forze dell'ordine, aggiungendo che l'agente è rimasto ferito lievemente nella lotta con l'aggressore e che l'attacco non era stato provocato. Il poliziotto era seduto a bordo di un'auto di servizio quando l'uomo ha usato l'ascia per rompere il finestrino del conducente, secondo quanto ha riferito il capo della polizia Cathy Lanier, che ha descritto l'attacco come un'imboscata. Lanier ha sottolineato che la polizia non ha prove che colleghino l'aggressione ad un complotto più ampio o all'attacco della scorsa settimana compiuto con un'accetta da un uomo ai danni di un gruppo di poliziotti di New York. In quell'occasione  il commissario di polizia di New York aveva parlato di un atto di terrorismo. Lanier ha spiegato che gli agenti non escludono questa possibilità. "Molte di queste organizzazioni radicali, organizzazioni terroristiche sono molto esplicite nel prendere di mira i soccorritori Non è un segreto. Non è nuovo. Tuttavia certamente è aumentato", ha detto Lanier. "Siamo in allerta molto alta". Lanier ha spiegato di aver parlato con John  Miller, il vicecommissario di New York per l'intelligence e l'antiterrorismo, per esaminare tutti i dettagli investigativi che potrebbero essere utili. L'agente, ha ricostruito Lanier, aveva visto l'aggressore poco prima dell'attacco, e pensava che stesse trasportando una mazza da baseball. Il poliziotto ha guidato in un vicolo nel tentativo di seguirlo ma non ha visto l'uomo fino a quando l'ascia non ha colpito la macchina. L'agente ha inseguito l'aggressore e lo ha placcato, ed è rimasto ferito nella lotta. La polizia non ha una buona descrizione dell'uomo, e Lanier ha detto che gli investigatori stanno seguendo dalle 30 alle 40 piste, incluse alcune nate da suggerimenti del pubblico. L'Fbi ha offerto aiuto se fosse necessario per le indagini. Argomenti agente ferito new york terrorismo 
Ci sono parole che s'incontrano solo quando si legge della tv degli altri. Uno spettatore americano che leggesse un qualsivoglia articolo sulla tv italiana si chiederebbe cosa fosse il "traino", la mancanza del quale tutti coloro che fanno programmi d'insuccesso scelgono come capro espiatorio. Negli Stati Uniti - dove se il tuo programma va male è perché non sei stato abbastanza bravo, non perché non lo è stato quello che andava in onda prima, e tu non hai potuto beneficiare della forza d'inerzia - si dibatte invece molto di likability. I personaggi sgradevoli sono stati protagonisti di tutte le storie televisive interessanti degli ultimi anni, dai Soprano a Girls passando per Breaking Bad. E quindi esce almeno un articolo al giorno che gira intorno alla questione della likability: non bisognerà accattivarselo un po', questo pubblico? Siamo sicuri che non debbano vincere i buoni? E che ne è dell'eroe per cui devi tifare? "Di che cosa stiamo parlando? Chi è likable? Uno che inviteresti al tuo pranzo di Natale? Che vorresti si sedesse vicino a te in aereo e ti raccontasse tutti i suoi guai? Per me devi essere irresistibile, non gradevole": quando al New York Tv Festival gli hanno chiesto della likability, Beau Willimon era divertito. Certo, se sei l'autore di House of Cards, il fatto che un personaggio sia simpatico non è evidentemente tra le tue priorità. E hai le tue ragioni, che la letteratura riconosce: "Orson Welles diceva, e io sono d'accordo, che i migliori personaggi di Shakespeare sono i cattivi. Riccardo III. Iago. Amleto, che tutto sommato era il cattivo". La critica del New York Observer che conduceva l'incontro ha obiettato che a lei piace Mercuzio, inteso come l'amico di Romeo Montecchi. Willimon ha, a quel punto, tratteggiato i limiti necessari acciocché un personaggio amabile non diventi stucchevole: "Sai qual è il segreto del successo di Mercuzio? Che muore dopo cinque secondi. Non fai in tempo ad annoiarti". Lo ascoltavo e pensavo a quanto la tv italiana avrebbe bisogno dell'autore di Frank e Claire Underwood, di uno che non si è mai posto il problema di far compiere ai propri personaggi almeno una buona azione a puntata, così non ci sentiamo in colpa a trovarli irresistibili. Poi lui ha detto che chi si pone il problema della likability è rimasto a Mary Tyler Moore, cioè alle sit com degli anni Settanta; e io ho pensato fortissimo a Gigi Proietti, e immaginato l'Italia tra quarant'anni: quando avremo superato la tv rassicurante. Twitter: @lasoncini 
ROMA – Milano sbanca Monaco e piazza il primo acuto in Eurolega. Non poteva sbagliare la squadra di Banchi, visto che una nuova sconfitta avrebbe complicato terribilmente la situazione di classifica, e l’Olimpia ha dimostrato grande personalità. All’Audi Dome Arena finisce 81-74 per l’EA7 Emporio Armani che aggancia proprio la squadra di Pesic a quota due in classifica nel girone C. L’inizio dell’EA7 è travolgente: il Bayern non riesce a difendere contro le fluide azioni d’attacco costruite da Milano, che tocca il massimo vantaggio sul +15. Gli uomini di Pesic, però, non mollano e grazie ad un parziale di 12-0 rientrano in gara, complice un calo di Milano che abbassa l’intensità difensiva e prende troppi tiri forzati. Ad inizio secondo quarto i bavaresi completano la rimonta e mettono la freccia (27-25). L’inerzia della gara sembra cambiare direzione, ma l’Olimpia non sbanda e, trascinata da un ispiratissimo Daniel Hackett, non perde mai contatto. Si gioca punto a punto e si va all’intervallo lungo in perfetto equilibrio, sul 41 pari. La situazione non cambia al rientro sul parquet, con continui sorpassi e controsorpassi tra le due squadre. I ragazzi di Banchi soffrono sotto canestro, ma trovano buone soluzioni dall’arco dei tre punti che permettono all’Olimpia di allungare sul +4 (52-56), prima del ritorno del Bayern. L’ultimo canestro del quarto nasce da una giocata di pura classe di Micic che consente ai tedeschi di chiudere sul 59-56. L’inizio dell’ultimo periodo è ancora di marca bavarese e l’EA7 rischia di perdere contatto, ma l’ottima percentuale realizzativa da fuori si conferma l’arma in più dei campioni d’Italia. La bomba di Moss riporta sotto l’Olimpia (62-61) e quella di Brooks nella successiva azione d’attacco dà a Milano il nuovo vantaggio (63-64). A rompere l’equilibrio è una tripla formidabile di Ragland che regala il +5 (72-77) alla squadra di Banchi a poco più di un minuto dalla fine. E’ l’allungo decisivo, al quale il Bayern non riuscirà più a reagire. Dalla lunetta Hackett mette il punto esclamativo, fissando il punteggio sul definitivo 74-81. Nelle file milanesi brillano proprio Hackett e Ragland, autori di 16 punti ciascuno, mentre Schaffartzik (15) è il miglior realizzatore del Bayern. RISULTATI TERZA GIORNATA GIRONE C Panathinaikos – Fenerbahce 91-73; Barcellona – Turow Zgorzelec 86-67; Bayern Monaco – EA7 Armani Milano 74-81. CLASSIFICA Barcellona 6; Fenerbahce, Panathinaikos 4; Bayern Monaco, EA7 Armani Milano 2; Turow Zgorzelec 0 Argomenti basket basket eurolega olimpia milano Leggi i commenti I commenti dei lettori 
None Leggi i commenti I commenti dei lettori 
