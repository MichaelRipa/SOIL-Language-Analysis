
None Leggi i commenti I commenti dei lettori 
N EW YORK - Un anno di squalifica e una medaglia d’argento revocata. L’Usada, l’agenzia antidoping americana, non ha fatto sconti e ha squalificato per un anno Tyson Gay, forte velocista dell’atletica statunitense trovato positivo all’uso di steroidi anabolizzanti in un test fuori competizione e uno in gara prima dei Mondiali del 2013. L’Usada ha poi privato l’atleta dei risultati conseguiti a partire dal 15 luglio 2012, compresa la medaglia d’argento vinta con la staffetta olimpica americana 4×100 alle Olimpiadi di Londra. Di fatto, però, l’ex campione del mondo dello sprint ha quasi scontato la sua pena in quanto partita già dal 23 giugno del 2013. Gay potra’ tornare alle gare nel mese di giugno. Argomenti atletica leggera tyson gay Leggi i commenti I commenti dei lettori 
Sono stati respinti nella tarda serata di ieri i 41 ricorsi al Tar del Movimento Cinque Stelle contro le sei liste Nuovo Centro Destra-Udc, Moderati per Chiamparino, L'Altro Piemonte a Sinistra, Verdi Verdi con Pichetto, Forza Italia per Pichetto e Destre Unite per Pichetto. Contro di loro si era scagliato Davide Bono, il candidato grillino in corsa per la poltrona da presidente della Regione, che aveva presentato una raffica di ricorsi al Tar, ben 41, sostenendo che tutte queste liste dovessero essere escluse. I giudici presieduti da Lanfranco Balucani hanno dovuto prendere una decisione e moltiplicarla per quarantuno volte: ecco il perché della lunga attesa terminata alle 22 e 30. Il candidato presidente dei 5 Stelle Davide Bono ha annunciato che comunque farà appello al Consiglio di Stato. Il motivo del ricorso era legato alla decisione che proprio quegli stessi magistrati avevano assunto a gennaio, rimandando il Piemonte al voto. La tesi di Bono era che le sei liste dovessero essere escluse in quanto presentate in collegamento con gruppi già esistenti in Consiglio regionale. Quel consiglio cioè che è stato dichiarato decaduto dal Tar nella nota querelle sulla falsità della lista dei Pensionati per Cota di Michele Giovine. Per Bono avrebbero dovuto raccogliere le firme per presentarsi al voto. Una tesi, quella dei Cinque Stelle, che ieri in aula è stata illustrata dall'avvocato Mattia Crucioli: "Inizialmente le liste contro cui avevamo preannunciato di fare ricorso erano 11. Alla riunione dei capigruppo del 18 aprile venne detto chiaramente che si sarebbe fatto ricorso e Bono aveva sollevato la questione per correttezza. Ma solo cinque liste gli diedero retta, le altre sei no, nonostante fosse chiaro che la contestazione ci sarebbe stata". E nel merito ha aggiunto: "Il principio è che per evitare la proliferazione delle liste possano presentarsi solo coloro che dimostrano di avere una certa rappresentatività del corpo elettorale. La deroga c'è se i gruppi già presenti hanno preso molti voti nelle ultime elezioni e possono dare vita a un'altra lista e trasferire la legittimazione dimostrata alle nuove. Ma se le ultime elezioni sono state annullate, questo fa sì che tutto il procedimento elettorale sia invalidato". Dure le repliche degli avvocati della controparte. Luca Olivetti, di Forza Italia ha spiegato che "il Consiglio regionale ha operato per un lungo periodo in modo conforme alla legge, e questo svolgimento della funzione deve essere tutelato". Mentre l'avvocato Alessandro Sciolla, di Ncd, aveva aggiunto che l'azione di collegare la lista a un gruppo consiliare era divenuto un "atto urgente, e quindi legittimo, perché nella coalizione di centrodestra ci sono state discussioni di natura politica per la scelta degli alleati che si sono protratte nel tempo: non era quindi possibile procedere alla raccolta delle firme per liste e simboli prima di trovare una soluzione". Argomenti tar movimento cinque stelle - m5s bono 
Sono cresciuti e si sono moltiplicati. Chilometri di scaffalature, migliaia di casse, autostrade di carrelli, l'avanzata dei megastore ha colonizzato il "consumo" dei piemontesi nel giro di un decennio, senza destare troppo scalpore, talmente sono cresciuti in fretta. Cosa succederebbe però se ci si accorgesse da un giorno all'altro che 106 ipermercati  -  tanti ne sono disseminati in lungo e il largo per il Piemonte  -  sono troppi rispetto alla reale capacità di spesa delle famiglie per le quali sono stati costruiti? Che sono troppi per gli stessi colossi della grande distribuzione, non solo per chi ha assunto il dogma del chilometro zero a scapito della convenienza del grande carrello? Che sono troppi secondo le analisi di mercato di chi li gestisce, che i calcoli rivelano che non stanno in piedi perché all'interno di un mercato saturo? Quando qualche anno fa lo scoprirono in Francia le grandi catene della distribuzione organizzata cominciarono a chiudere gli ipermercati di troppo. Non reggevano. Erano in perdita. Lo capirono grazie a un algoritmo messo a punto dall'Ifls, l'Istituto nazionale del libero servizio, per diagnosticare scientificamente il fenomeno. "Quando cominciarono ad applicare quell'algoritmo  -  racconta lo statistico torinese Federico Boario, allora collaboratore dell'Ifls e oggi consulente dell'Istituto di ricerche economiche e sociali del Piemonte per cui si occupa di marketing aziendale  -  le stesse catene della grande distribuzione si convinsero che molti dei loro punti vendita non potevano funzionare: così decisero di chiuderli". Lo stesso algoritmo applicato al Piemonte restituisce risultati impressionanti. Boario ha calcolato, applicando un suo algoritmo, basato su quello francese, che su 106 ipermercati esistenti in Piemonte ce ne sono 43 di troppo. Poco meno della metà, insomma, sarebbero in sovrappiù rispetto alla potenzialità di spesa dei piemontesi. Secondo i calcoli dell'esperto dell'Ires, un megastore, per reggere, ha bisogno in Piemonte di un bacino di almeno 34mila famiglie. E in molti casi questo non avviene. "Prima o poi assisteremo anche qui a delle chiusure  -  sostiene Boario  -  Se si hanno delle strutture enormi che non vendono è inevitabile. Un ipermercato è un meccanismo complesso. È un'industria. E come tutte le industrie ha bisogno di flussi e di margini certi, non è come un negozio a conduzione familiare dove le perdite vengono assorbite dalla famiglia". A salvarsi sarebbe soltanto Asti, che ha tre ipermercati esistenti su tre potenziali. Tutte le altre province contano su un numero di megastore in soprannumero: Torino ne ha 44 quando potrebbe arrivare ad averne 32, Alessandria, che dovrebbe limitarsi a 6, invece ne ha 16. Biella ne ha 4 di troppo rispetto ai 7 esistenti. Cuneo ne ha 11 quando potrebbe averne 9. Novara, che potrebbe averne 5, ne conta 13. Non si salvano nemmeno Verbania (su 6 esistenti dovrebbe limitarsi a 2) e Vercelli, che potrebbe averne 3 e invece ne ha il doppio. Il quadro restituito dall'algoritmo di Boario non è solo un elenco di numeri teorici messi in fila. Ma anche il segno dell'esistenza, in molte zone del Piemonte, di quelle che gli esperti del settore definiscono "aree di conflitto". Ipermercati troppo vicini tra loro, cresciuti senza una programmazione, in maniera disordinata. Che si contendono una stessa zona, uno stesso bacino di utenti. E si fanno la guerra a colpi di promozioni e vendite sottocosto. A Torino e cintura sono almeno 6 le zone di conflitto tra ipermercati, dove la concorrenza è spietata perché ne va della sopravvivenza. Il paradosso è che a contendersi uno stesso territorio non sono soltanto, come ci si aspetterebbe, catene concorrenti. Ma anche ipermercati della stessa catena. È il caso dell'area di conflitto che a Torino è formata lungo l'asse che comprende il Carrefour di corso Montecucco, quello del Le Gru di Grugliasco e quello de La Certosa di Collegno. Ma non è l'unica. Anche tra l'Esselunga di corso Traiano e il Bennet di via Giordano Bruno gli esperti di marketing indicano una zona di confitto. Lo stesso avviene nella zona di Spina 3, tra l'Ipercoop di via Livorno e gli altri megastore lungo l'asse di via Livorno: il Gigante alle ex Snos, Bennet al fondo di via Orvieto, per limitarsi alle strutture più grandi, dato che in quella zona c'è anche un Lidl e un Pam. Altro conflitto: il Conad del centro commerciale dello Stadio, l'Auchan di Venaria e il Carrefour di corso Grosseto. In conflitto si trovano anche i centri commerciali di corso Romania (Auchan) e di San Mauro (Carrefour) e tutta l'area dei centri commerciali di Vadò, tra Nichelino e Moncalieri. "Se il bacino di clienti è lo stesso  -  spiega Boario  -  bisognerà suddividersi la stessa torta e le fette saranno più piccole". Con il risultato che anche la più grande catena di supermercati si troverà a dover guerreggiare per la sopravvivenza. Finché tra i litiganti in campo qualcuno non soccomberà. Ci sono dei sintomi precisi da cui si può capire ad occhio qual è lo stato di salute di un megastore che si trova in una zona di conflitto: "Sono le casse e i carrelli  -  svela l'esperto dell'Ires  -  Se ci sono troppe casse chiuse vuol dire che quell'ipermercato in quel momento sta perdendo soldi. Il tasso minimo di apertura delle casse, affinché una struttura possa reggere, è del 60 per cento. Che è altissimo. L'altro parametro sono i carrelli: se ce ne sono troppi fuori dal parcheggio, anche in quel caso, è segno che il flusso di consumo all'interno del supermercato, in quel momento, è al di sotto della soglia minima". Argomenti supermercati crisi chiusure 

Turno atipico come non mai, il terzultimo stagionale in serie A. Innanzitutto perché sarà preceduto dalla finale di Coppa Italia, che vedrà opposte Fiorentina e Napoli stasera all’Olimpico di Roma. Le due squadre posticiperanno quindi a martedì i rispettivi impegni di campionato contro Sassuolo (ore 19) e Cagliari (21). Le altre partite si giocano tra domenica e lunedì, senza lunch-match (formazioni quindi entro le 14 di domenica). Il derby di Milano chiuderà in serata il programma domenicale, mentre Lazio-Verona e Juventus-Atalanta saranno i due Monday-night (alle 19 e alle 21 anche qui). CATANIA-ROMA Spolli continua a soffrire per un problema al secondo dito del piede che non gli consente di allenarsi con regolarità: anche stavolta la decisione sul suo impiego sarà presa solo all’ultimo. Se dovesse farcela, Gyomber e Rolin si giocherebbero l’altra maglia al centro della difesa. Per il resto, a Verona è rimasto in panchina Izco, che potrebbe tornare nel suo ruolo (al posto di Rinaudo o Plasil) o a destra al posto di Peruzzi ma anche restare ancora ai margini. Nella Roma, Benatia sta meglio e dovrebbe farcela, Toloi meno, visto che continua a svolgere fisioterapia per il trauma alla caviglia di venerdì scorso. In pole-position per affiancare Castan sembrava esserci Romagnoli, che però ieri ha lavorato in palestra con De Rossi e Maicon, per cui potrebbe toccare proprio a Benatia rientrare dal 1’, nonostante i pochi allenamenti nelle gambe. A centrocampo Taddei rileverà lo squalificato Nainggolan. CHIEVO-TORINO Corini recupera Dramé, Paloschi e forse anche Rubin. Uno dei due esterni giocherà, complici le squalifiche di Frey e Cesar, che limitano le scelte soprattutto nel reparto arretrato. Al centro della difesa dovrebbe toccare a Canini affiancare Dainelli, mentre il terzo squalificato (Hetemaj) sarà sostituito da Guana. Davanti, col rientro di Paloschi, torna in panchina Obinna. Ventura dovrebbe confermare in blocco l’undici vittorioso con l’Udinese, anche perché sia Bovo (affaticamento muscolare) che Maksimovic (influenza) sono tornati in gruppo. In entrambi i casi, l’eventuale alternativa sarebbe Vesovic. Possibile l’utilizzo dal 1’ di Tachtsidis al posto del diffidato Vives in vista dello scontro diretto col Parma, ma al momento non è la soluzione più gettonata. Sempre fuori Pasquale, Masiello, Basha e Farnerud, mentre Rodriguez potrebbe farcela per la panchina. GENOA-BOLOGNA De Maio e Burdisso si giocano il posto dello squalificato Portanova ma potrebbero anche giocare entrambi qualora uno tra Antonini (influenza) e Marchese (acciaccato) dovesse farsi da parte. Davanti torna Sculli per De Ceglie, che non recupererà prima di agosto per una lesione al crociato. In gruppo Kucka, ma la sua convocazione appare difficile. Non si contano i contrattempi che hanno punteggiato la settimana del Bologna, compresa un’epidemia infuenzale che ha colpito Curci, Kone, Stojanovic e Moscardelli. I primi due sono però già tornati a disposizione, al pari dei vari Natali (polpaccio), Christodoulopoulos e Acquafresca (affaticamenti muscolari). E si potrebbe rivedere tra i convocati anche Crespo, mentre Laxalt rischia di aggiungersi a Perez e Della Rocca nell’elenco degli indisponibili. Quanto alle scelte di Ballardini, si va verso un 3-5-1-1 con Antonsson ancora preferito a Sorensen in difesa e Kone alle spalle del ripescato Bianchi, che al momento sembra in vantaggio su Cristaldo e Acquafresca. PARMA-SAMPDORIA Sembra immediatamente rientrato l’allarme Lucarelli: il difensore centrale, atteso titolare domenica anche per via della maxi-squalifica di Felipe, ha accusato un affaticamento muscolare giovedì ma è già tornato in gruppo. Per il resto, Molinaro dovrebbe giocare al posto di Gobbi, mentre davanti Amauri sembra favorito su Schelotto e Palladino, così come Acquah a centrocampo dovrebbe relegare ancora in panchina Marchionni. Mihajlovic ha tutta la rosa a disposizione, eccezion fatta per lo squalificato Mustafi e l’infortunato Obiang. In difesa potrebbe giocare dall’inizio Fornasier oppure scalare al centro Regini, con inserimento di Costa sull’out sinistro. Possibile anche il ritorno dal 1’ di Gabbiadini a scapito di Sansone, mentre Okaka e Maxi Lopez si contenderanno come al solito lo spot di unica punta. UDINESE-LIVORNO Guidolin perde Basta (lesione al muscolo gracile) e forse anche Heurtaux (caviglia) e Muriel (contusione all’emitorace), ma venerdì sono tornati in gruppo Domizzi e Di Natale, che potrebbero quindi rendersi disponibili per domenica. A destra dovrebbe giocare Widmer, con conseguente ritorno alla difesa a 4, e al centro del reparto l’alternativa a Domizzi è la conferma di Bubnjic. Davanti, se Di Natale non dovesse offrire garanzie sufficienti, toccherebbe a Nico Lopez. In dubbio Maicosuel. Nel Livorno esordirà Anania tra i pali al posto dello squalificato Bardi, mentre l’altro appiedato dal giudice, Rinaudo, sarà sostituito da Coda. Nicola sembra intenzionato ad adottare un assetto più offensivo per cercare la vittoria che riaprirebbe i giochi per la salvezza. E quindi 4-3-1-2 con Piccini e Mesbah bassi (panchina sia per Valentini che per Castellini) e Benassi nuovamente titolare per avanzare Greco alle spalle delle due punte, che saranno ancora Paulinho e Siligardi, vista l’indisponibilità di Emeghara per noie muscolari. Niente da fare nemmeno per Mbaye, mentre torna tra i convocati Ceccherini, che dovrebbe però partire dalla panchina. MILAN-INTER Si vocifera di un “suggerimento” di Galliani a Seedorf riguardante l’impiego di Pazzini con Balotelli. Se così fosse (e se il tecnico accettasse) a farsi da parte sarebbe Honda, ma non è affatto detto che accada. Altrimenti il rientrante De Jong al posto di Muntari potrebbe essere l’unica variazione rispetto al Milan sconfitto a Roma, a meno che Poli non venga lui preferito a Honda. Possibile la convocazione di El Shaarawy, non sono al meglio Birsa e Saponara. Mazzarri ritrova Samuel e Rolando, squalificati col Napoli, per cui Campagnaro e Andreolli tornano in panchina. Sulla via del pieno recupero Jonathan e Alvarez, che dovrebbero essere convocati. Il brasiliano contende a D’Ambrosio la maglia da titolare sulla fascia destra. LAZIO-VERONA Marchetti, Berisha, Dias, Konko, Biava, Mauri, Klose e Postiga: è l’elenco dei giocatori in dubbio ad inizio settimana che, chi prima chi dopo, si sono rimessi tutti a disposizione di Reja. Il quale, a parte Ederson, avrà dunque a disposizione l’intera rosa. Insoliti problemi di abbondanza che accrescono le difficoltà nell’individuare l’undici titolare. Berisha è in vantaggio su Marchetti e in difesa, sicuri Biava e Radu, scala in panchina Ciani, a destra dovrebbe tornare Konko (fuori Pereirinha), mentre Dias, assente da tempo, potrebbe lasciare spazio a Cana. Davanti, se gioca Klose, in mediana subentra Gonzalez (in vantaggio su Onazi) e Lulic avanza nel tridente a sinistra, se invece sarà preferita inizialmente l’opzione Mauri falso nueve, più probabile l’utilizzo di Keita, con Lulic a completare la mediana con Biglia e Ledesma. Inamovibile invece Candreva. Per quanto riguarda il Verona, difficile il recupero di Martinho, mentre Romulo si allena ma non ha giocato la partitella e Iturbe verrà monitorato di giorno in giorno per il vasto ematoma alla coscia rimediato contro il Catania. Allo stato attuale la formazione sarebbe la stessa che ha battuto gli etnei con l’unica eccezione di Juanito Gomez per Iturbe, ma da qui a lunedì gli scenari potrebbero cambiare. JUVENTUS-ATALANTA Tutti a disposizione per Conte, che dovrebbe riproporre Bonucci in difesa per Ogbonna e Lichsteiner a destra al posto di Isla. Ma le scelte saranno indirizzate anche dalle condizioni atletiche dei protagonisti del match col Benfica. Colantuono recupera Brienza e Moralez e medita di riproporre il 4-4-1-1 con l’argentino alle spalle di Denis. Estigarribia non ce la fa (ferita a un piede), per cui sul versante destro del centrocampo agirà Raimondi, mentre lo squalificato Cigarini cede il testimone al rientrante Carmona, che giocherà al fianco di Baselli. Novità anche in difesa, con Yepes, anche lui al rientro dalla squalifica, candidato a rilevare l’acciaccato Stendardo (nuovi fastidi al ginocchio), mentre Lucchini si è ristabilito dal trauma alla mandibola rimediato domenica e Brivio potrebbe tornare titolare a sinistra al posto di Del Grosso. FIORENTINA-SASSUOLO Per i viola non possiamo che limitarci al bollettino medico in vista della finale di Coppa Italia, visto che le scelte di Montella per martedì dipenderanno ovviamente anche dalla partita di sabato. Gonzalo Rodriguez (tonsillite) e Borja Valero (infiammazione al tendine rotuleo) dovrebbero farcela per il Napoli e ci prova anche Neto (problema alla falagne di una mano). Lavorano con il gruppo Rebic ed Hegazy, recuperati anche Mati Fernandez e soprattutto Pepito Rossi, che potrebbe tornare per uno spezzone proprio in coppa. Col Sassuolo potrebbero esserci tutti, a meno di nuovi intoppi, mentre sulle condizioni di Mario Gomez permane un grosso punto interrogativo. In casa neroverde torna tra i disponibili Bianco, ma non Manfredini e anche Sanabria non è al meglio. Ma si tratta di giocatori di secondo piano in questo momento, il vero problema di Di Francesco sarà semmai trovare un’alternativa in regia a capitan Magnanelli, squalificato. Potrebbe scalare in quella posizione Chibsah o adattarsi Missiroli (con inserimento di Brighi sul centro-destra), meno probabile l’ipotesi Marrone, appena rientrato da un infortunio. Di sicuro tornano Berardi e Biondini, oltre allo stesso Missiroli, ossia i giocatori squalificati con la Juve. Giocheranno tutti, con sacrificio di Floro Flores e Ziegler, oltre al citato Magnanelli. In difesa Antei è in vantaggio su Ariaudo. NAPOLI-CAGLIARI Higuain è stato convocato per la finale di Coppa Italia, al pari di Maggio. L’infermeria azzurra, quindi, al momento è vuota (ad eccezione del lungodegente Rafael), ma anche per orientarsi sulle possibili scelte di Benitez in vista di martedì occorrerà prima attendere la partita di sabato. Pulga non recupera Vecino, Ekdal e Adryan, mentre a Nenè e Cabrera, ancora alle prese con problemi fisici, si è aggiunto in settimana Pinilla, che lamenta un fastidio all’adduttore. Tutti e tre sono in dubbio per il San Paolo, dove Silvestri dovrebbe essere confermato tra i pali nonostante il rientro dalla squalifica di Avramov e Ibarbo ritrovare un posto da titolare a spese di Pinilla. Ma con la salvezza già blindata non si escludono ulteriori novità. Argomenti fantacalcio Leggi i commenti I commenti dei lettori 
Trent'anni fa, una signora scrisse al "Giornale di Sicilia" per lamentarsi delle sirene dei giudici antimafia, quelli che stavano istruendo il primo maxiprocesso alle cosche: "Disturbano il mio sonno", sosteneva. Trent'anni dopo, un anonimo palermitano ha recapitato le sue lamentele per la zona rimozione antibomba direttamente nella cassetta delle lettere del sostituto procuratore Maurizio Agnello. Ma i toni sono quelli di trent'anni fa: "Perché noi condomini dobbiamo avere limitazioni di posteggio proprio di fronte il portone e subire ogni giorno l'assalto dei vigili?". Lui dice di parlare a nome dei condomini del palazzo, nella zona di via Galileo Galilei, e invita il dottore Agnello a "comprare una casa altrove, magari nello stesso palazzo di qualche suo collega  -  suggerisce  -  così da evitare un doppio disagio per tanta gente per bene". Chi è l'anonimo? Al momento, diversi condomini dello stabile hanno preso le distanze. Agnello non commenta, ma non nasconde l'amarezza. La scorta gli era stata assegnata alcuni mesi fa dopo le ripetute minacce ricevute durante le indagini riguardanti le mazzette nel settore dell'energia eolica. Il magistrato si è anche occupato dell'inchiesta sui boss di Porta Nuova, adesso indaga sulla potente mafia trapanaese legata al latitante Matteo Messina Denaro. Agnello non si è comunque scoraggiato dopo aver trovato l'anonimo nella sua cassetta della posta, oggi pomeriggio: ha chiesto al portiere di appendere la lettera nella bacheca della portineria, e ha aggiunto un caloroso invito all'anonimo a farsi avanti con nome e cognome. 
Terzo weekend all'insegna dei turisti per Torino, con gli arrivi in città che stanno registrando un crescendo: i primi visitatori sono arrivati per Pasqua, qualcuno in più è giunto lo scorso weekend, con il ponte del 25 aprile un po' penalizzato dalla domenica piovosa. Altri ancora sono in arrivo per questo fine settimana. Merito anche del poker di eventi che la città ha calato per il 1° maggio: l'ultima giornata del Torino jazz festival, il concerto di Robbie Williams, la partita JuventusBenfica e l'inizio del Torino gay & lesbian film festival. Con tanto di effetto traino sia su oggi che su domani, come assicurano gli albergatori torinesi. Che i visitatori in città siano molti lo testimoniano soprattutto i dati d'affluenza nei musei. L'Egizio, per esempio, è stato preso d'assalto soprattutto giovedì, grazie alla giornata con ingresso a un euro che ha attirato 6.600 visitatori. Così il totale di presenze tra il 18 aprile e il 1° maggio è salito a 53 mila, come si poteva notare dalle lunghe code in via Accademia delle Scienze: "È un dato in linea con il passato, ma è notevole se si considera che il percorso di visita è dimezzato a causa dei lavori", spiegano dal museo. Le prossime settimane sono promettenti: per tutto maggio le visite su prenotazioni per gruppi sono al completo, con 8085 scolaresche che ogni giorni faranno visita a mummie e faraoni. In realtà, tutte le sale espositive della città stanno registrando buoni livelli d'affluenza. Dall'inizio delle vacanze di Pasqua 10.563 persone sono state al Museo del Risorgimento (di cui 2.383 negli ultimi 3 giorni). Tra il 25 aprile e il 1° maggio la Fondazione Torino Musei ha contato 2.400 ingressi alla Gam (che però lunedì era chiusa) e 7.600 a Palazzo Madama (tra museo e mostre di Eve Arnold prima e Tina Modotti dopo). Bene anche i Preraffaeliti a palazzo Chiablese: l'esibizione ha aperto a Pasqua ed è a quota 15.538 ospiti. La Reggia di Venaria (dove ieri l'assessore regionale alla Cultura Michele Coppola ha fatto un sopralluogo) continua a essere una garanzia: oltre 20 mila persone a Pasqua, 10 mila il 25 aprile, 11 mila il 26, 9.500 per il 1° maggio. Certo, solo una piccola parte degli appassionati di musei viene da fuori città e si ferma negli hotel. Ma i responsabili delle strutture sono comunque soddisfatti: "Gli ultimi giorni sono stati buoni e il weekend in arrivo è leggermente meglio degli ultimi due. Stimiamo un tasso di occupazione delle camere attorno al 7080 per cento", spiega Alessandro Comoletti, presidente di Federalberghi Torino. Che già pregusta le performance della settimana in arrivo, perché c'è il Salone del libro che "garantisce sempre afflussi interessanti". Secondo Giancarlo Banchieri, leader di AsshotelConfesercenti, "gli eventi di questi giorni hanno aiutato molto, ma c'è di più: Torino sta diventando meta turistica". Tra l'altro, ieri la Juventus ha dato una piccola mano agli hotel: è stata eliminata dalla coppa, dunque il 14 maggio Torino ospiterà una finale di Europa League tra Benfica e Siviglia con migliaia di tifosi in arrivo da Portogallo e Spagna. Ieri, con la certezza del passaggio del turno sono scattate un mare di telefonate di tour operator lusitani e andalusi: "Nel mio albergo, il Panorama di Cambiano  -  racconta Banchieri  -  in poche ore ho ricevuto richieste per 700 posti letto". 
ROMA – Passò delle informazioni riservate dalla Ferrari alla McLaren facendo scoppiare lo scandalo dello SpyGate, oggi Nigel Stepney, ex ingegnere della Scuderia di Maranello, è morto in un incidente stradale all’età di 56 anni. Secondo alcune indiscrezioni l’ex tecnico sarebbe stato travolto nella notte tra giovedì e venerdì da un camion mentre stava scendendo dalla sua auto accostata al ciglio di una strada nel Kent, in Inghilterra. STEPNEY E LO SPYGATE - Stepney passò alla storia quando venne trovato a casa di Mike Coughlan, capo progettista della McLaren che all’epoca lottava per il titolo con la Ferrari, un fascicolo tecnico sulla Rossa. L’ex ingegnere del Cavallino venne condannato a un anno e otto mesi anche per aver sabotato l’auto di Kimi Raikkonen prima del Gran Premio di Monte Carlo del 2007. La McLaren venne multata di 100 milioni di dollari e squalificata nel mondiale costruttori per aver usato a proprio vantaggio le informazioni passate da Stepney a Coughlan. Argomenti mclaren ferrari formula 1 Leggi i commenti I commenti dei lettori 
