MADRID – Uno 0-0 che non fa male. Diego Pablo Simeone vuole giocarsela al ritorno, il suo Atletico Madrid non ha mai mollato di un centimetro in stagione. ”Mi immagino una partita più aperta, loro partono col vantaggio di giocare in casa, si sentono bene a Stamford Bridge, noi andremo con l’umiltà di sempre, cercando di fare risultato. Vedremo fra una settimana per chi si rivelerà positivo questo risultato, oggi in campo c’erano due squadre che non volevano perdere. Abbiamo giocato in mezzo e sulla fascia, cercando di aumentare la pericolosità ma non c’erano spazi: era una semifinale di Champions, lo stallo tattico era prevedibile”. MANCHESTER UNITED? PENSO AL VALENCIA – Nelle ultime ore, il nome del tecnico argentino è stato accostato a più riprese alla panchina del Manchester United, rimasta libera dopo l’esonero di David Moyes e la scelta temporanea di puntare su Ryan Giggs: Simeone respinge ogni avances e pensa soltanto agli impegni di campionato e Champions. ”In questo momento in testa ho soltanto il Valencia, sarà una partita decisiva”. El “Cholo” spiega anche la scelta di puntare su Diego e non su David Villa dal primo minuto. ”Diego è un giocatore della rosa come tutti gli altri, ho scelto lui perché credevo di avere determinate cose in cambio: dribbling e giocate in profondità, in una zona di campo molto affollata. Ci permetteva di spostare Raul Garcia e Diego Costa sulla fascia o centralmente in base alle necessità”. Argomenti champions league atletico madrid diego simeone Leggi i commenti I commenti dei lettori 
FIRENZE - Un family day arcobaleno per celebrare il desiderio di condivisione e rivendicare al tempo stesso i diritti negati ai bimbi cresciuti da genitori omosessuali. L'iniziativa è di Famiglie arcobaleno , l'associazione dei genitori e aspiranti genitori omosessuali e transessuali, che domenica 4 maggio a Firenze organizza la sesta edizione della Festa delle famiglie . Diritti negati . "In una coppia omogenitoriale il genitore biologico è uno soltanto - ci spiega l'avvocato Susanna Lollini - Se pensiamo ad una separazione o alla morte del genitore biologico, ai bambini non è garantita alcuna continuità affettiva con l'altro genitore". Resta quindi un vuoto normativo ancora da colmare. La manifestazione. "Attendiamo oltre duecento genitori e cento bambini in piazza Strozzi per una prova di dialogo e di incontro. Quello che ci unisce è la consapevolezza che una famiglia nasca dall'amore, dalla responsabilità e dal rispetto, più che da esclusivi legami biologici", commenta Giuseppina La Delfa, presidente di Famiglie arcobaleno.  "Vorremmo che la festa segnasse la nascita di un tessuto unitario dell'associazionismo formativo, giovanile e famigliare in Italia" aggiunge lo scrittore Tommaso Giartosio, padre insieme al suo compagno di due bambini. Una giornata per festeggiare le famiglie con giochi, fiabe e laboratori teatrali per far divertire i più piccoli. [[ge:rep-locali:repubblica:84242742]] "Io, papà gay". "Ricordo le tante famiglie che si fermavano nei parchi pubblici per conoscerci - continua Giartosio - quasi stupite che fossimo famiglie anche noi. I bambini si infilavano davanti al palco del burattinaio o si buttavano a giocare a rubabandiera o a ascoltare una banda (tutte cose che ci saranno anche a Firenze). Quando erano stufi correvano via a giocare tra loro, e quelli di famiglie etero e i nostri erano assolutamente indistinguibili". Cosa significa essere genitori gay? "È una sfida quotidiana e un regalo ogni sera. Devi prenderti responsabilità per i tuoi figli ma riuscire a farlo in modo dolce, attento, curioso, non impositivo". Quali pregiudizi ancora da abbattere? "Che un bambino abbia bisogno di un papà che faccia cose da papà e di una mamma che faccia cose da mamma, altrimenti la famiglia va a rotoli. È un pregiudizio falso: basta incontrare quattro famiglie non tradizionali e crolla". Associazioni in campo. Dal 2013 la Festa delle famiglie è stata inserita nelle celebrazioni dell' IFED , la Giornata internazionale per l'uguaglianza tra le famiglie, che si festeggia in contemporanea in decine di paesi in tutto il mondo. Saranno coinvolte, oltre a tutta la rete delle associazioni lgbt, l'associazionismo laico e progressista che lavora sui temi della famiglia, della scuola, dell'educazione. Associazioni come il Coordinamento Genitori Democratici (l'unica associazione laica italiana dei genitori che opera sul territorio nazionale da quasi quarant'anni, da quando cioè Gianni Rodari e Marisa Musu la fondarono), Legambiente e Amnesty International. E tante organizzazioni e persone che desiderano confrontarsi e avvicinarsi alle diverse realtà familiari. Oltre i pregiudizi. "Mai come in questi ultimi tempi in Italia - si legge nel comunicato stampa - si sente l'esigenza di mostrare le nostre famiglie, in un momento in cui gli attacchi si sono fatti più sistematici ed intimidatori. Si pensi al caso del consigliere comunale di Trento che ha proposto di schedare tutte le famiglie con almeno un genitore omosessuale e segnalarle ai servizi sociali, fino a chiedere l'allontanamento dei bambini e l'affidamento a famiglie cosiddette tradizionali. Insomma: si cerca di costruire muri, di togliere spazi, libertà, dignità. Ma sono altrettanto forti le voci di chi crede nel rispetto e nell'uguaglianza dei diritti, e sono queste le voci che vogliamo unire e far sentire più forte". [[ge:rep-locali:repubblica:84711117]] Il programma. Alle ore 10.30 è previsto il raduno delle Famiglie arcobaleno provenienti da tutta Italia e di tutte le famiglie amiche e sostenitrici, presso piazza degli Strozzi a Firenze. Lì prenderanno la parola testimoni, rappresentanti delle associazioni e della cultura nonché esperti impegnati sull'argomento. Nel frattempo i nostri bambini giocheranno in piazza ai giochi tradizionali di strada. Alle ore 12.00, accompagnati da una banda musicale e da artisti di strada, il corteo di adulti e ragazzi si avvierà verso la Fondazione Kennedy e la Piazza delle Murate, attraversando una porzione del centro storico. Alle ore 13.00 è prevista una conferenza stampa presso la Fondazione Kennedy, mentre il picnic inizierà negli spazi adiacenti. Nel pomeriggio gruppi di bambini parteciperanno a gare, giochi, concerti, spettacoli, attività formative, mentre gli ospiti avranno la possibilità di prendere la parola e illustrare la giornata. Saranno presenti banchetti con materiale informativo e libri di Famiglie arcobaleno e delle associazioni amiche. Argomenti festa delle famiglie famiglie arcobaleno giuseppina la delfa 
MADRID – Carte copertissime, per far saltare il banco servirà il ritorno. José Mourinho lascia il Vicente Calderon col risultato che voleva: il Chelsea gioca 100 minuti in difesa e strappa lo 0-0, senza mai impensierire l’oggetto della discordia della vigilia, quel Thibaut Courtois sceso in campo grazie al parere della Uefa nonostante una battaglia di clausole. L’Atletico Madrid domina ma non punge, sbatte contro il solidissimo impianto difensivo dei Blues, perfetto anche sulle tanto temute palle inattive, vera arma in più della stagione colchonera: se ne riparlerà a Stamford Bridge, fra tante assenze per squalifica – quelle di Lampard, Obi Mikel e Gabi e i gravi infortuni di Cech e Terry (per loro stagione probabilmente finita). La semifinale di andata di Champions League è una guerra tattica tra due maestri della difesa, il risultato finale lascia l’amaro in bocca agli spagnoli, che nel match di ritorno avranno comunque a disposizione praticamente due risultati su tre (tutti i pareggi con gol e, ovviamente, la vittoria). SCHWARZER NELLA MISCHIA – Simeone risolve i due ballottaggi della vigilia scegliendo Mario Suarez e Diego al posto di Tiago e David Villa, Mourinho opta per un undici estremamente conservativo: Oscar e Schürrle si accomodano in panchina, quello del Chelsea è un 4-3-3 con Ramires e Willian esterni solo teoricamente alti e Torres unica punta. Il grande ex di giornata vivrà una gara in completa solitudine, quello alzato da Mou è un muro invalicabile per l’Atletico Madrid, “costretto” al possesso palla e senza la possibilità di attaccare in profondità la retroguardia londinese. Gli ospiti perdono quasi subito Petr Cech, ko al quarto d’ora sugli sviluppi di un corner: David Luiz spinge Raul Garcia che frana sul portiere, la caduta è violenta e il dolore al braccio è tale da richiedere il cambio immediato. Spazio a Schwarzer, 42 anni da compiere il prossimo 6 ottobre e un profumo d’Europa assaporato soltanto nella competizione meno nobile ai tempi di Middlesbrough e Fulham, prima dell’esordio in questa stagione contro la Steaua. Il veterano non trema e mette la mano sul destro da fuori di Mario Suarez, primo pericolo concreto portato alla porta del Chelsea: il cronometro dice 34′, è la fotografia della maniacale cura difensiva dei Blues. DIEGO CONVINCE E SALUTA – Diego Costa non è in serata di grazia, il suo destro al volo viene respinto da Azpilicueta, bravissimo nel tenere il braccio attaccato al corpo per evitare il penalty. Nell’Atletico si mette quindi in mostra Diego, prima con un sinistro in coda di frazione, poi con una conclusione al 10′ della ripresa, sull’unica indecisione in uscita di Schwarzer. Il brasiliano sembra in partita, ci riprova senza fortuna col destro al quarto d’ora e lascia il campo: dentro Arda Turan, il turco mette il suo estro al servizio dei compagni mentre il Chelsea deve fare i conti anche con l’infortunio di John Terry, colpito involontariamente da Diego Costa. Mourinho non ha difensori in panchina e inserisce Schürrle, con spostamento di David Luiz e Ramires. L’atteggiamento tattico non cambia ma il muro ora è meno solido, l’Atletico può preparare l’assalto. COLCHONEROS IMPRECISI – Il quarto d’ora finale si apre con una protesta dei padroni di casa per un mani di Lampard, già ammonito: Eriksson chiude un occhio e mezzo, l’Atletico inizia a far piovere cross in area dopo una punizione velenosa di Gabi, ben messa in corner da Schwarzer. Raul Garcia è il più presente nei sedici metri, il colpo di testa del numero 8 al 32′ è alto, Juanfran continua a martellare la corsia e si ripete due minuti più tardi, trovando l’incornata di Arda Turan: Azpilicueta non regge il confronto fisico ma per sua fortuna il fantasista non centra i pali. Scampoli di gara anche per “el Principito” Sosa e per David Villa, l’ultimo brivido è a firma Diego Costa, altro colpo di testa fra le braccia di Schwarzer. Ai quattro minuti di recupero del primo tempo si aggiungono i cinque della ripresa, Mourinho allunga ulteriormente la contesa inserendo Demba Ba ma non accade nulla. “Abbiamo fatto giocare all’Atletico Madrid la partita che non voleva”, dice il portoghese al fischio finale. Chissà quale gara si giocherà a Stamford Bridge. [[ge:rep-locali:repubblica:84222178]] ATLETICO MADRID-CHELSEA 0-0 (0-0) Atletico Madrid (4-4-2): Courtois; Juanfran, Miranda, Godin, Filipe Luis; Raul Garcia (41′ st Villa), Gabi, Mario Suarez (35′ st Sosa), Koke; Diego Costa, Diego (15′ st Arda Turan). (Aranzubia, Alderweireld, Tiago, Rodriguez). All.: Simeone Chelsea (4-5-1): Cech (18′ pt Schwarzer); Azpilicueta, Cahill, Terry (28′ st Schürrle), Cole; Ramires, David Luiz, Obi Mikel, Lampard, Willian (49′ st Ba); Torres. (Ake, Kalas, Oscar, van Ginkel). All.: Mourinho Arbitro : Eriksson (SWE) Ammoniti : Lampard e Miranda per gioco falloso, Gabi e Obi Mikel per reciproche scorrettezze, Ba per comportamento non regolamentare Recupero : 4′ e 6′ Argomenti champions league atletico madrid chelsea fc Leggi i commenti I commenti dei lettori 
MADRID - ”Abbiamo fatto giocare all’Atletico Madrid la gara che non voleva giocare”. José Mourinho non ci gira tanto attorno: il Chelsea non voleva perdere e lo 0-0, pur non essendo il risultato preferito dal tecnico portoghese, non dispiace particolarmente: ”Non volevo lo 0-0 ma allo stesso tempo era importante non partire in svantaggio a Stamford Bridge. Il problema di Cech ci ha messo ancora di più sulla difensiva, siamo stati solidi e l’Atletico è stato frustrato dopo una stagione in cui ha causato frustrazione agli avversari. Oggi dovevano fare la partita per vincere”. STAGIONE FINITA PER CECH – Nel dopogara, Mourinho lancia la bomba legata alle condizioni di salute di Petr Cech, uscito al quarto d’ora per una brutta caduta. ”Per Petr la stagione dovrebbe essere finita, spero possa festeggiare qualcosa ma di sicuro non potrà scendere in campo. Quanto all’infortunio di Terry non ho notizie precise ma quando il capitano, pur sapendo che non c’erano difensori in panchina oltre ai due bambini Ake e Kalas, chiede il cambio, vuol dire che è qualcosa di serio”. Il tecnico portoghese elogia Fernando Torres: ”Per lui oggi è stata una gara difficilissima, abbiamo giocato chiusi a centrocampo, senza un numero 10. Ho chiesto di rinunciare al possesso palla per paura della loro pressione molto alta, Fernando era da solo perché Ramires e Willian non sono riusciti mai a proporsi offensivamente, si è trovato a giocare da solo con grande spirito di sacrificio”. Argomenti champions league chelsea fc josè mourinho petr cech Leggi i commenti I commenti dei lettori 

None Leggi i commenti I commenti dei lettori 
"ToriNo". È lo slogan che avevano scelto i lavoratori cuneesi di Alpitour quando l'azienda di viaggi aveva annunciato la volontà di trasferire gli uffici dal capoluogo della Granda alla città della Mole. Finì male, perché, dopo una grande mobilitazione cittadina, quasi tutti furono costretti a diventare pendolari. Ora la storia si ripete, con Cuneo che questa volta teme di perdere non il lavoro, ma una passione: quella per la pallavolo, che in città dura ormai da 25 anni. Le voci di un possibile trasloco sotto la Mole sono sempre più insistenti, tanto da suggerire azioni drastiche: "Senza una presa di posizione ufficiale della società su questo tema la partita di domenica non si giocherà", garantisce Carmelo Noto, il capo dei Blu Brothers, la tifoseria organizzata di Cuneo. Fra tre giorni c'è infatti la semifinale dei "Playoff 5° posto", un torneo di consolazione della serie A1, tra la Bre Lannutti e l'Altotevere Città di Castello. Oggi la tifoseria cuneese si ritroverà in un hotel di Fossano per fare il punto sul "come", ma l'unica certezza è che non permetterà di disputare il match. E ribadirà il messaggio: "ToriNO". Le voci dicono che la squadra si sposterebbe a Torino per volontà di un grande sponsor disposto a un investimento triennale. Si è parlato di Reale Mutua, ma i boatos più insistenti tirano in ballo il gruppo Fiat. In effetti, i contatti tra la società di volley e quella automobilistica ci sono stati. Insomma, il Lingotto ha un dossier aperto, ma al momento è ancora piuttosto vuoto. E comunque, da quanto si capisce, la Fiat potrebbe al massimo suggerire un trasloco a Torino, ma non certo imporlo. Insomma, il "pallino" è nelle mani del presidente Valter Lannutti, che però non ne vuole parlare: "Non ho niente da dire, in questi giorni ho letto di tutto e di più, anche le cose più strane. Finiamo il campionato e ne riparleremo", si limita a dire il patron, che negli ultimi anni ha portato avanti la squadra nonostante sia stato lasciato solo sia dai colleghi imprenditori che dalle istituzioni. Lannutti è riuscito a mantenere alto il livello della squadra e pure a regalare lo storico scudetto del 2010. E ora si trova di fronte a un bivio: portare la squadra a Torino o farla morire, perché l'economia cuneese continua a ignorare i suoi appelli. In più, ha un interlocutore piuttosto interessato: il Comune di Torino, che nel 2015 sarà "Capitale europea dello sport". Anche in questo caso, i contatti con l'assessore Stefano Gallo ci sono stati, e non sono stati gli unici: a chiedere la disponibilità del PalaRuffini sono state anche società di volley femminile, e club di hockey (da Milano) hanno manifestato interesse per il PalaTazzoli. Nessuno, però, ha presentato progetti concreti. Per ora. Secondo le indiscrezioni, il trasferimento da Cuneo a Torino consentirebbe di creare un "top team". I nomi che circolano sono di alto livello: Grbic, Parodi, Henno, Simon, oltre a Rado Stoychev per la panchina. Eppure nella Granda il trasloco viene visto come un tradimento: "Piuttosto  -  dice il leader dei Blu Brothers  -  iscriviamoci in B1, almeno continueremmo ad avere qualcosa che appartiene alla città". Argomenti pallavolo volley 
A partire da lunedì 28 aprile, scatta a Napoli il divieto di accesso e circolazione sull'intero territorio cittadino il lunedì, mercoledì e venerdì dalle 7.30 alle 11.30 e il giovedì dalle 15 alle 18.30, fino al 31 dicembre 2014. La decisione, si sottolinea, rientra nelle azioni per il contenimento dell'inquinamento atmosferico. La giunta comunale, infatti, ha approvato una deliberazione dedicata alla limitazione programmata del traffico estesa all'intero territorio cittadino; agli indirizzi per il controllo delle emissioni in area portuale; a quelli per il coinvolgimento di Provincia e Regione. Si tratta, è scritto sul sito del Comune, "di un atto contenente una serie di misure di carattere strutturale per rispondere al tema dell'inquinamento atmosferico". Inoltre è istituita una domenica ecologica al mese nel corso della quale è vigente il divieto di circolazione su tutto il territorio cittadino nella fascia oraria 9.30-13. In particolare sono state individuate le seguenti domeniche fino al mese di agosto: 11 maggio, 1  giugno, 6 luglio, 3 agosto. L'amministrazione si riserva di individuare prossimamente la data per i mesi di settembre, ottobre, novembre e dicembre. Sono previste deroghe al divieto di circolazione per alcune categorie di automezzi e per alcune categorie professionali. Argomenti inquinamento traffico 
Tragedia sull'autostrada Palermo-Catania. Un automobiista in panne è stato travolto e ucciso da una macchina mentre spingeva la sua vettura insieme con il cognato. Giuseppe Lanza, 33 anni, è morto poco dopo l'incidente mentre un'ambulanza lo stava trasportando d'urgenza in ospedale. L'impatto è avvenuto due chilometri prima di Bagheria e l'investitore si è fermato subito soccorrendo il cognato e la vittima. I due uomini hanno chiamato i primi soccorsi. Un'ambulanza del 118 ha raggiunto la vittima, che è morta durante il tragitto in ospedale. Sul tratto di autostrada, chiusa al transito delle auto, sono arrivate le pattuglie della polizia stradale. L'investitore è stato indagato per omicidio colposo ed è stato a lungo sentito dagli uomini della polizia stradale. Argomenti incidente 
