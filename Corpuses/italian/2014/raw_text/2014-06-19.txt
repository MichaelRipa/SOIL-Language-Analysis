SAN PAOLO - Luis Suarez, il centravanti del Liverpool, torna e stende l'Inghilterra in due mosse. Di testa e di piede. Poi piange a dirotto, e chissà quali tossine psichiche si mette alle spalle. Segna, Suarez, e batte quasi tutto il suo Liverpool, gli amici con cui divide la quotidianità. Ma la Celeste è una mamma, come si fa a tradire la mamma per gli amici? Finisce con la sua gioia incontenibile e forse va bene anche al Liverpool (che Florentino Perez, il più immorale tra i presidenti di club d'Europa, dovrà alzare ancora il tiro). Vince Tabarez tra i grandi vecchi. Vince chi ha il bomber. Vince chi cambia ma c'è da chiedersi: Hodgson aveva modo di cambiare? [[ge:rep-locali:repubblica:89470688]] La banale, inesorabile e dura legge del gol mette (quasi) alla porta l'Inghilterra. Che si sveglia con le spalle al muro, pareggia, s'illude, abbassa la guardia e subisce il colpo di incontro che la mette al tappeto. Ko tecnico. Fa poco, l'Uruguay, in avanti, nell'arco di tutta la partita. Ma quel poco è abbastanza, quel poco è avere due attaccanti che possono segnare in qualsiasi momento. Solo Dio può salvare la regina, vicina a fare la fine del suo collega spagnolo... Il risultato di San Paolo non consentirà all'Italia di qualificarsi per gli ottavi  anche in caso di vittoria contro il Costarica: il cammino degli azzurri è  più complicato. All'Inghilterra, di contro, rimane ancora una  flebile speranza: deve sperare che  l'Italia faccia bottino pieno in entrambe le partite e poi vincere largamente con il Costarica. Ma basterebbe un pari tra gli azzurri e i centramericani per dire bye bye Brasile. CAMMINO AZZURRO PIU' DIFFICILE Non si poteva richiedere la grande bellezza a un match così delicato, nei 18 gradi di San Paolo. Ma il match regala una tavolozza di colori interiori così ampia che, col passare dei minuti, diventa persino appassionante. Molta attenzione, in avvio: se l'Uruguay non può prescindere dal suo temperamento più aggressivo, l'Inghilterra mantiene equilibrio tra i reparti e così riesce a mascherare i suoi limiti. L'Uruguay - che ha cambiato molto dopo l'insuccesso di esordio, e che non ha un playmaker di ruolo - paradossalmente manovra di più spazia da destra a sinistra con la solita corale partecipazione. L'Inghilterra agisce come sempre, le sventagliate di Gerrard a cambiare gioco sono precise e Rooney si muove dietro ai tre mori con disinvoltura. Nella parte centrale del tempo, gli inglesi prendono il pallino del gioco e vanno vicini al gol su azione d'angolo. Gerrard disegna un traversone sul palo lontano su cui si proietta Rooney, c'è elevazione e c'è potenza, ma il timer dice che Rooney impatti sopra Caceres e troppo sotto alla porta. Incrocio dei pali, clamoroso: non c'era spazio per segnare. Lo scampato pericolo arma la mano dell'Uruguay che torna a farsi vedere. E passa: Lodeiro, schierato dietro a Suarez e Cavani, vince un contrasto e apre per l'ex napoletano che punta Cahill, alza la testa e... dipinge. La palla scende come un lob di tennis oltre l'elevazione di Jagielka ed esattamente sulla fronte di Suarez che schiaccia in diagonale dove Hart non può arrivare. Un bel gol. Furore nei minuti finali di tempo, per i Leoni. Ma senza unghiate degne di nota. I Tre Mori sono ben contenuti, anche se Godin, oggi capitano, rischia il doppio giallo, su Sturridge. Il solo a tirare in porta e a costringere Muslera a una deviazione importante, dopo il gol. Ripresa: ed è subito Uruguay,  vicina al colpo di grazia. Non funziona la squadra di Hodgson, gira palla scolasticamente e patisce il poco movimento dei giocatori chiave. Così i duelli individuali, dove contano, li vincono i sudamericani. Arevalo Rios è l'ombra-incubo di Rooney, Pereira cancella Sterling, Caceres azzera Welbeck. Sturridge si ritrova solo e le sue soluzioni individuali diventano così inefficaci facilmente. La disperazione, a volte, offre energie insperate. Così, a metà ripresa,  Rooney comincia a muoversi come avrebbe dovuto fare. E' ovunque. Hodgson vede bene di togliere le sagome di Welbeck e Sterling, Lallana e Barkley pressano e si muovono di più. Arriva il pareggio, sulla sola, o quasi, incursione di Johnson (altro fantasma), che in spaccata anticipa Godin, maluccio stavolta, per servire Rooney, perso da Caceres. L'inerzia sembra favorire gli europei, che attaccano e schiacciano la Celeste. Ma la difesa di Tabarez non si distrae come con il Costarica, Muslera compie un paio di parate decisive e su un suo rilancio, Gerrard stacca - coperto da Cavani. La palla finisce sui piedi di Suarez un metro oltre Cahill, controllo e tiro a occhi chiusi. Gli va bene, perché Hart esce con le braccia larghe invece che "fare muro". Come il Cile con la Spagna, non conta avere più possesso palla o creare più occasioni. La regola è la più semplice. Ha ragione chi fa gol. INGHILTERRA-URUGUAY 1-2 (0-1) INGHILTERRA : Hart 5 - Johnson 6, Cahill 6, Jagielka 5,5, Baines 6 - Gerrard 5,5, Henderson 5,5 (86' Lambert sv.) - Sterling 5 (64' Barkley 5,5), Rooney 7, Welbeck 5 (69' Lallana 5,5)- Sturridge 6. All. Hodgson. URUGUAY : Muslera 6,5 - Caceres 6, Godin 5,5, Gimenez 6,5 - Gonzalez 6 (78' Fucile 5,5), A. Rios 7, Lodeiro 6,5 (66' Stuani 5,5), A. Pereira 6 - Rodriguez 5,5, Suarez 7,5 (88' Coates sv. ), Cavani 6,5. All. Tabarez ARBITRO : Velasco Carballo 6,5 (Spa) RETI : 39' e 85' Suarez; 75' Rooney. NOTE : 18 gradi, terreno buono, ammoniti: Gimenez, Godin e Gerrard. Angoli: 7-6 per l'Uruguay. Argomenti mondiali di calcio 2014 nazionale uruguay nazionale inghilterra 
SAN PAOLO - Da Uruguay-Inghilterra, per l'Italia è arrivato il risultato peggiore: la vittoria, sacrosanta, della Celeste potrebbe mettere a repentaglio la qualificazione persino se domani gli azzurri battessero il Costarica, perché potrebbe alla fine palesarsi un ex-aequo tra tre squadre a sei punti, in mezzo al quale bisognerebbe districarsi con la differenza reti nei confronti diretti. Un ginepraio. E un minaccioso pericolo, questo Uruguay. Tabarez non ha ancora trovato la squadra che quattro anni fa incantò il Sudafrica e che nel 2011 mise in fila tutto il Sudamerica, ma ha ritrovato Suarez e per il momento basta e avanza. Il Pistolero, a quattro settimane esatte dall'operazione al menisco, ha maltrattato gli inglesi come è abituato a fare ogni settimana in Premier: per lui, segnare a quelle mummie è un giochetto. Se poi gli si affianca Cavani (evidentemente un'altra cosa rispetto a Sturridge e Sterling, i suoi soci nel Liverpool) si va a formare una coppia formidabile, la più forte al mondo assieme a Messi-Agüero. Ma rispetto ai due argentini, Luis ed Edinson sono un corpo unico, uno fatica per l'altro (stasera, soprattutto Cavani per Suarez, che sarà al massimo al 60 per cento della condizione) con il piacere di farlo. Un assist e mezzo del Matador (che ha lavorato come un dannato a tutto campo), due gol del Pistolero: l'Uruguay è una squadra inevitabilmente al loro servizio. L'Inghilterra è sull'orlo dell'eliminazione. Possiamo salvarla noi, battendo sia Costarica sia Uruguay. Se poi vincesse l'ultima con i Ticos, ci sarebbero tre squadre a quota tre. Ma gli inglesi non se lo meriterebbero, sono una nazionale di qualità ma senza midollo e senza cervello, non abbastanza pugnace e non in grado di decidere che corso deve prendere una partita. Difatti non è un caso che abbiano perso per due volte alla stessa maniera, tornando sotto dopo avere rimontato. Tra quattro anni saranno una squadra migliore, se qualcuno saprà educare i tanti bravi giovani che ci sono. Per il momento, però, è giusto che la possibilità di continuare ce l'abbiano l'Uruguay, il Costarica, l'Italia. Argomenti mondiali di calcio 2014 nazionale uruguay nazionale inghilterra 
None Leggi i commenti I commenti dei lettori 
ROMA - La seconda sconfitta subita dall'Inghilterra al Mondiale pesa come un macigno: l'eliminazione è ormai a un passo, e l'allenatore Roy Hodgson non nasconde la sua amarezza."Abbiamo lavorato tanto, abbiamo lavorato bene ma abbiamo perso. Abbiamo reagito bene e siamo tornati in partita e avremmo potuto vincere, o anche pareggiare perché stavamo dominando la partita. Ma hanno segnato. E' incredibile. Sono così deluso. Noi avevamo tante speranze e non possiamo mantenerle. Si tratta di una tristezza immensa. Siamo devastati". Così un amareggiato Roy Hodgson, ct dell'Inghilterra che prosegue: "Nessuno mi ha deluso. Nessuno ha lasciato cadere la squadra. Abbiamo preso due gol, ma a parte questo, non hanno avuto molte occasioni. Noi avevamo il pallone ma loro erano solidi. Non c'erano spazi. I miei giocatori hanno provato di tutto e il morale è basso".. [[ge:rep-locali:repubblica:89470688]] "Non so se mi aspettavo di più dalla partita - spiega il ct inglese a Sky - dico però che abbiamo lavorato bene, soprattutto all'inizio della partita, però penso che la squadra uruguaiana è la più forte soprattutto in difesa hanno lavorato duro. E' una delusione aver perso, abbiamo controllato per larghi tratti la partita ma la difesa uruguayana è stata formidabile; noi abbiamo creato delle buone opportunità ma non abbiamo segnato". Argomenti mondiali di calcio 2014 nazionale inghilterra roy hodgson 
None Leggi i commenti I commenti dei lettori 
E' finita con il risultato peggiore per l'Italia. Qualsiasi altro esito, un pareggio o una vittoria dell'Inghilterra, avrebbe infatti consegnato all'Italia qualificazione e primo posto in caso di successo con il Costarica. Invece lo spareggio delle deluse della prima giornata, ha visto prevalere l'Uruguay, o meglio ha visto il trionfo di Suarez che a pochi giorni dall'infortunio al menisco è tornato in campo con la rabbia e la freddezza di sempre. Chi avesse ancora qualche dubbio sul valore di questo centravanti, con una rabbia sempre sul punto di esplodere, è stato servito: un gol di testa, su uno splendido assist di Cavani, il raddoppio a pochi minuti dalla fine, con un tiro, bum!, che ha fatto sentire il botto a tutti quelli che erano in tribuna. Difficile dire in che posizione sia oggi Suarez tra i migliori cannonieri del mondo. Parere strettamente personale: i 70-80 milioni di  cui si parla, per acquistarlo, sarebbero ben spesi. Perché Suarez è comunque tra i pochissimi giocatori in circolazione che ti possono far vincere una partita e possono trasformare una squadra battuta nella prima con il Costarica in una formazione che adesso incute preoccupazione a tutti. Anche all'Italia che, in ogni caso, anche in caso di successo contro il Costarica, si giocherà il primo posto contro la Nazionale di Tabarez. Sì, perché ci servirà almeno il pareggio per mantenere il primato: in caso di sconfitta, contro l'Uruguay, verremmo invece scavalcati e dovremmo vedercela negli ottavi quasi certamente contro la Colombia. Intanto però Prandelli deve giustamente pensare soltanto a battere il Costarica. La formazione è in alto mare, perché il Ct vuole prendersi tutto il tempo possibile per decidere. Vuole valutare fino alla fine se schierare o no Buffon e Barzagli. La sensazione strettamente personale è che il portiere ci sarà. Certo, non è il caso di fare troppi calcoli. Chi sta bene, sufficientemente bene, è giusto che giochi, perché in un Mondiale va colto l'attimo, senza star lì a far troppi programmi. Piuttosto, considerando il probabilissimo forfait di Verratti, invece di Thiago Motta, il parere - sempre strettamente personale - è che sarebbe meglio rimettere Marchisio nel suo ruolo di interno, con Insigne sulla fascia. Perché anche lui è uomo di gamba, capace di rientrare, e di grande qualità. E potrebbe essere la carta a sorpresa per una partita in cui cerchiamo di garantirci in anticipo - se non il primo posto perché non è più possibile dopo la vittoria dell'Uruguay - almeno la qualificazione. E per questo ci serve assolutamente la vittoria con il Costarica. Argomenti tackle 
None Leggi i commenti I commenti dei lettori 
