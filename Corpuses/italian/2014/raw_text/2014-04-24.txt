Non è ancora chiusa la vicenda giudiziaria della Thyssen, l'acciaieria torinese dove nella notte tra il 5 e il 6 dicembre 2007, divampò un tragico rogo che provocò la morte di sette operai. I manager della fabbrica sono colpevoli, ma servirà un altro processo per stabilire il grado di responsabilità di ciascuno in quella strage, da celebrare davanti a una nuova corte. Questa la decisione della Corte di Cassazione a sezioni unite che, dopo oltre cinque ore di camera di consiglio, ha parzialmente annullato le condanne stabilite dalla Corte d'assise d'appello per i sei dirigenti dell'azienda tedesca e dello stabilimento (il nuovo dibattimento servirà per rideterminare le pene inflitte loro) e, soprattutto, ha escluso l'ipotesi di omicidio volontario contestata dal pm Guariniello all'ex ad Harald Espenhahn. Il dispositivo si conclude infatti dichiarando irrevocabili "le parti della sentenza relative alla responsabilità degli imputati in ordine al reato" di omicidio colposo. Il pg aveva chiesto la conferma delle condanne Resta ancora aperta, dunque, una vicenda tragica e dolorosa che ha colpito  nel suo profondo la città, ma sembra chiudersi l'accesa battaglia giuridica sulla  configurazione del reato: per la prima volta, infatti, era stato  contestato l'omicidio volontario in un caso di infortunio mortale sul  lavoro. Una tesi accolta dai giudici di primo grado, autori di una  sentenza coraggiosa e assolutamente innovativa, ma negata da quelli di  appello, secondo i quali si è trattato "solo" di un omicidio colposo  aggravato dalla colpa cosciente, sanzionato peraltro con condanne tra le più pesanti mai  irrogate. E' proprio per ridefinire il trattamento sanzionatorio che la Cassazione, confermando l'ipotesi di omicidio colposo ed escludendo l'aggravante delle omissioni dolose di cautele sugli infortuni, ha ordinato un nuovo dibattimento. In secondo grado i giudici torinesi avevano condannato a 10 anni di reclusione l'ex  amministratore delegato Harald Espehnhan (che in primo grado era stato  giudicato colpevole di omicidio volontario con dolo eventuale e si era sentito infliggere 16 anni e mezzo di reclusione), a 8 anni  l'allora responsabile della sicurezza Cosimo Cafueri, a 8 anni e mezzo  il responsabile dello stabilimento Raffaele Salerno, a 7 anni ciascuno i  membri del Comitato esecutivo Gerald Priegnitz e Marco Pucci e a 9 anni  l'allora dirigente con funzioni di direttore e competenza negli  investimenti Daniele Moroni. I sette operai morti nel tragico rogo della Thyssen non sono quindi stati vittime di un omicidio volontario ma di un omicidio colposo aggravato dalla colpa cosciente: i dirigenti dell'acciaieria torinese operarono con una "grande sconsideratezza" scegliendo di non adeguare alle norme di sicurezza lo stabilimento destinato alla chiusura entro pochi mesi. Il verdetto della Cassazione ha accolto su questo punto le richieste del procuratore generale Carlo Destro, che nella sua requisitoria aveva difeso la sentenza d'appello. L'impostazione della corte d'Assise  d'appello di Torino, aveva rilevato Destro, è "logica e congrua". "I  manager e i dirigenti chiamati a  vario titolo a rispondere della morte  dei sette operai facevano  affidamento sulla capacità dei lavoratori di  bloccare gli incendi che  quasi quotidianamente si verificavano: chi  agisce nella speranza di  evitare un evento evidentemente, se l'evento si  verifica, non può  averlo voluto". Tuttavia c'è stata una "grandissima  sconsideratezza"  nella gestione dello stabilimento della Thyssenkrupp di  Torino dove "si  è voluto continuare a produrre senza adeguate misure di  sicurezza ma  risparmiando quanto più possibile in vista dello  smantellamento  dell'impianto che sarebbe dovuto avvenire nel febbraio  2008, due mesi  dopo il tragico rogo". Destro, per contro, aveva criticato la sentenza di primo grado che aveva affermato per l'ad Espenhahn la tesi dell'omicio volontario con dolo eventuale: in quel verdetto, aveva sostenuto, "manca un raccordo tra le varie imputazioni": "La procura è entrata in contraddizione qualificando con diverse imputazioni lo stesso fatto". Il pg aveva anche ricordato come il nodo giurisprudenziale del dolo eventuale sia emerso, negli ultimi anni, in alcuni processi scaturiti da incidenti stradali, quale quello a carico di Stefano Lucidi, l'uomo che investì, uccidendoli, due giovani in via Nomentana a Roma. "Gli incidenti stradali - aveva detto il pg - non sono assimilabili alle attività industriali. Inoltre, il fatto che si parli di introdurre il reato di omicidio stradale è una spia del fatto che è arduo contestare il dolo eventuale". La difesa degli imputati, con l'avvocato Franco Coppi, aveva sostenuto che le pene inflitte erano eccessive e pesantissime, mentre la sentenza non è affatto chiara per quanto riguarda la divisione delle responsabilità sul tema sicurezza, per le quali è stato fatto di tutta l'erba un fascio. Ad avviso di Coppi "in realtà gli imputati non avevano previsto che sarebbe potuta accadere una cosa del genere. Piccoli incendi si innescavano tutti i giorni ma veniva facilmente controllati. La colpa vera è quella di non aver previsto tutte le eventualità che sarebbero potute accadere". Dopo la lettura della sentenza alcuni familiari delle vittime hanno sfogato la loro rabbia, gridando e piangendo, "Sono codardi - ha urlato una signora, madre di uno degli operai morti, di fronte all'aula magna della Suprema Corte - non hanno avuto il coraggio di emettere una sentenza, dire qual è la verità". Argomenti thyssen corte di cassazione processo thyssen 
Negli alberghi napoletani si contano 12.800 posti letto. Quasi tutti occupati, questa sera. Secondo Federalberghi Napoli, infatti, il 96 per cento delle camere d’hotel è occupato. Un dato che è ben più di una boccata d’ossigeno, e che consolida il risultato positivo registrato con la Coppa Davis prima e con le vacanze di Pasqua poi. Un dato che se ne infischia persino delle previsioni del tempo, non proprio incoraggianti. E se il meteo promettesse sole, quel 96 per cento di occupazione delle camere d’albergo sarebbe confermato per l’intero weekend, mentre, sulla base delle prenotazioni, domani si scende al 91 per cento. Più o meno la stessa percentuale che Federalberghi adotta come proiezione per il ponte del primo maggio (ponte per il quale il dato cala di appena un punto). «La stagione estiva è già iniziata  afferma Costanzo Iaccarino, presidente dell’ente bilaterale del turismo della Regione Campania  e questo vale soprattutto per le isole e la Costiera. Ma non facciamoci troppe illusioni. Molti italiani non possono permettersi di scegliere che un solo weekend di vacanza. E dovendo scegliere, spesso, si dirigono verso il mare». Lasciando a Napoli il ruolo di ponte, di passaggio verso altre destinazioni. Anche Salvatore Trinchillo, presidente di Fipe pubblici esercizi di Napoli e provincia conferma la tendenza positiva ed i picchi verso l’alto, a Pasqua come in questo fine settimana, ma aggiunge che «vorremmo vedere il trend in crescita costante, non legato solo alle feste. E comunque il gran movimento di persone  turisti ma anche molti napoletani  non corrisponde ad un incremento di ricavi: ci si sposta, ma si tende a consumare di meno». Il calo dei consumi, secondo Trinchillo, va dal 30 al 40 per cento, anche per quanti non fanno a meno della vacanza o dell’uscita. La crisi si misura sugli importi degli scontrini. E se «sono segnali incoraggianti quelli che si sono registrati a Pasqua ed ora per i ponti del 25 aprile e del primo maggio, se confermano un recupero della fiducia delle famiglie e la speranza che la grande crisi cominci ad allontanarsi» adesso il governo deve «varare specifici strumenti finanziari per incentivare l’ammodernamento delle strutture alberghiere», chiede il presidente nazionale di Federalberghi, Bernabò Bocca. La favorevole coincidenza temporale, che vede ben tre momenti di pausa dal lavoro e dagli obblighi scolastici concentrati in poco più di due settimane, ha spinto quasi 1 italiano su 4 a recarsi in qualche località di villeggiatura (nel 25 per cento dei casi, però, si tratta di destinazioni all’estero). «Numeri che non si registravano da tempo – evidenzia Bocca – e che se affiancati al buon andamento degli arrivi in Italia anche di clientela straniera per il medesimo periodo, confermano per l’ennesima volta quante potenzialità economiche ed occupazionali il settore possa determinare. Un settore cui va ridata centralità». 
LISBONA – “Niente è perduto, specie giocando come stasera”. Antonio Conte, tecnico della Juventus, è amareggiato per il 2-1 subito a Lisbona contro il Benfica nella semifinale di andata di Europa League ma guarda con ottimismo al ritorno. “PARTITA BEN GIOCATA” – “C’è il rammarico di aver subito questa sconfitta, specie quando il Benfica sembrava alle corde – la sua analisi – La partita è stata ben giocata, il Benfica cercava di portare densità di uomini in mezzo al campo e noi dovevamo essere più bravi a cercare questi corridoi verso l’esterno. Ma abbiamo posto le basi per un’eventuale finale. Il risultato, nella doppia sfida, è ottimo, ci consente di guardare con ottimismo per il ritorno pur sapendo che è molto difficile ma potremo contare su uno ‘Juventus Stadium’ molto caldo. C’è ottimismo, derivato anche dalla buonissima prestazione che abbiamo offerto anche se non siamo stati premiati dal risultato”. [[ge:rep-locali:repubblica:84388883]] “PARTENZA AD HANDICAP” – In attesa di sapere se fra sette giorni avrà a disposizione Vidal (“dovremo valutarlo bene, bisogna aspettare”), Conte sottolinea che il Benfica “sul suo campo è imbattuto e ha sconfitto squadre come il Paris Saint Germain in Champions. Oggi abbiamo avuto una partenza ad handicap subendo gol subito da calcio piazzato ma loro poi non hanno fatto molto. Peccato però per il secondo gol, abbiamo un po' sonnecchiato”. "OTTIMISMO DATO DALLA PRESTAZIONE" - Poi a Conte è stata ricordata la gara del 1993 in Coppa Uefa quando lui era in campo e la Juve perse a Lisbona con lo stesso punteggio e poi ribaltò il risultato a Torino vincendo per 3-0: "Speriamo che sia di buon auspicio - ha aggiunto - L'ottimismo e la fiducia però me la danno la prestazione della squadra su un campo dove loro sono imbattuti. Loro hanno giocato di rimessa e la Juventus ha giocato all'europea con grande intensità e grande ritmo, abbiamo tenuto alto l'onore del calcio italiano e penso che abbiamo fatto una buona partita". Quando invece gli è stato chiesto di parlare di moduli e di possibile difesa a quattro, un po' stizzito il tecnico bianconero ha concluso: "Contano molto i principi, penso che in questi tre anni la Juventus abbia sempre giocato un calcio propositivo. Si cerca sempre di fare il meglio sfruttando le capacità dei giocatori. Mi sembra che le squadre che difendono a quattro in questo momento siano a casa a guardare la televisione". LICHTSTEINER: “POCO ATTENTI” – “Quando perdi non è mai positivo il risultato”. Lo dice Lichtsteiner a Sky Sport al termine dalla partita. “L’importante era far gol e viste le occasioni potevamo anche fare il secondo e il terzo – aggiunge lo svizzero -. Gli errori in difesa? Dopo due minuti abbiamo preso un gol, può sempre succedere però dopo due minuti dovevamo evitare. E anche sul 2-1 potevamo fare meglio”. La rete è arrivata solo nella ripresa: “Avevamo sempre spazio per fare qualcosa, nel primo tempo abbiamo avuto troppa fretta, mentre nel secondo tempo abbiamo cercato più le fasce. Siamo positivi per cercare di giocare la finale in casa nostra”. POGBA: “FARE DI PIU’ NEL RITORNO” – Paul Pogba vede il bicchiere mezzo pieno nonostante la sconfitta: “A Torino dovremo fare la partita che abbiamo fatto oggi però con più attenzione  commenta il francese ai microfoni di Sky Sport – Stasera abbiamo fatto una bella partita, non abbiamo vinto però abbiamo fatto molto bene. Allo Juventus Stadium dovremo fare ancora di più”. Sull’arma più pericolosa dei portoghesi, continua dicendo: “Penso che sia il contropiede. Sono molto veloci per andare in avanti e sono molto forti davanti alla porta”. E sull’uomo che lo ha spesso seguito in campo, il francese conclude: “Ho avuto sempre un giocatore addosso per tutta la partita, ma c’era Lichtsteiner che era spesso da solo. Lo sapevamo e avevamo preparato la partita così”. Argomenti europa league juventus fc antonio conte paul pogba stephan lichtsteiner Leggi i commenti I commenti dei lettori 
OSIMO (Ancona) - Macerata vince gara uno della finale scudetto di volley al tie break. La Lube supera Perugia 3-2 (18-25, 25-21, 23-25, 25-16, 15-9) al termine di una partita spettacolare ed emozionante. Si replica domenica alle ore 17.30 a Perugia con gara due. Durante il match le squadre si alternano e portano a casa i primi parziali. Il finale, però, è tutto dei padroni di casa: dal quarto set in poi prendono in mano la partita e mettono sotto pressione la Sir Safety. I ragazzi allenati da Kovac perdono lucidità e, alla fine di una partita giocata con sicurezza, appaiono incerti. Rispetto ad altre sfide importanti Macerata, questa volta, ha il merito di non perdere la testa dopo un avvio balbettante. Anzi trova nei cambi di coach Giuliani la vitamina per ripartire. E' il caso di Kurek micidiale con 22 punti, quattro muri e due ace. Buona la prova di Zaytsev, anche per lui 22 punti, e, quando vengono chiamati in causa dalla regia di Baranowicz , dei centrali Podrascanin (10 punti, due ace e due muri) e Stankovic (9 punti, tre muri e un ace). A Perugia non bastano i 29 punti di Atanasijevic e i 18 di Petric (tre ace e due muri). Mancano, invece, i colpi di capitan Vujevic meno preciso del solito. La squadra umbra crolla nella parte finale di gara uno sotto i colpi di una più fresca Macerata. Nel complesso i quattordici muri della Lube contro i tre di Perugia fanno la differenza. Anche se in avvio a dare una mano ad Atanasijevic e compagni c'è il servizio, ma una volta esaurita la spinta dai nove metri gli ospiti entrano in apnea. Il primo set comincia con una situazione di grande equilibrio, ma dura fino a metà quando i servizi degli umbri Atanasijevic e Petric scardinano la ricezione avversaria con palle potenti e precise. E proprio da un turno in battuta del serbo Atanasijevic parte la fuga della formazione ospite. Coach Giuliani mette mano alla panchina e spedisce subito in campo Kurek, esce Parodi. Entrambi i registi Baranowicz (Lube) e Paolucci (Sir Safety) sfruttano bene il potenziale offensivo. Nonostante il tentativo di rimonta di Macerata, la squadra umbra conserva un break di vantaggio. La capolista della regular season è troppo fallosa al servizio, mentre i primi tempi di Barone sostengono gli ospiti. Finale in discesa per la Sir Safety. A fine primo set Atanasijvic chiude con il 67 per cento in attacco e capitan Zaytsev addirittura il 71 per cento, che non evita la sconfitta del parziale. La novità del secondo periodo vede Kovar in panchina e in banda schierati Parodi e Kurek. Si tratta di un set spettacolare e per lunghi momenti equilibrato. Macerata non serve ancora al massimo ma aggiusta il tiro in attacco. Nella parte cruciale trova un Kurek ispirato, lo schiacciatore polacco diventa un punto di riferimento. Poi la Lube gestisce il break e trova il pareggio. Ancora emozioni ed equilibrio in avvio di terzo set. Cresce pure il nervosismo. Perugia spinge sull'acceleratore e trova il primo break della frazione, complice un paio di giocate del solito Atanasijevic. Mentre la Sir Safety scappa via, l'orgoglio di Macerata tiene in gioco la squadra di casa che sfrutta ogni occasione per restare aggrappata. Nel finale la battuta di Buti fa male alla ricezione di Parodi e Kurek. Ma il polacco rimette le cose a posto e si gioca testa a testa. Una bordata di Atanasijevic e un ace di Petric firmano il sorpasso Perugia. Nel quarto set Macerata fa la voce grossa e prende subito il largo, in evidenza ancora Kurek che mette diversi palloni per terra. Il vantaggio tranquillizza la Lube che ritrova pure Zaytsev e deve solo amministrare e pensare al tie break. Il tie break comincia nel segno di Kurek che realizza il primo break e mura Atanasijevic. Il serbo cala e ne risente tutta la squadra. Entra nel tabellino pure Zaytsev, la battuta di Macerata diventa pressante e Kovac deve fermare il gioco. Perugia soffre in ogni zona della rete a cominciare dalla linea dei nove metri. La supremazia dei padroni di casa, nel finale, è netta. Argomenti volley macerata volley perugia volley Leggi i commenti I commenti dei lettori 
PIACENZA - "E mia intenzione cessare con il volley maschile a Piacenza, questo sia come presidente che come proprietario". Il numero uno biancorosso in avvio di conferenza stampa mette l'ultimo punto, quello definitivo e forse il più doloroso, a un'avventura sportiva lunga oltre dieci anni con voce ferma e decisa. Eppure solo pochi giorni fa, lunedì di Pasquetta, la Copra Piacenza era in campo a giocarsi una semifinale scudetto. Una decisione nell'aria, quasi annunciata e contro nessuno: "Voglio chiarire ogni dubbio - prosegue il presidente - questa mia decisione non nasce come polemica nei confronti della Federazione o della Lega pallavolo in merito agli ultimi avvenimenti, non è nemmeno un bluff, ma è un discorso costruttivo. Ho voluto comunicare questa mia decisione a pochi giorni dalla chiusura della nostra stagione non per delusione, perché sono soddisfatto di come sono andate le cose: quest'anno abbiamo vinto una Coppa Italia e lo scorso anno una Challenge Cup". Uno sguardo al passato e poi le speranze per il futuro: "Autogiudico quindi il mio percorso ampiamente positivo, conscio del fatto che è molto difficile fare sport. Ho deciso di indire una conferenza stampa per comunicare a tutti gli organi di stampa, con largo anticipo, che chi si vuole fare avanti può comprare Copra a zero. Mi dispiacerà per la società se non ci sarà nessun successore: Piacenza ha sempre avuto un ottimo pubblico, capace di vincere quasi ogni anno il premio fair play. La società è sana: quando il 30 giugno chiuderà l'esercizio non avrà debiti nei confronti dei giocatori, del fisco o di nessun altro. Se quindi c'è qualcuno che si vuole fare avanti per comprare a zero la società io sono disponibile a collaborare a livello di amministratore o dipendente. Sono disposto a collaborare sotto ogni aspetto, ma non posso, non voglio andare avanti. Questo è un invito rivolto a tutti gli imprenditori, in primis a quelli locali: per una ventina di giorni darò la priorità a quegli imprenditori di Piacenza che vorranno fare qualcosa per il proprio territorio. Poi allargherò la possibilità anche alle città che vogliono esportare e comprarsi in toto Copra facendola giocare in un'altra realtà. Per quanto riguarda il PalaBanca, la struttura è nostra, non vogliamo mollarla e deciderò insieme al mio staff a cosa destinarlo. Ci sono momenti in cui con l'entusiasmo si riesce ad andare avanti facendo spallucce, poi si arriva ad un certo punto in cui non ce la si fa più. Io vivo in questa situazione già da un anno. A questo punto vorrei ringraziare tutti gli sponsor. Sono da solo e non riesco più ad andare avanti". E infine le ipotesi in caso di mancata acquisizione: "Se nessuno sarà interessato a Piacenza terremo comunque vivo l'impianto, magari con una collaborazione con una società di serie B, questo soprattutto perché sono consapevole che fra soli sei mesi qui fuori ci sarebbero solo erbacce. Sicuramente ci saranno le chiamate di circostanza per farmi cambiare idea unite alla ben nota kermesse di chi si vuole mettere in vetrina e avere qualche ora di gloria. Non so se ci sarà qualcuno disposto a prendersi una responsabilità simile, io però non posso continuare, in 15 anni passati nello sport penso di aver contribuito abbastanza. Mi è finita la passione di combattere e di passare il tempo alla ricerca di nuovi sponsor, purtroppo la stanchezza mentale è quella più pericolosa e io, a questo punto, non ce la faccio più". Argomenti volley piacenza volley Leggi i commenti I commenti dei lettori 
LISBONA – La Juventus cade al Da Luz contro il Benfica nel match di andata di semifinale di Europa League. Ma è una sconfitta di misura, un 2-1 che limita i danni e che fa comunque ben sperare per la partita di ritorno. Gara dai due volti, con un primo tempo di marca lusitana e con il gol di Garay. Nella ripresa meglio i bianconeri che agguantano il pareggio con Tevez, tornato alla rete in una competizione europea dopo cinque anni di astinenza. Nel finale una grande giocata di Lima chiude, per il momento, i conti. GARAY SORPRENDE TUTTI – Antonio Conte deve rinunciare a Vidal, non al meglio. Nel 3-5-2 bianconero, davanti a Buffon ci sono Caceres (Barzagli siede in panchina), Bonucci e Chiellini; Lichtsteiner e Asamoah sono gli esterni di centrocampo, in mezzo Pogba, Pirlo e Marchisio (alla quinta presenza consecutiva); attacco affidato a Tevez e Vucinic. Jorge Jesus risponde con Artur tra i pali, Maxi Pereira, Luisao, Garay e Siqueira in difesa, Markovic, Perez e Gomes a centrocampo, Rodrigo, Cardozo e Sulejmani in avanti. Passano due minuti e il Benfica passa in vantaggio: angolo, Bonucci non salta e di testa Garay infila Buffon che non trattiene la palla. I bianconeri traballano e subiscono il pressing portoghese che impedisce alla formazione piemontese di imbastire azioni dalle retrovie. [[ge:rep-locali:repubblica:84388883]] LA JUVE TIENE BOTTA – Dopo lo choc iniziale, gli uomini di Conte si ricompongono e provano a tenere palla perché quando il possesso lo fa il Benfica, sono guai. E sono guai anche quando i portoghese ripartono dalla propria area, con Markovic su tutti, imprendibile in velocità. La Juventus attacca, ma Luisao e Garay sono attenti e stoppano gli avanti bianconeri. Come all’11’: viene fermato Tevez, il Benfica riparte, ma per fortuna dal limite Sulejmani spara sul fondo. Al 32’ colpo di testa di Lichtsteiner da ottima posizione, dopo una punizione di Pirlo. Viene rilevato un offside che non c’è, ma la sfera termina comunque a lato. Non succede altro di rilevante nel primo tempo con i due portieri praticamente inoperosi. TEVEZ SPEZZA IL TABU’ – La Juventus torna in campo nel secondo tempo convinta di pareggiare e magari vincere. E’ un’altra squadra, con un altro spirito e una convinzione maggiore nei propri mezzi. Il Benfica soffre e non fa più paura. Al minuto 10 cross dal fondo di Marchisio, Pogba colpisce di testa e Artur in tuffo manda la palla in angolo. Due minuti dopo sempre Artur in uscita anticipa Vucinic. Jorge Jesus cambia qualcosa, per coprirsi: dentro Almeida e fuori Sulejmani. Poco dopo è il turno di Lima al posto di Cardozo. Al 19’ Tevez prova il destro dal limite ma Garay lo mura in angolo. Conte risponde con Giovinco al posto di Vucinic. La difesa portoghese vacilla: al 23’ grande passaggio di Pogba per Lichtsteiner in area, cross e Marchisio non ci arriva, anticipato da Maxi Pereira in scivolata. Al minuto 28 finalmente è 1-1: assist di Asamoah dalla sinistra e stop di Tevez al limite. L’argentino quindi penetra in area, dribbla Luisao e Garay e poi infila Artur col destro. Tevez rompe l’astinenza in Europa. Infatti non segnava dal 7 aprile 2009: Manchester United-Porto 2-2, andata dei quarti di Champions. LAMPO DI LIMA – La partita sembra mettersi in discesa per la Juventus, galvanizzata dall’1-1, mentre il Benfica vacilla e pare crollare. Jesus fa entrare Cavaleiro al posto di Gomes, mentre Conte rimpiazza Tevez con Osvaldo. I cambi danno ragione ai lusitani. Minuto 39’: passaggio di Maxi Pereira dalla corsia di destra, velo al limite dell’area di Cavaleiro e pallone che raggiunge Lima che fa partire un gran destro con la sfera che si insacca sotto gli incroci. Il Da Luz torna a esaltarsi, così come i giocatori portoghesi in campo. Al 41’ assist di Lima e rasoterra al volo dal limite di Markovic con palla di poco sul fondo. Ma la Juve ha un moto d’orgoglio nel finale e Artur salva i suoi solo contro Marchisio. In pieno recupero Marchisio pesca in area Chiellini che solissimo colpisce al volo col destro: sul fondo. Caceres chiude Cavaleiro e le due squadre si danno appuntamento al 1 maggio a Torino per la sfida di ritorno. Benfica-Juventus 2-1 (1-0). Benfica (4-2-3-1): Artur, Maxi Pereira, Luisao, Garay, Siqueira, Perez, Andre’ Gomes (37′ st Cavaleiro), Rodrigo, Markovic, Sulejmani (15′st Almeida), Cardozo (17′ st Lima). (41 Oblak 6 Amorim 10 Djuricic 33 Jardel 90). All.: Jesus. Juventus (3-5-2): Buffon, Caceres, Bonucci, Chiellini, Lichtsteiner, Pogba, Pirlo, Marchisio, Asamoah, Tevez (38′ st Osvaldo), Vucinic (19′ st Giovinco). (30 Storari 5 Ogbonna 14 Llorente 15 Barzagli 20 Padoin). All.: Conte. Arbitro : Cakir (Turchia). Reti : 2′ pt Garay; 28′ st Tevez; 39′ st Lima. Angoli : 7-3 per la Juventus. Recupero : 1′ e 3′. Ammoniti : Pogba per gioco scorretto, Artur, Andre’ Gomes e Almeida per comportamento non regolamentare. Argomenti benfica europa league juventus fc Leggi i commenti I commenti dei lettori 
Venerdì 25 aprile 2014 EVENTI FESTA DELLA LIBERAZIONE Una festa della Liberazione con venature jazz attraverserà la città oggi  grazie al calendario di iniziative proposto dal Consiglio regionale del  Piemonte. La collaborazione con il “Torino Jazz Festival” propone alle  15.30 al porticato del Museo della Resistenza in corso Valdocco 4/a un  pomeriggio all'insegna dello swing in compagnia della Big Band Theory,  che eseguirà i brani di moda dagli anni Trenta fino al termine del  conflitto intervallati da letture sui temi della Resistenza e della  Liberazione. Alle 18 lo spostamento in piazza Castello con i clarinetti,  le percussioni, i fiati di Trovesi all'Opera con “Profumo di Violetta”,  in attesa dello spettacolo conclusivo delle 21 con Daniele Sepe und  Rote Jazz Fraktion, musica senza frontiere dove jazz, rock, cantautorato  italiano, danze, canti popolari si uniscono in uno stile unico, carico  di energia. Al mattino a partire dalle 12, sempre al Museo Diffuso,  l'inaugurazione dell'opera legata al progetto Vitrine “Gente in strada  (passaggio pedonale)” di Manuele Cerutti, allestita nel rifugio  antiaereo del museo in collaborazione con la Gam. Durante tutta la  giornata sarà proiettato il video “Il Jazz della Liberazione” con  immagini d’archivio della Liberazione di Torino realizzato in  collaborazione con l’Istituto storico della Resistenza. UNA GIORNATA REGALE Nel secondo appuntamento delle “Giornate da re” alla Reggia di Venaria  dalle 15 alle 17.30 nel Giardino a Fiori, nel Patio dei Giardini e  performance musicali in Sala della Musica, Galleria Grande e Cappella  Sant’Uberto della Reggia di Venaria Reale. Alle 15, 16 e 17 nel Giardino  a fiori va in scena lo spettacolo teatrale a cura della compagnia I  compagni di viaggio “I Principi Azzurri” con Carlo Cusanno, Riccardo  Gili, Diego Delpiano e Alberto Di Candia, per la regia di Marzia Scala.  Dalle 15 nel Patio dei Giardini è in programma il concerto gipsy jazz  sullo stile del celebre Django Reinhardt “Accordi & Disaccordi. Hot  Italian Swing” con i chitarristi Dario Berlucchi e Alessandro Di  Virgilio e con la contrabbassista Isabella Rizzo. Dalle 15 nella Sala  della Musica, Galleria Grande e Cappella Sant’Uberto, l’anteprima de “Il  bello da sentire”, la rassegna musicale proposta in collaborazione con  il conservatorio Giuseppe Verdi di Torino con lo spettacolo musicale “La  dolce arpa, suono dell’anima” con Chiara Sebastiani, Miriam Paschetta e  Ginevra Giobbio, a cura della Scuola d’Arpa di Gabriella Bosio e  coordinamento artistico a cura di Valeria De Bernardi. Info www.lavenaria.it TORINO JAZZ FESTIVAL Per il “Torino Jazz Festival”: alle 15.30 sotto il porticato del Museo  della Resistenza in corso Valdocco 4/a la Big Band Theory in “Musiche e  letture della Resistenza”; alle 18 in piazza Castello “Buon compleanno  Trovesi! Profumo di Violetta” con Gianluigi Trovesi, Marco Remondini,  Stefano Bertoli, la Filarmonica Mousiké diretta da Savino Acquaviva;  alle 18.30 da barney’s al Circolo dei lettori in via Bogino 9 “The  Spirit of Jazz”: l’aperitivo si trasforma e arricchisce con sapori (e  vini) della cucina sudafricana, in collaborazione con il Consolato Generale del Sudafrica, accompagnati da sonorità jazz (info e prenotazioni 011/4323700 ).  Alle 19 nella sala tre del cinema Massimo in via Verdi 18 si proietta  “Serentata a Vallechiara” di Bruce H. Humberstone del 1941; alle 21.30  in piazza Castello, Daniele Sepe und Rote Jazz Fraktion. Info www.torinojazzfestival.it INCONTRI 45° NORD BMX & SK8 La quarta edizione del “45° NORD BMX & SK8 Contest” va in scena tra  sport, musica e spettacolo, oggi, domani e domenica al 45° NORD  Entertainment Center in via Postiglione 1 a Moncalieri. Protagonista  della tre giorni, non più solo la Bmx: il contest, infatti, raddoppia e  da quest’anno abbraccia anche lo Skate Board. PRIMAVERA ALBESE Tanti eventi nell’Albese: ad Alba alle 11 con l’inaugurazione della  fiera “Vinum” e alle 17 al Palazzo Mostre con “Il misticismo nel vino”,  conferenza a cura di Gilberto Modonese. Alle 21 al Coro della Maddalena  in piazza Vittorio Emanuele ad Alba è in programma un concerto per la  rassegna “Intorno alla chitarra”. BALCONI E ALBERI FIORITI Oggi è l’ultimo giorno valido per iscriversi al concorso “Balconi e  angoli fioriti nel comune di Settimo Vittone”: un’iniziativa ideata per  rendere il paese un tripudio di fiori. Info su www.prolocosettimovittone.com THE OPENHOUSE FACTORY Si inaugura dalle 10 alle 21 in strada del Castello 15 a Nichelino, la  Città Factory: il nuovo centro giovani cittadino. Da mattina fino a  tramonto, il Borgo Vecchio ospiterà tra i suoi vicoli, stand artistici,  esibizioni musicali, opere creative, performance di letture per i più  piccoli, esposizioni a cura delle associazioni del territorio e la  quarta mostra dei pittori della città. Nel pomeriggio la giornata  continuerà nel cortile interno di Factory, che sarà animato da  performances di hip hop, esibizioni di dj funky e reggae e concerti  musicali. Dalle prime ore del tramonto poi l'attesissimo concerto dei  Perturbazione, che dopo il grande successo di Sanremo presenteranno il  loro ultimo disco rivelazione di quest'anno. Info www.factorynichelino.it VISITE & BAMBINI SULLA PISTA, NELLO SCRIGNO Alle 16 in via Nizza 280, sulla pista di collaudo dell’ex fabbrica Fiat,  dove si eleva lo scrigno progettato da Renzo Piano e che conserva le  opere della collezione Agnelli, si svolge una visita dedicata ad adulti e  bambini nel corso della quale si parlerà di arte, di automobili e di  spazi di lavoro. Info e prenotazioni www.pinacoteca-agnelli.it NON SOLO GEROGLIFICI Doppio appuntamento per famiglie al Museo Egizio in via Accademia delle  Scienze: alle 10.30 con il tour “Geroglifici… che emozione!” e alle  15.10 con il percorso di vista guidata con quiz finale “Chi vuol essere  faraone? L’antico Egitto in pillole”. Info 011/5617776 . Info www.museoegizio.it SPAZIO AI BIMBI JAZZ Dalle 16 alle 18 al Circolo dei lettori in via Bogino 9 appuntamento per  bambini dai 5 agli 11 anni con l’evento “Alla maniera di John Coltrane”  in compagnia del Nelle Corde Duo. Tanti cuscini, un pianoforte,  fantasia e suoni a bizzeffe: basta poco per provare l’ebbrezza  dell’improvvisazione, a partire da brani jazz di film d’animazione come  “Some day my prince will” dalla “Biancaneve” di Disney o “My favorite  things” dal musical “Tutti insieme appassionatamente”. Ingresso libero  con prenotazione obbligatoria allo 011/4326827 . MUSICA APOPTYGMA BERZERK Alle 22 all’Hiroshima Mon Amour in via Bossoli 83, dopo più di dieci  anni di assenza, torna in Italia dalla Norvegia uno dei gruppi più  importanti del genere future pop: Apoptygma Berzerk. Lo accompagnano,  Blume e Sell System. Aftershow party con i djs Lesley & Angelo DiBa  Ingresso 20 euro in prevendita e 25 euro alla cassa; info www.hiroshimamonamour.org FLUZUS ALEPH ZERO Dalle 21.30 allo Spazo211 in via Cigna 211 è in programma lo show dei  Fluxus. Opening act con il duo torinese Aleph-Zero. Ticket 10 euro. Info www.spazio211.com TAVAGNASCO ROCK Si apre oggi la venticinquesima edizione del festival “Tavagnasco Rock”:  a Tavagnasco, pittoresco paesino ai confini tra il Piemonte e la Valle  d'Aosta, dalle 21.30 si esibiscono dal vivo la Ska Beat Orchestra, i  Drem's Project e i Fratelli di Soledad feat Mao. L'after show è a cura  di Alex Mensa Dj. SCORRIBANDA NERUDA Alle 22 al Café Neruda in via Giachino 28/e, è di scena la band  ScorriBanda - Lucia Sitzia (voce), Marco Corsaro (voce), Luciano Ferrara  (chitarra e cori), Aldo Bussolino (basso), Manu Vasile (tastiere),  Antonio Gesualdi (sax), Roberto Spiga (batteria) - che propone i grandi  classici rock’n’roll, dance anni 70 e anni 80. Ingresso gratuito con  tessera Arci. Info 011/253000 e 348/3793726 . IL CIBO AL BLAHBLAH Al Blah Blah in via Po 21 è in programma il live della band Cibo che si  esibisce in occasione della presentazione del nuovo disco “Incredibile”.  A seguire “Rock Out. Il rock party nel cuore di Torino” a cura di dj  Clean Pee (Onyrica). Ingresso libero; info www.blah-blah.it CYBERPUNKERS@CHALET Dalle 23.40 allo Chalet disco club in viale Virgilio 25 al Parco del  Valentino, a sfilare sul bancone della consolle Tronixx, saranno i super  affermati Cyberpunkers che, con le loro produzioni e collaborazioni con  artisti di fama mondiale, sono i responsabili dei dancefloor più  arroventati del momento. Info 011/6689777 . NEPENTHA NOSTAGLIA Dalle 22.30 al Big Club in corso Brescia 28 si celebra uno dei locali  chiave della Torino anni 80 con il party celebrativo “Remember Big  Nepentha” con i dj Sergio Flash, Nello & Danilo (Hypnos). Info 011/2475888 e 339/5703080 . MILONGA D’AURORA Dalle 21.45 la Maison Musique in via Rosta 23 a Rivoli si trasforma in  una delle milonghe più calde per ballare sulle musiche selezionate dalla  padrona di casa, dj Aurora. Ingresso 6 euro; info www.maisonmusique.it TEATRO ULTIMO VIENE IL GATTO L’Accademia dei Folli propone alle 11 di oggi e domani al Sacrario del  Martinetto in corso Svizzera angolo corso Appio Claudio lo spettacolo  “Ultimo viene il gatto. Quando la Resistenza diventa fiaba”. Ingresso  libero; info 011/0371500 e 338/7064585 . L’IMPERATORE VIVE! Oggi e domani alle 21 e domenica alle 16 per la rassegna  “Barrieraprosa”, al Teatro Marchesa in corso Vercelli 141 va in scena lo  spettacolo della compagnia Barbari Invasori “L’imperatore vive… ovvero  “Storia di Città, Storia di Corte”. Studio ideologico sul potere per  dodici cortigiani e un imperatore” su progetto di Walter Revello.  Ingresso 5/3 euro; con prenotazione al 338/8706798 . 
SIVIGLIA – Il Siviglia vince 2-0 il derby d’andata con il Valencia e ipoteca la finale di Torino. Un successo pesante sul quale grava, però, un’evidente svista dell'arbitro sloveno Skomina e del guardalinee italiano Cariolato che avrebbero dovuto annullare il primo gol di Mbia, viziato da un netto fuorigioco. Gli uomini di Emery hanno, comunque, nel complesso, dimostrato di aver qualcosa in più dei rivali, non a caso attardati di 14 punti in classifica nella Liga. MBIA, 1-0 IN FUORIGIOCO – Il Valencia parte bene impensierendo Beto con Alcacer poi, però deve fare i conti con la replica veemente del Siviglia che, dopo aver sfiorato il bersaglio con Fazio e Bacca, sblocca il risultato (33′): su una punizione dalla trequarti sinistra di Rakitic, Carriço, in netta posizione di fuorigioco non rilevata dal guadalinee, prolunga di nuca sul secondo palo per Mbia che di tacco insacca. BACCA RADDOPPIA – Il Valencia accusa il colpo e, dopo appena 3′, incassa il 2-0: il merito è tutto di Bacca che triangola sulla trequarti con Vitolo, entra in area e batte Guaita con un preciso destro in diagonale. La gara s’accende e, in avvio di ripresa, alle occasioni di Mathieu e Vargas di accorciare le distanze, il Siviglia replica sfiorando il tris in contropiede con Fazio e Bacca. TRAVERSA DI VARGAS – Il finale è tutto di marca ospite con i neoentrati Piatti e Jonas che vanno per due volte vicini al 2-1. Ma la migliore occasione la sciupa l’ex attaccante del Napoli Vargas che centra in pieno la traversa con un colpo di testa all’89′. E così, ora, la strada verso la finale per gli uomini di Pizzi si fa sempre più in salita. Argomenti siviglia fc valencia fc europa league Leggi i commenti I commenti dei lettori 
