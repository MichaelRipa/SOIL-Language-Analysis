None Leggi i commenti I commenti dei lettori 
ROMA – La Croazia passa in Bulgaria e tiene il passo dell'Italia, proseguendo la sua corsa a punteggio pieno in vetta al girone H. Nella seconda giornata delle qualificazioni a Euro 2016, la squadra di Kovac si impone di misura grazie ad un'autorete di Bodurov al 36′ che condanna i padroni di casa. Nell'altra sfida del gruppo la Norvegia riscatta la sconfitta subita nella prima giornata proprio contro gli azzurri e liquida senza problemi la pratica Malta. Gli scandinavi ipotecano la vittoria già nel primo tempo, grazie alle reti di Daehli (22′) e King (25′). Nella ripresa ancora King, con la doppietta personale, fissa il punteggio sul definitivo 3-0. Il risultato lo consentirebbe, ma il tecnico norvegese Hogmo non concede neanche qualche minuto al 15enne Odegaard, che però aveva già esordito in nazionale maggiore nell'amichevole con gli Emirati Arabi Uniti. GIRONE A: COLPO REPUBBLICA CECA, OLANDA VINCE IN RIMONTA  - Torna al successo l'Olanda che batte il Kazakistan per 3-1. Gli Oranje vanno sotto nel primo tempo, colpiti al 17′ dal gol di Abdulin che fa temere il peggio. Nella ripresa, però, la squadra di Hiddink aumenta la pressione e cinge d'assedio l'area avversaria. Huntelaar (51′) realizza il pari, ma l'Olanda deve attendere l'82′ per passare con Afellay. Van Persie su rigore chiude i conti all'89′. In testa al gruppo A  proseguono la loro corsa la Repubblica Ceca, che passa in Turchia 2-1 con  gol di Sivok e Dockal, dopo che Bulut aveva illuso i turchi segnando in avvio di gara. L'Islanda, invece, domina in Lettonia dove passa con un netto e convincente 3-0, propiziato dalle reti di Sigurdsson e Gunnarsson nel primo tempo e Gislason al 90′. GIRONE B: BELGIO A VALANGA, ISRAELE ESPUGNA CIPRO  - Il Belgio dà spettacolo nella sua prima gara delle qualificazioni e travolge Andorra con un perentorio 6-0. La partita è già in naftalina al termine dei primi 45′, chiusi dai Diavoli Rossi sul 3-0. Andorra resiste per mezz'ora, poi si scatena De Bruyne che al 30′, su rigore, e al 34′ firma la sua personale doppietta. Chadli realizza il tris poco più tardi, mentre nella ripresa ci pensano Origi e il napoletano Mertens, anche lui con una doppietta, a rendere il passivo umiliante per Andorra. Bene anche Israele che passa 2-1 a Cipro. Doppio vantaggio degli ospiti nel primo tempo con Damari e Ben Haim; ai padroni di casa non basta la rete di Makridis nella ripresa (77′). Continua a deludere la Bosnia che, dopo il ko della prima giornata in casa con Cipro, non va oltre lo 0-0 in Galles, con la nazionale di Bale provvisoriamente in testa al girone con 4 punti. AMICHEVOLI: TORNA SUAREZ, MA E' SOLO PARI PER L'URUGUAY  - Nella gara del tanto atteso ritorno di Luis Suarez, che ha indossato la maglia dell'Uruguay per la prima volta dopo la squalifica del Mondiale brasiliano per il morso a Chiellini, la Celeste non va oltre l'1-1 nell'amichevole contro l'Arabia Saudita. All'attaccente del Barcellona viene attribuito il gol del momentaneo 1-0, nonostante il determinante tocco di Hassan Muath Fallatah. Lo svantaggio serve ad animare i sauditi fino al pari al 90′ di Naif Hazazi, dopo che in più di un'occasione Muslera aveva salvato l'Uruguay. Argomenti qualificazioni euro 2016 Leggi i commenti I commenti dei lettori 
CASABLANCA – Il Marocco ha chiesto il rinvio della Coppa d'Africa, in programma dal 17 gennaio all'8 febbraio 2015 nel Paese, a causa della epidemia di Ebola. Lo ha annunciato il Ministero dello Sport spiegando che la richiesta è per "evitare assembramenti cui partecipino Paesi colpiti dal virus". Proprio in questi giorni, insieme alle qualificazioni di Euro2016, sono in programma anche le partite di qualificazione alla fase finale della Coppa d'Africa che vede protaginisti diversi giocatori che militano nella Serie A: Badu, Acquah, Gervinho, Keita, Mbaye, Drame', Belfodil, Ghoulam e Lazaar gli 'italianì in viaggio. A RISCHIO ANCHE IL MONDIALE PER CLUB  - Non è invece ancora chiaro se il Marocco chiederà il rinvio anche del Mondiale per club 2014 che deve ospitare dal 10 al 20 dicembre, e per il quale sono già qualificate squadre come il Real Madrid campione d'Europa e il San Lorenzo argentino. L'ULTIMA EDIZIONE L'HA VINTA LA NIGERIA  - La Coppa d'Africa 2015 è la competizione la più importante del continente nero. Si disputa ogni due anni e la prima edizione risale al 1957, ospitata dal Sudan. La nazionale che ha conquistato più titoli è quella dei 'Faraonì dell'Egitto con 7 trofei vinti, mentre l'ultima edizione del 2013 se l'è aggiudicata la Nigeria. Argomenti coppa d'africa 2015 ebola Leggi i commenti I commenti dei lettori 
Il Tar Lazio ammette a Medicina altri duemila e 500 esclusi al test di aprile. Ad annunciarlo e l'Unione degli universitari che ha patrocinato diversi dei ricorsi su cui il Tar Lazio si è pronunciato ieri. E dopo infornata stabilita dai giudici amministrativi lo scorso mese di luglio, sono in tutto quasi 5mila  -  pari al 50 per cento dei posti messi a concorso dal ministero dell'Istruzione, dell'università e della ricerca  -  gli studenti ammessi dal tribunale amministrativo al corso di studi universitari più gettonato d'Italia. In questo modo, il meccanismo basato sul quizzone con domande di Matematica, Logica, Fisica, Biologia e Chimica scricchiola perché chi si può permettere di pagare un avvocato riesce a coronare il sogno di studiare per indossare il, camice bianco. Chi, tra gli esclusi, non ricorre ai giudici resta al palo. "Dopo mesi di attesa  -  dichiara Gianluca Scuccimarra, coordinatore nazionale dell'Udu  -  arrivano le prime ordinanze delle udienze del 9 ottobre con cui si aspetta l'esito per più di 2.500 ricorrenti. Le prime ordinanze del maxi-ricorso Udu hanno tutte esito positivo e le ammissioni in sovrannumero continuano ad aumentare di minuto in minuto. I primi ad essere ammessi sono stati i ricorrenti di Milano, e attendiamo a cascata gli esiti di Roma, Palermo, Bologna e altri 30 atenei in tutta Italia". "E' una vittoria epocale  -  continua Scuccimarra  -  che è destinata a cambiare completamente l'attuale sistema universitario, grazie anche al Tar che ha riconosciuto le irregolarità che si sono verificate, non solo a Bari ma in tutta Italia lo scorso 8 Aprile durante lo svolgimento dei test". Secondo gli studenti, "i dati parlano chiaro, l'attuale sistema di accesso all'università, i blocchi e le norme che uccidono il diritto allo studio sono ormai da archiviare: da domani oltre 5mila studenti potranno sedere tra i banchi universitari che gli erano stati negati". E adesso gli studenti chiedono al ministro Stefania Giannini di accelerare la riforma dell'accesso a Medicina e alle altre facoltà a numero programmato più volte annunciato. Per la verità, il ministro Giannini ha espresso chiaramente il proprio pensiero: vorrebbe un accesso alla francese. Con ingresso libero al primo anno per tutti i corsi dell'area medico-scientifica  -  Medicina, Odontoiatria, Veterinaria, Professioni sanitarie, Farmacia, Biologia, Biotecnologie  -  ed esame di ammissione selettivo al secondo anno con riorientamento dei bocciati. Ma la Crui  -  la Conferenza dei rettori  -  punta i piedi perché ritiene che la ricettività degli atenei italiani non consente di allargare l'accesso a tutti coloro che lo desiderino anche per un solo anno. La controproposta della Crui prevede un test di accesso soft attraverso il quale verrebbero ammessi circa metà dei 200/300mila potenziali aspiranti iniziali. I quali, dopo un anno di studi, affronterebbero un impegnativo esame di ammissione alle diverse facoltà a numero programmato. Coloro che non riuscissero ad entrare a Medicina potrebbero ripiegare su Farmacia o Biologia. Un po' quello che avviene già oggi spontaneamente, ma che con la riforma proposta avanzata dalla conferenza dei rettori verrebbe istituzionalizzata. Intanto, aprile si avvicina e nessuno sa come si svolgerà la prossima selezione a medicina. Argomenti test di medicina riammessi studenti università Leggi i commenti I commenti dei lettori 
Appena il portellone del piccolo aereo dell'Air medical si è aperto sulla pista dell'aeroporto di Levaldigi e nel buio della sera Jean è riuscita comunque a scorgere il volto del marito e quello del medico che da un anno la assiste, ha sorriso. Il sorriso di chi sa che è tornato a casa, e che ora tutto sarà più semplice. Poi è stata caricata su un'ambulanza, destinazione Saluzzo. Un viaggio breve, neanche mezzora, e Jean Cordova Ramirez, 41 anni, da uno ostaggio della Sla, è stata ricoverata nel reparto di terapia intensiva sotto la regia attenta del dottor Nicola Launaro che da questo ospedale di provincia ha saputo guadagnarsi una reputazione nella lotto contro la malattia che ha colpito anche molti nomi noti del pallone. Ci resterà almeno un paio di giorni, giusto il tempo per capire quali siano le conseguenze delle due settimane passate nell'ospedale di Chiclayo, in Perù, dove è nata e dove era tornata ai primi di settembre per visitare i suoi genitori e i suoi fratelli. Una vacanza che si è trasformata in un dramma: Jean è stata colpita da una crisi respiratoria, l'hanno dovuta ricoverare d'urgenza in una clinica non attrezzata per simili patologie. Dall'archivio/"Aiutatemi a riportare mia moglie malata di Sla in Piemonte" Quindici giorni sospesi durante i quali il dottor Launaro ha provato a istruire via Skype i colleghi peruviani su quali fossero le terapie migliori da seguire. Nel frattempo, il marito, Aldo Borgna, direttore del sistema informatico all'Asl di Cuneo, si è dato da fare per organizzare il rientro in Italia nel più breve tempo possibile, ben conscio che anche una mezza giornata persa avrebbe potuto avere conseguenze fatali. Ha bussato a tante porte, era riuscito anche a ottenere la promessa di un volo di Stato, poi il sogno è svanito di fronte allo stop arrivato da Palazzo Chigi: "Jean non è cittadina italiana, quell'aereo non c'è". Ma Borgna non si è dato per perso: ha contattato diverse compagnie private, alla fine la scelta è caduta sull'Air Medical. Non si è tirato indietro neanche di fronte alla tariffa richiesta: 91 mila euro. "In qualche modo faremo, quel che conta è che Jean torni indietro al più presto". Attorno a lui è scattata una gara di solidarietà, un gruppo di amici ha promosso una sottoscrizione sul sito "buonacausa.org" con lo slogan "Riportiamo a casa Jean". Da 48 ore ormai il contatore gira, sono stati raccolti più di settemila euro: ancora pochi per il traguardo che ci si è posti (70mila euro) ma sufficienti per smuovere la generosità, favorire il passaparola. Hanno risposto in tanti: chi con 5 euro chi con duemila. E altrettanti hanno sottolineato le manchevolezze dello Stato: "Viva l'Italia...", "Ci pensiamo noi..." Argomenti malata di sla perù piemonte saluzzo mondovì 
PALERMO - L'Italia soffre contro l'Azerbaigian, ma nonostante la vittoria ottenuta con affanno, solo nel finale grazie a Chiellini (doppietta), Antonio Conte è soddisfatto della prestazione della squadra: "Ho poco da rimproverare ai ragazzi a parte non essere stati più cattivi sotto porta. Hanno pareggiato senza mai tirare in porta, abbiamo avuto una buona reazione: siamo una squadra che ha gli attributi". "Loro hanno marcato a uomo tutti gli effettivi, se entrava la palla di Marchisio all'inizio la partita cambiava. Del resto erano venuti qui per non farci giocare sperando in qualche palla inattiva e gli stava andando bene. Abbiamo fatto la partita e credo la vittoria sia giusta, forse meritavamo anche un risultato più largo", ha aggiunto, spiegando l'inserimento di Sebastian Giovinco nel finale: "Doveva entrare al posto di Zaza, poi c'è stato quel gol inaspettato. Sono le tipiche partite beffa dove crei tanto, loro si difendono e alla prima occasione ti fanno gol". Infine Conte giudica comunque positivo la prestazione di Zaza e Immobile: "Penso abbiano fatto una buona partita, hanno avuto tante occasioni per fare gol e a volte si può essere più fortunati, ma sono contento". [[ge:rep-locali:repubblica:97834678]] "Con la Bulgaria - ha proseguito Conte - loro hanno giocato con il fioretto, con noi hanno scelto la sciabola. Un loro centrocampista ha giocato a uomo su Zaza, la loro era una difesa a 5 e si sono sacrificati tutti, snaturando i loro concetti tattici. Vuol dire che nutrono rispetto nei nostri confronti". L'inserimento di Giovinco ha fatto la differenza, suo l'assist per il gol del 2-1. "Sebastian è uno dei pochi in Italia che riesce a saltare l'uomo, riesce a cambiare i ritmi, è bravissimo nell'1 contro 1". Dal ct anche "un immenso grazie alla gente di Palermo, lo stadio era pieno e i tifosi ci hanno sostenuto dall'inizio alla fine. Hanno apprezzato la prestazione perchè alla squadra oggi non c'è da rimproverare proprio nulla, mi lamento solo del fatto che abbiamo tenuto la partita in bilico". Eroe della serata, nel bene e nel male (alla doppietta va aggiunto l'autogol del momentaneo pari azero): "Oggi ho fatto tutto io! Ma l'importante era vincere. Sarebbe stato un peccato non vincere perchè non abbiamo mai subito e compromettere il risultato che non era mai stato in dubbio sarebbe stato un risultato che questa città eccezionale non avrebbe meritato". "La squadra ha mostrato di evere carattere, di essere unita ed avere voglia di fare. Oggi abbiamo sbagliato qualcosa in fase di finalizzazione, ma bisogna cavalcare questo entusiasmo e proseguire su questa strada". Quindi sulla palla messa in fondo alla porta difesa da Buffon, racconta: "Stavo correndo verso la palla e l'ho messa dentro. Non è autogol di Buffon. L'ho toccata io e nello slancio l'ho toccata anche con la mano". Molto atteso anche Adrea Pirlo. "E' difficile giocare con gli avversari attaccati che ti marcano a uomo, non siamo riusciti a chiuderla e le partite così restano sempre in bilico -spiega-. Queste partite le puoi decidere in quei pochi momenti in cui l'avversario ti perde". Sullo scambio di posizione con Bonucci più volte nel corso della gara, Pirlo ha spiegato: "Abbiamo cercato di cambiare qualcosa, lui s'è alzato perchè io non riuscivo a toccare il pallone ma ormai sono abituato a questo tipo di gioco". Argomenti nazionale italia qualificazioni euro 2016 antonio conte Leggi i commenti I commenti dei lettori 
PALERMO  - Non c'è due senza tre. Dopo Olanda e Norvegia, l'Italia di Conte batte anche l'Azerbaigian e resta in testa a punteggio pieno nel proprio girone di qualificazione ad Euro 2016. Rispetto alle precedenti uscite, però, c'è stato un piccolo passo indietro. Non è stata l'Italia brillante di settembre. Gli azzurri hanno giocato a sprazzi senza grande continuità e lucidità. La nota lieta della serata è che, almeno, hanno denotato un gran carattere. Non era facile, d'altronde, recuperare una gara che a un quarto d'ora dal termine si era improvvisamnente e inaspettatamente complicata. LA NOTTE DI CHIELLINI  - E' stata la notte di Chiellini. Nel bene e nel male ha fatto tutto lui: ha avuto il merito di sbloccare il risultato, ha fatto un incredibile autogol nel tentativo di anticipare Aliyev sugli sviluppi di un angolo, quindi, si è andato a rifare con gli interessi, deviando di testa sotto l'incrocio un cross di Giovinco, fatto entrare nel finale da Conte per cercare di raddrizzare la baracca. Una prima, indimenticabile doppietta che lo conferma tra i leader indiscussi di questa nazionale. ZAZA E IMMOBILE, LA COPPIA VA  - Il duo Zaza-Immobile stavolta è rimasto all'asciutto ma merita comunque un plauso. In un match in cui hanno faticato a trovare i varchi, sono stati bravi a dare sempre battaglia su tutti i palloni, ad andare a cercarsi spazi sugli esterni, ad aiutare la squadra in fase di pressing. Conte fa bene a insistere su di loro anche perché tra i due la sintonia è davvero a ottimi livelli. ITALIA, 45' SENZA IDEE  - Persi per infortunio De Rossi e Astori, Conte si è consolato con i rientri di due suoi uomini di fiducia come Chiellini e Pirlo. A sinistra ha confermato De Sciglio, preferendolo ancora a Pasqual mentre davanti ha dato nuovamente fiducia al duo Zaza-Immobile. Gli azzurri sono partiti forte sfiorando subito il bersaglio con Marchisio su assist di Immobile e devono aver pensato di avere davanti una strada tutta in discesa. Un Azerbaigian bene organizzato, invece, non si è disunito e, col passare dei minuti, si è difeso sempre meglio contro un'Italia lenta e con poche idee. [[ge:rep-locali:repubblica:97834678]] CHIELLINI SBLOCCA IL RISULTATO  - In una situazione di stallo si è capito che solo le palle inattive avrebbero potuto fare la differenza e non a caso proprio in queste occasioni i nostri difensori sono riusciti a far valere la propria esperienza. Non è andata bene a Bonucci (25'), che in tuffo di testa ha impegnato a terra Agayev, non ha fatto meglio Ranocchia (37') che da pochi passi non ha inquadrato la porta su punizione-cross dalla destra di Pirlo. Alla fine il gol è toccato allora segnarlo a Chiellini che poco prima dello scadere del tempo (44') ha battuto sul tempo il portiere azero, uscito a vuoto, e ha infilato di testa la porta rimasta sguarnita sfruttando l'ennesimo angolo di Pirlo. ZAZA FALLISCE IL RADDOPPIO  - Il gol ha rinfrancato gli azzurri che, nella ripresa, hanno finalmente attaccato meglio gli spazi. De Sciglio e Darmian sono scesi meglio sugli esterni, Florenzi si è proposto di più e solo un pizzico di sfortuna ha impedito all'Italia di raddoppiare con Zaza, che ha sfiorato il bersaglio prima con una splendida rovesciata e poi con un sinistro in spaccata da pochi passi. UN'INCREDIBILE AUTOGOL  - Rimasto in partita, l'Azerbagian ha tirato per la prima volta in porta al 66' (conclusione telefonata di Aliyev) e al 71' ha incredibilmente pareggiato: su un angolo dalla sinistra di Nazarov, Chiellini ha anticipato lo stesso Aliyev e ha ingannato Buffon. CHIELLINI SI RIPRENDE LA COPERTINA  - Tolto Pirlo per dar spazio a Aquilani, Conte ha ordinato il 3-4-3 inserendo prima Giovinco e poi Candreva al posto di Florenzi e Darmian. Mossa indovinata visto che proprio la Formica Atomica ha tolto le castagne dal fuoco al CT azzurro pennellando all'82' per la testa di Chiellini la palla del 2-1. L'attaccante tascabile bianconero si è esaltato e, in pieno recupero, poco dopo aver esaltato il Barbera con una serpentina di 60 mt, ha sfiorato centrando in pieno la traversa. Va bene lo stesso. I gol è meglio conservarli per la prossima sfida, contro Malta, lunedì prossimo. ITALIA-AZERBAIGIAN 2-1 (1-0) Italia (3-5-2): Buffon sv, Ranocchia 5.5, Bonucci 7, Chiellini 7.5, Darmian 6 (34′ st Candreva sv), Florenzi 6 (32′ st Giovinco 7), Pirlo 6.5 (28′ st Aquilani sv), Marchisio 6, De Sciglio 6, Zaza 6.5, Immobile 6.5 (12 Sirigu, 16 Perin, 4 Ogbonna, 23 Pasqual, 18 Parolo, 5 Verratti, 22 Destro, 17 Pelle'). All. Conte. Azerbiagian (4-3-1-2): K. Aghayev 4.5, Qirtimov 5.5 (1′ st Ramaldanov 5.5), Guseinov 6.5, Sadygov 6.5, Allahverdiyev 6, Garayev 6, Armiguliyev 5 (41′ st Nadirov sv), Nazarov 6, Dadashov 5 (14′ st Huseynov 5.5), Abdullayev 5, Aliyev 6.5. (23 S. Aghayev, 9 Kurbanov, 4 Yunuszade, 12 Balayev, 15 Ramazanov, 20 Budak, 21 Tashkin, 22 Guliyev). All. Vogts. Arbitro : Gocek (Tur) 7 Reti : nel pt 44′ Chiellini; nel st 31′ Chiellini (autogol), 36′ Chiellini. Angoli : 9-1 per l'Italia. Recupero : 1′ e 3′. Ammoniti Dadashov, Sadygov, Pirlo e Zaza per gioco falloso. Spettatori 33.000, per un incasso di 354 mila euro. Note : in tribuna il presidente del Senato Pietro Grasso. Argomenti nazionale italia azerbaigian qualificazioni euro 2016 Leggi i commenti I commenti dei lettori 
"Dobbiamo mettere la tecnologia in tutte le cose che facciamo per farle meglio", il commento arriva dalla voce, anzi, dalla tastiera, di Alessandra Farabegoli, che insieme a Stefano Andreoli ha seguito e commentato su Twitter RNext a Ravenna. La Repubblica degli Innovatori arriva alla sua ultima tappa del tour delle città candidate a Capitale della cultura 2019, ma tornerà con uno spettacolo dedicato al tema della scuola all'interno di Repubblica delle Idee il 18 ottobre a Palermo. La serata inizia con il Saluto alla Città insieme a Dario Cresto-Dina, vice direttore di Repubblica, Alberto Cassani, coordinatore di Ravenna2019, e il sindaco Fabrizio Matteucci che sottolinea come "la cultura sia l'arma più potente per innescare il cambiamento". Spazio quindi all'innovazione e alla lunga maratona di idee condotta da Riccardo Luna. Alle Arteficerie Almagià, palcoscenico dell'evento, l'Emilia Romagna mette in scena le stelle dell'innovazione: Federico Marchetti, fondatore di Yoox, Nerio Alessandri, patron di Technogym e Andrea Pezzi, che racconta il suo percorso da dj a imprenditore multimediale. Ma questi non sono stati gli unici ingredienti: insieme alle aziende di successo hanno trovato spazio gli innovatori locali e le startup dedicate alla mobilità sostenibile. Un'energia contagiosa che irrompe nella grinta dei ragazzi di Radio immaginaria, prima web radio fatta interamente da adolescenti, e fa riflettere con "La non-scuola di teatro" presentata da Marco Martinelli. Il regista ricorda che l'unica cosa importante davanti a un bambino non è la celebrità, ma la purezza dell'incontro: "Quello che un 'piccolò si chiede quando lo vedi per la prima volta è: 'Mi crederai? Mi prenderai sul serio?'. Alla fine è l'unica cosa che importa: il rapporto si crea solo se tra di voi c'è qualcosa di vero". Ed è proprio sulla purezza, sulla semplicità, sulla qualità della vità che si snoda questa tappa di RNext: sul palco si alternano le storie di Licia Pelliconi e il suo salottino, il "Buon Vivere" di Monica Fantini e l'entusiasmo di Marianna e Daniele Panebarco. Padre e figlia descrivono la loro azienda come una "bottega multimediale", uno spazio che è stato capace di reinventarsi e che ha avuto la forza di interpretare la crisi come un'opportunità di crescita.  Possibilità esplorata anche dagli startupper che hanno gareggiato nell'ultima parte dello spettacolo: cinque storie di innovazione dedicate al tema della mobilità sostenibile. Cinque nuovi modi di spostarsi e organizzarsi, tutti rigorosamente attenti all'ambiente. A contendersi il titolo Trail me up, Greenrail, Blablacar, Wanderio e Trike go. Vince Fabio Zaffagnini con Trail me up, un'impresa che ha l'obiettivo di aiutare altri viaggiatori a orientarsi nelle strade per il mondo: grazie a un'instancabile voglia di camminare, uno zaino, e una fotocamera permette di avere mappe di navigazione che superano le strade asfaltate. Argomenti next ravenna 2014 innovazione sostenibilità 
None Leggi i commenti I commenti dei lettori 
