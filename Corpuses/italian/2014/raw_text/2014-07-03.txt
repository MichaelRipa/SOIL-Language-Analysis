FORTALEZA – La vittoria ai rigori contro il Cile agli ottavi di finale non ha spaventato il Brasile che, contro la Colombia, è pronto a mettere in mostra tutta la propria forza. Alla vigilia della sfida contro i Cafeteros, Felipe Scolari sa benissimo che i suoi dovranno dare tutti il massimo per avere la meglio di una squadra che fino ad ora vanta la miglior difesa di tutta la rassegna iridata e che davanti ha il capocannoniere del torneo. “Hanno piu’ tecnica rispetto al Cile e giocano in maniera diversa, ma siamo pronti – spiega il ct della Seleçao -. Sono ben organizzati, disciplinati tatticamente e con qualita’ tecniche importanti, ma la stessa cosa vale per il mio Brasile”. A DUE PASSI DALLA FINALE - La differenza in campo potrebbe farla la tranquillità psicologica, Scolari lo ha capito. Ma non per questo smentisce il suo Carlos Alberto Parreira, ct vincente a Usa '94 e per il quale ora "il Brasile ha già le mani sulla Coppa". "Continuiamo a stare con le mani su quella Coppa, Parreira ha fatto bene a dire certe cose e tutto va come prima - dice Scolari - Domani saremo al quinto passo, e in tutto ne dobbiamo fare sette. Ho parlato con Paulinho (che giocherà al posto di Luiz Gustavo, ndr) e mi ha garantito di non sentire alcuna pressione, perché lui e i suoi compagni ci sono abituati". "Non ho mai detto - aggiunge quasi in tono minaccioso - che se potessi cambierei uno dei miei 23 convocati ma solo che, se potessi, aggiungerei a questo gruppo uno con caratteristiche diverse, che potesse modificare qualche situazione tattica. Credo sia una cosa comune a molti allenatori". SQUADRA STA BENE MENTALMENTE - “Sappiamo di avere le qualita’ per metterli in difficolta’ – ribadisce Scolari -, hanno grandi individualita’, ma noi giocheremo come sappiamo e non ci saranno marcature particolari”. Il tecnico ha poi preso le difese della squadra, finita nel mirino della stampa per qualche lacrima di troppo: “La gente dovrebbe rispettare di piu’ le emozioni, ognuno reagisce a modo suo, ma noi ci concentriamo sul nostro cammino, l’obiettivo resta la finale e la vittoria”. E sull’argomento e’ intervenuto anche Thiago Silva, uno dei piu’ bersagliati per il pianto in cui e’ scoppiato prima dei rigori col Cile: “La pressione c’e', e’ normale, ma mentalmente stiamo bene, siamo pronti e molto carichi per la gara di domani. Conosco le responsabilita’ che ho, sono un ragazzo maturo e credo di avere il rispetto e il sostegno di tutti”. Argomenti mondiali di calcio 2014 nazionale brasile felipe scolari 
RIO DE JANEIRO - Con la Francia sarà una partita equilibrata ma basta critiche. Joachim Loew, alla vigilia del quarto di finale contro i Bleus, prende le difese dei suoi dopo le tante critiche seguite alla sofferta vittoria sull'Algeria. "Non abbiamo giocato bene ma noi siamo i primi critici di noi stessi - assicura il tecnico tedesco - Fino ad ora abbiamo giocato però davanti a squadre che non avevano niente da perdere, adesso, però, ci troviamo davanti nazionali che come noi devono vincere. E in un Mondiale vincere non è mai facile". Non lo sarà nemmeno domani contro la Francia, tra le sorprese di questo Mondiale. "E' una grande squadra e credo che domani si affronteranno due formazioni molto simili, dovremo dare il meglio di noi stessi per vincere", il pensiero di Loew, che rassicura tutti anche sull'allarme influenza scattato a poche ore dalla partita: "Un terzo dei nostri giocatori ha avuto dei problemi a causa dell'umidità, dell'aria condizionata ma tutti sono in grado di giocare, compresi Khedira e Schweinsteiger. Anche Hummels è recuperato". Loew è convinto che la sua squadra "non abbia ancora mostrato il suo volto migliore" ma ritiene che questo "sia il caso anche di molte altre squadre", riferendosi ai molti ottavi di finale combattuti, tanto da proseguire fino ai tempi supplementari o ai rigori. "Nessuna vittoria è scontata, a volte pensiamo di poter battere un avversario con un gesto della mano - ha proseguito l'allenatore della Germania - Ma questo non è come un videogioco, non possiamo sapere come un avversario o addirittura una squadra reagirà. Capita di sbagliare". In merito al proprio futuro, Low non si sbilancia. "Sono rilassato - ha concluso - In alcuni paesi, i ct sono già in vacanza. Noi siamo ancora qui". Argomenti nazionale germania joachim loew 
Nella Terra dei Fuochi c'è un eccesso di mortalità rispetto al resto della regione del 10% per gli uomini e del 13% per le donne nei comuni in provincia di Napoli, mentre per quelli in provincia di Caserta è rispettivamente del 4 e del 6%. Lo afferma l'aggiornamento dello studio epidemiologico Sentieri appena pubblicato dall'Istituto superiore di sanità Lo studio, spiega il sito dell'Iss, si basa sui dati di 55 comuni, e ha riscontrato anche un eccesso di ricoveri ospedalieri per diversi tipi di tumore. "In particolare è stato individuato il gruppo di patologie per le quali sussiste un eccesso di rischio in entrambi i generi per tutti i tre indicatori utilizzati (mortalità, ricoveri, incidenza tumorali) - si legge -, è costituito da: "tumori maligni dello stomaco, del fegato, del polmone, della vescica, del pancreas (tranne che nell'incidenza fra le donne), della laringe (tranne che nella mortalità fra le donne), del rene (tranne che nell'incidenza fra gli uomini), linfoma non Hodgkin (tranne che nella mortalità fra gli uomini)". Il tumore della mammella è in eccesso in tutti i 3 indicatori. In provincia di Caserta eccessi in entrambi i generi per i due esiti disponibili (mortalità e ricoveri ospedalieri) riguardano i tumori maligni dello stomaco e del fegato; i tumori del polmone, della vescica e della laringe risultano in eccesso tra i soli uomini". L'analisi non ha invece trovato un eccesso di mortalità tra i bambini, mentre il tasso di ricoveri nel primo anno di età per i tumori è risultato maggiore del 51% nella provincia di Napoli e del 68% in quella di Caserta. "Per quanto riguarda la fascia di età 0-14 anni si osserva un eccesso di ospedalizzazione per leucemie in provincia di Caserta - spiega l'Iss -. Nella provincia di Napoli, servita dal Registro Tumori, si è osservato un eccesso di incidenza per tumori del sistema nervoso centrale nel primo anno di vita e nelle classi d'età 0-14". Argomenti terra dei fuochi istituto superiore di sanità (iss) 
ROMA - Nella Terra dei Fuochi si muore di più. Lo afferma l'aggiornamento dello studio epidemiologico "Sentieri"  condotto dall'Iss in 55 comuni nelle  province di Napoli e Caserta confermando ufficialmente dati troppo spesso messi in discussione ( LEGGI Il rapporto del Ministero ). L'eccesso di mortalità per l'esposizione a un insieme di inquinanti rispetto al resto della regione è del 10% per gli uomini e del 13% per le donne nei comuni in provincia di Napoli, mentre per quelli in provincia di Caserta del 4 e del 6%. Si muore di tumore maligno, specialmente dello stomaco, del fegato, del polmone, della vescica, del pancreas,  della laringe, del rene, linfoma non hodgkin e tumore della mammella. Questo gruppo di patologie è il rischio che accomuna entrambi i generi per tutti i tre indicatori utilizzati (mortalità, ricoveri, incidenza tumorale, quest'ultima, disponibile per la sola provincia di Napoli), mentre in provincia di Caserta eccessi in entrambi i generi per i due esiti disponibili (mortalità e ricoveri ospedalieri) riguardano i tumori maligni dello stomaco e del fegato. Cancro del polmone, della vescica e della laringe risultano in eccesso tra i soli uomini. LEGGI La Terra dei fuochi e la Terra delle menzogne di R. SAVIANO "Il quadro epidemiologico della popolazione residente nei 55 comuni della Terra dei Fuochi è caratterizzato da una serie di eccessi della mortalità e dell'ospedalizzazione per diverse patologie a eziologia multifattoriale, che ammettono fra i loro fattori di rischio accertati o sospetti l'esposizione a un insieme di inquinanti ambientali che possono essere emessi o rilasciati da siti di smaltimento illegale di rifiuti pericolosi o di combustione incontrollata di rifiuti sia pericolosi, sia solidi urbani", si legge nella sintesi pubblicata dall'Iss. L'indagine sulla Terra dei Fuochi I bambini nascono malati. Nella Terra dei Fuochi "non si osservano eccessi di mortalità", ma secondo lo studio "resta meritevole di attenzione il quadro che emerge dai dati di ospedalizzazione che segnalano un eccesso di bambini ricoverati nel primo anno di vita per tutti i tumori: nella provincia di Napoli un eccesso del 51% e nella provincia di Caserta e del 68% rispetto al "rapporto standardizzato di ospedalizzazione". Nella provincia di Napoli, servita dal registro tumori, si è osservato  un eccesso di incidenza per tumori del sistema nervoso centrale nel  primo anno di vita, dove il rapporto standardizzato di incidenza sir, è  228 (indici che sono espressi in percentuale dove 100 è il valore di  riferimento), e nelle classi d'età 0-14, sir 142. I tumori del sistema nervoso centrale ono aumentati nella provincia di Caserta dell'89% rispetto all'indice. Qui la fascia di età 0-14 anni è afflitta da leucemie. Grave la situazione anche a Taranto. L'aggiornamento dello studio Sentieri "conferma le criticità del profilo sanitario della popolazione di Taranto emerse in precedenti indagini". E "le analisi effettuate utilizzando i tre indicatori sanitari sono coerenti nel segnalare eccessi di rischio per le patologie per le quali è verosimile presupporre un contributo eziologico delle contaminazioni ambientali che caratterizzano l'area in esame, come causa o concausa, quali: tumore del polmone, mesotelioma della pleura, malattie dell'apparato respiratorio nel loro complesso, malattie respiratorie acute, malattie respiratorie croniche". Inoltre, "il quadro di eccessi in entrambi i generi riguarda anche molte altre patologie, rafforzando l'ipotesi di un contributo eziologico ambientale in un'area come quella di taranto ove è predominante la presenza maschile nelle attività lavorative legate al settore industriale". A Taranto la mortalità infantile registrata per tutte le cause è maggiore del 21% rispetto alla media regionale. Per quanto riguarda la fascia d'età pediatrica (0-14 anni ) "si osserva un eccesso di mortalità per tutte le cause, il rapporto standardizzato di mortalità è 121, ovvero un eccesso del 21%, e di ospedalizzazione per le malattie respiratorie acute, inoltre, per tutti i tumori si osserva un eccesso di incidenza (dove l'indice sir, rapporto standardizzato di incidenza, è 154)". E "nel corso del primo anno di vita si osserva un eccesso di mortalità per tutte le cause (smr 120) ascrivibile all'eccesso di mortalità per alcune condizioni morbose di origine perinatale (smr 145). 
LOSANNA - Justin Gatlin ha vinto la gara dei 100 metri al meeting di Losanna, settimo appuntamento della Diamond League, in 9"80, primato mondiale stagionale. Alle sue spalle, in 9"93, Tyson Gay, al rientro dopo la squalifica di un anno per doping. Gatlin (al quarto successo nella Diamond League dopo Shanghai, Eugene e Roma) ha dominato la gara, ma ha ugualmente impressionato Gay, sceso sotto i 10" nonostante un anno di lontananza dalle piste. All'altezza delle aspettative anche la gara dell'alto dove si conquista i titoli di testa l'ucraino Bogdan Bondarenko: 2,40 al secondo salto e successo davanti al connazionale Protsenko prima di tentare, anche stavolta senza successo, il record del mondo a 2,46. Sottotono Barshim, che si ferma a 2,38, dietro il campione olimpico Ivan Ukhov. C'era tanta attesa anche per la sfida sui 400 e la gara non ha deluso le aspettative: come a Eugene è stato Kirani James ad avere la meglio su Leshawn Merritt ma il campione olimpico e iridato a Daegu ha dovuto sfoderare un incredibile 43"74 (miglior tempo assoluto dell'anno) per avere la meglio sull'americano, che con 43"92 ha fatto comunque registrare il suo miglior crono in questo 2014. Valerie Adams conferma il suo dominio incontrastato nel peso: 20,42 per la campionessa olimpica e del mondo e vittoria consecutiva numero 51. Primato mondiale stagionale eguagliato nel triplo femminile: lo firma ancora l'oro di Mosca Caterine Ibarguen (terzo successo in questa Diamond League) con 14,87, stessa misura centrata il 17 maggio scorso a Portorico. Argomenti atletica leggera tyson gay justin gatlin Leggi i commenti I commenti dei lettori 
IL CONTO alla rovescia per gli One direction, in arrivo a Torino domenica allo Stadio Olimpico, è partito mesi fa, "almeno nove" secondo il fan club ufficiale italiano, e segna meno due. Ma uno dei weekend più caldi dell'anno per la città inizia già oggi: non sono le previsioni meteo a far salire la colonnina di mercurio, ma il numero di spettatori in arrivo per i tanti show in programma, dai motori di "Top Gear live show" al "Defilè" di danza. I punti di fuoco sono due: il centro e le sue piazze e il complesso olimpico di corso Sebastopoli. Il via oggi in piazza Vittorio, a mezzogiorno, quando Jeremy Clarkson, James May, Richard Hammond e The Stig, i quattro presentatori del programma di culto della Bbc, offriranno un'anteprima esclusiva dei tre live previsti al Palaolimpico sabato e domenica. Abituati a misurarsi con mezzi di trasporto decisamente sopra le righe, le star in onda in Italia su DMax e Discovery Channel volevano arrivare in riva al Po con un cingolato. Ma il rischio di prendersi una multa dai vigili sabaudi deve averli convinti a una scelta più sobria: in giro per la città dovrebbero scorrazzare su quattro piccole utilitarie made in Torino. "Il programma preciso è top secret  -  spiegano gli organizzatori  -  Sicuramente faranno un po' di show a bordo delle auto e poi incontreranno tutti gli appassionati, firmando autografi e vendendo gli ultimi biglietti rimasti in quattro cabine in stile balneare installate davanti al caffè Elena". L'attesa è altissima, tanto che le vendite dei due appuntamenti domenicali (uno alle 12 e l'altro alle 16.30) hanno indotto ad aggiungere uno spettacolo sabato alle 19.30: "Finalmente portiamo il nostro spettacolo dal vivo in Italia!  -  esulta sul web Jeremy Clarkson  -  Non ho assolutamente idea di quello che succederà a Torino. Quello che possiamo promettere sono un sacco di esplosioni gigantesche, acrobazie spaventose e una magnifica line-up di supercars incredibilmente costose". Domenica sono previsti quindi gli incroci più pericolosi: le code dei fan dello show automobilistico rischiano infatti di scontrarsi con quelle delle 'directioner', le scatenatissime fan (quasi tutte adolescenti) degli One Direction: allo Stadio Olimpico sono attesi quasi quarantamila spettatori, in arrivo da tutta Italia. "Abbiamo organizzato cinquanta pullman per portare le fan da tutta la penisola, la truppa più numerosa arriverà da Puglia e Campania", racconta il responsabile del fan club italiano della boy band inglese Marco Morini. "L'Italia è il secondo paese in Europa per numero di fan, siamo a oltre un milione  -  aggiunge  -  Nella nostra comunità virtuale decine di migliaia di ragazze si sono confrontate per scegliere le tre "fan action" del concerto di domenica". Le giovani appassionate prenderanno d'assalto già da domani gli accessi all'Olimpico: "Chi vuole sedersi in prima fila è capace di farsi anche una giornata intera di coda  -  aggiunge  -  Non c'è nulla da stupirsi". Domenica però sarà anche la giornata del "Défilé" di Torinodanza. Alle 17, in piazza San Carlo, Torino e Lione si uniranno non sulle rotaie, ma sulle movenze di 800 danzatori non professionisti che assieme a centinaia di marionette offriranno alla città l'anteprima esclusiva dello storico festival in programma a settembre nella città francese. Argomenti one direction torinodanza top gear 

