None Leggi i commenti I commenti dei lettori 
DI FRANCESCO FORNI Canta la Fortitudo, che  davanti a quasi 3.500 tifosi trova la sua prima vittoria in quarta serie. Contro  Bergamo, piegata 75-65, non è stata una cavalcata, ma l’esordio al PalaDozza  (“Ogni sogno sembra impossibile finché non l’hai realizzato”, lo striscione  beneaugurante della Fossa dei Leoni) è finito come doveva. Qualche pesante incertezza  solo all’inizio, quando Bergamo ha sprintato (6-19 dopo 5’) facendo a fette una  difesa lenta e imbarazzante dell’Eternedile. In quei momenti la paura di bissare  la “stecca” con Lugo di una settimana fa c’è stata. Vandoni è dovuto correre ai  ripari, panchinando i “big”, Lamma, Sorrentino e Iannilli, optando per un  quintetto più veloce. Ripagato da Raucci (6/6 nel primo quarto, 15 punti senza  errori alla fine) e dall’ingresso di Montano e Valentini, che hanno dato brio  all’attacco e spinta alla difesa. Gara ribaltata come un  calzino e parziale di 26-3 per la Effe a cavallo tra primo e secondo quarto, per  il 32-22 al 18’ con tre triple di Grilli, altro fattore della serata. Preso il  comando, la Fortitudo non lo avrebbe più mollato, con Lamma e Sorrentino (30  punti in coppia) autoritari nel secondo tempo, durante il quale Bergamo s’è  riavvicinata a -3 nel terzo quarto. Ma non ha mai dato l’impressione di poter  far la voce grossa. La corsa è cominciata, prossimo turno a Costa Volpino,  sabato sera alle 21. Argomenti basket dnb campionato 2014-2015 
ROMA - "Il presidente vuole vincere dei titoli, proprio come me". Rudi Garcia assicura di aver gli stessi obiettivi del presidente Pallotta: far tornare la Roma a vincere. "Quando il progetto di un club è in linea con il mio, non ho voglia di andare altrove - spiega tecnico ai microfoni di BeIn Sports - Io sono a Roma ed ho intenzione di restarci". Totti e compagni sono reduci dal primo ko in campionato contro la Juventus ed in Champions League viaggiano a vele spiegate grazie al successo sul Cska Mosca ed il pari esterno contro il Manchester City. Sarà anche per questo che l'ex tecnico del Lille esprime apprezzamenti per la mentalità italiana: "In Italia c'è una vera e propria cultura del lavoro. Per loro è normale arrivare prima all'allenamento ed andarsene dopo per poi farsi fare dei massaggi o andare in palestra". Con il presidente James Pallotta c'è perfetta sintonia: "Ho un buon rapporto con lui, vuole vincere dei titoli, proprio come me. E l'avermi paragonato a Ferguson mi ha reso molto felice". Garcia, ovviamente, non può escludere totalmente la possibilità di una partenza da Roma, nonostante il recente prolungamento contrattuale sino al 2018: "Sappiamo che la nostra attività è complicata e che tutto può cambiare in fretta". RABIOT SPIEGA: "RETARE AL PSG NON E' DIPESO DA ME" - "Con la Roma si doveva chiudere, ci ho creduto, era una mia scelta e non ho capito perche' non se n'e' fatto nulla. Ma non e' dipeso ne' da me, ne' da mia madre". Adrien Rabiot racconta la sua verita' e ai microfoni di "Canal Plus" nega di aver rifiutato in estate il trasferimento ai giallorossi.  "Non ho paura della concorrenza al Paris Saint Germain, ci sono i migliori. La Roma e' solo un altro progetto sportivo, gioca la Champions League ma ora e' tutto in stand-by, vedremo nelle prossime settimane cosa puo' accadere". Una cosa pero' Rabiot ci tiene a precisarla: "chi dice che mia madre rischia di frenare la mia carriera ha torto, se l'ho scelta come agente e' perche' di lei mi fido e la ritengo la persona migliore per guidarmi". Argomenti as roma serie a rudi garcia Leggi i commenti I commenti dei lettori 
None Leggi i commenti I commenti dei lettori 
Una sincerità genuina, una confessione quasi commovente. A patto di non mettersi nei panni di Rudi Garcia. Dopo l'infortuni con la nazionale, che lo ha costretto ad abbandonare dopo appena mezz'ora il campo nella sfida tra Etiopia e Mali, il centrocampista della Roma Seydou Keita confessa di non essere rimasto sorpreso - anzi - dalla contrattura che gli ha imposto lo stop: "Ho sentito dolore in allenamento, al nostro arrivo in Etiopia, e avrei dovuto gestire diversamente questo problema. Ma era una partita molto importante per la nazionale e per il Mali". Di fatto, il soldato Seydou ha ammesso di aver corso un rischio, sacrificandosi e mettendo a repentaglio anche i prossimi appuntamenti in giallorosso, pur di aiutare la propria nazionale: "Sì, se fossi stato in Europa non avrei giocato. Ma è sempre qualcosa di speciale giocare per la nazionale. Si tratta di un problema al polpaccio, non sarò in campo mercoledì e dubito che potrò giocare anche nella prossima partita con la Roma. Spero solo che l'infortunio non sia troppo grave, ora i controlli ci diranno di più". Encomiabile dal punto di vista umano, ma certo al ritorno a Roma, dove sarà sottoposto a nuovi accertamenti, dovrà provare a spiegare la propria scelta anche a Garcia, che non ha fatto in tempo a recuperare De Rossi e già deve fare i conti con un nuovo, fastidioso guaio che mantiene costantemente in emergenza il centrocampo della Roma. Un centrocampo di cui, in futuro, dovrebbe far parte anche il talento francese del Psg Adrien Rabiot. Venerdì il ds Sabatini ha incontrato gli agenti a Roma, in un hotel vicino Termini, per definire l'accordo. E anche il ragazzo ormai dell'ipotesi romanista parla apertamente, rimpiangendo anzi il mancato trasferimento in estate: "Tutto era andato per il verso giusto - racconta a Canal Football - era quella la mia scelta. Avevo già pensato di giocare con quella maglia, ad essere sincero non capisco davvero cosa sia successo per far crollare la trattativa. La concorrenza del Psg? Non è vero che la temo, anche alla Roma ci sono grandi giocatori e tanta rivalità. La Roma è un grande club, il progetto è affascinante e la squadra gioca in Champions League. Ora aspetto gennaio per capire cosa fare. Non so se giocherò ancora per il PSG, non mi piace giocare nella squadra riserve, ma sono a disposizione dell'allenatore e sarà lui a decidere". 
ROMA - "Lo Stato è impotente. Nelle condizioni attuali, come s'è  visto giovedì a Genova, non è in grado di tutelare le vite dei  cittadini. E la Protezione civile è senza mezzi, è come se mi avessero  mandato sul fronte con una scatola di aspirine per una guerra non voluta  da me". Il capo della Protezione civile è in auto in viaggio da Brescia  a Milano quando risponde alle domande di "Repubblica", sotto (manco a  farlo apposta) un violento acquazzone. "Qui piove come dio la manda",  sbotta. Franco Gabrielli, di chi è la colpa dei morti e dei danni provocati dai disastri ambientali? "Una  previsione meteo è stata sbagliata, ma da qui a crocifiggere chi ha  sbagliato ne corre. La colpa di Genova, e di tutte le calamità che  stanno accadendo, è del grande deficit culturale del nostro Paese sul  tema della protezione civile". A tutti i livelli, dalla gente alla politica? "Sì". Può fare qualche esempio, magari riferito al mondo dei politici? "Nel  2013 il governo s'è dimenticato di finanziare il Fen, il Fondo per  l'emergenza nazionale. Lo ha fatto poi nel 2014 stanziando 70 milioni di  euro. Sono tanti o pochi? "Lo sa a quanto ammontano i danni accertati per 14 delle 21 emergenze nazionali dichiarate negli ultimi tre anni?". Lo dica lei. "Due miliardi e 300 milioni, un miliardo e 900 i danni pubblici, gli altri subiti dai privati ". E  ci sono i fondi per finanziare questi danni, più quelli delle altre  sette emergenze che saranno quantificate nei prossimi giorni? "Ci  sono solo 70 milioni. E questo fondo, nella metafora della guerra,  sarebbe la famosa cassetta delle aspirine. Ma questa cifra non è un  segreto di Stato che svelo come ex direttore del servizio segreto  civile: è una cifra pubblica. E allora perché ci si stupisce della sua  esiguità solo quando ci sono disastri e morti? Di fronte a questo, c'è  tutta la mia angoscia tra l'enormità dei problemi che sono chiamato a  risolvere. E la disponibilità in termini di risorse che mi vengono messe  a disposizione". È per questo che dice che lo Stato è impotente, non  in grado di tutelare le vite dei cittadini in caso di disastri  provocati dal maltempo? "Io pongo il problema che in questo Paese, a  distanza di 30 mesi da quando sono stati stanziati i fondi, si stia  ancora dietro alla carta bollata, quando giovedì un uomo è morto e una  città è andata sotto. I 35 milioni per il torrente Bisagno, non spesi  per una girandola di ricorsi dopo l'assegnazione della gara, è uno  scandalo della burocrazia pubblica. In questo caso, legato ai lunghi  tempi della giustizia amministrativa". Lo Stato, però, spesso e  volentieri si trova ad arrivare dopo, a contare i morti. Per rimediare  danni già consumati, come nel caso della Concordia. Non è troppo tardi? "A  proposito di Stato impotente... Per rimuovere il relitto del Giglio si è  passati da un'ipotesi di 300 milioni a un costo effettivo di un  miliardo e 200 milioni. Se avessi fatto, come Stato, una gara di  appalto, sarebbe stato impossibile. Con varianti in corso d'opera  superiori del 30 per cento saremmo finiti tutti in galera e la Concordia  si sarebbe inabissata. E così io, come un soggetto privato, mi sono  rivolto sul mercato al miglior offerente". Lei, uomo delle  istituzioni, si trova ora ad attaccare i magistrati del Tar, colpevoli, a  suo dire, di aver bloccato gli appalti per la messa in sicurezza  idrogeologica di Genova. Come spiega questa sua posizione? "Mi  astengo dal fare considerazioni sull'autorità giudiziaria. Però trovo  saggia la norma del governo secondo cui un lavoro per la sicurezza  pubblica, quando viene appaltato, venga affidato e realizzato dalla  ditta che se l'è aggiudicato. Lasciando alla ditta che si ritiene  esclusa il diritto di vedersi riconoscere il danno economico subito, in  caso di una sua effettiva, indebita esclusione". Oggi c'è l'emergenza  Genova. Ma, secondo le vostre previsioni, quali sono le altre emergenze  nazionali dal punto di vista del dissesto ambientale? "Altro  ragionamento connesso alle "aspirine": noi abbiamo un Paese sempre più  in condizione emergenziale. Da tempo dico che l'area vesuviana e flegrea  è estremamente importante per la pianificazione dal nostro punto di  vista. Ma non c'è parte del territorio nazionale che ne sia indenne. La  prevenzione va benissimo. È sacrosanta. Ma dobbiamo avere la  consapevolezza che la gestione dell'emergenza in Italia durerà almeno  ancora per qualche anno". Quali sono le criticità sul territorio? "Per fortuna ci sono regioni che hanno investito nel tempo, e altre che però non l'hanno fatto". Quali sono queste ultime? "No, per favore, non mi chieda l'elenco dei buoni e dei cattivi". Almeno ci dica cosa sta facendo per diffondere nel mondo della burocrazia, della pubblica amministrazione, della politica quel concetto di "cultura" della protezione civile che tanto manca in Italia. "Ogni Regione, come previsto dal titolo V della Costituzione, ha l'autonomia per quanto riguarda previsioni meteo e impatto idrogeologico. Ebbene, qui c'è l'esempio di come lo Stato riesca a complicarsi la vita. Ogni Regione infatti usa un proprio vocabolario, la Liguria "allerta 1 e 2", altre Regioni "preallarme" e "allarme". Insomma, è da due anni e mezzo che combatto tra mille difficoltà e permalosità con questa babele affinché tutte le Regioni usino la stessa lingua dell'emergenza. Ecco perché trovo saggio che il governo Renzi preveda con la modifica del Titolo V il ritorno della materia di Protezione civile sotto l'esclusiva competenza dello Stato". Argomenti franco gabrielli 
SASSARI – Troppo forte il  Banco. La Virtus cede da pronostico, ma non senza lottare, nell’esordio in  campionato. In partita per almeno 25’ (fino al 49-51) la Granarolo ha tenuto botta, pur  in difetto di talento, esperienza e muscoli, mostrando spirito e anche un  discreto gioco. I peccati mortali sono state le palle perse (20) e la difficoltà  a difendere negli uno contro uno, che ha aperto la strada a troppe facili  capitolazioni in area, terminate con schiacciate di Lawal (6/9) e  soci. Il calo del terzo quarto, un  4-20 incassato negli ultimi 5’ del periodo, ha fatto sprofondare la Virtus fino  al -18, ma non l’ha piegata. Allan Ray (8/14 dal campo, 3 triple) ha riportato i  suoi a -10 a due minuti dalla fine. Non abbastanza per provare l’impresa, ma per  far tenere dritte le antenne a Meo Sacchetti, che ha dovuto orchestrare i suoi  per tutti i 40’. Se il finale ha mostrato la voglia di non mollare, il principio  era stato incoraggiante, con le Vu nere avanti 12-4 dopo 4’ e sempre in  controllo nel primo tempo, che avrebbero potuto chiudere anche con un discreto  vantaggio se avessero sprecato (11 perse in 20’, peccato mortale) meno palloni.  Bene Fontecchio (3/5 da 2, 2/4 da 3), a sprazzi Hazell (2/8, 3/8), comunque caldo  nei momenti migliori. E in generale prova di volontà anche di Gilchrist, White (8  rimbalzi) e Gaddy (5 assist) anche se alla lunga sono stati sovrastati dalla mira (Logan 9/14) e  dalla classe altrui. Qualche difficoltà per Mazzola, messo all’angolo in area,  ma gli esami veri devono ancora venire. Domenica prossima alla Unipol Arena, con  la Granarolo ancora a -2 in classifica, sarà già sfida salvezza con Capo  d’Orlando. BANCO DI SARDEGNA-GRANAROLO  89-76 Banco di Sardegna: Dyson 11,  Logan 22, Sanders, Brooks 12, Lawal 12, Sosa 12, Devecchi 10, Sacchetti 5, Todic  3, Cusin 2, Chessa. Ne Vanuzzo. Granarolo: Gaddy 8, Hazell ,  Fontecchio 12, White 6, Gilchrist 8, Imbrò 2, Ray 19, Mazzola 4, Portannese,  Cuccarolo 2. Arbitri: Begnis, Filippini,  Ranaudo. Note: tiri liberi: Ss 13/18,  Bo 4/5. Da due: Ss 26/44, Bo 24/47. Da tre: Ss 8/23, Bo 8/23 Rimbalzi: Ss 33, Bo  35. Parziali: 5’ 6-12, 10’ 23-21, 15’ 35-27, 20’ 41-39, 25’ 53-49, 30’ 71-53,  35’ 77-66, 40’ 89-76. Massimo vantaggio Virtus: +8 (12-4) al 4’. Massimo  svantaggio: -18 (59-77) al 33’. Argomenti basket serie a campionato 2014-2015 
None Leggi i commenti I commenti dei lettori 
None Leggi i commenti I commenti dei lettori 
