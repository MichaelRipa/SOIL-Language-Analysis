None Leggi i commenti I commenti dei lettori 
L'Italia è uscita dalla corsa ma il mondiale in Brasile diventa "social" grazie a Tweet4score, il progetto ideato dalla civic startup palermitana Push che sta spopolando in questi giorni sul web, conquistando il mondo. L'idea è quella di giocare su Twitter una partita del tutto social, calcolando tramite una formula originale il grado di popolarità di una squadra sul famoso social network. "Sul sito - spiegano i ragazzi di Push - si trovano tutte le nazionali che stanno partecipando al mondiale e le formazioni, con i link ai profili twitter di ogni singolo giocatore. Tweet4score permette di calcolare quanto siano social le squadre e ogni campione, tramite per esempio il quantitativo di hashtag sia ufficiali che creati dai tifosi e il numero di tweet "cinguettati" da squadra e calciatori". [[ge:rep-locali:rep-palermo:89938636]] Sul sito si trovano le statistiche di tutte le squadre e tutti gli account Twitter dei giocatori convocati per menzionarli direttamente nei propri tweet. È così possibile scoprire l'influenza social delle nazionali e il punteggio dei loro calciatori, calcolato su una scala da 35 a 100. "Chi non ha un account Twitter o non lo utilizza avrà un punteggio basso - continuano da Push - mentre le star più coinvolte online, come Mario Balotelli che vanta quasi due milioni e mezzo di follower e quasi mille tweet, saranno più vicine alla vetta dei 100 punti". Durante ogni match, Tweet4Score crea una pagina live che confronta i due team, dà rapidamente informazioni sui giocatori e calcola in tempo reale la percentuale di popolarità su Twitter delle due squadre che si sfidano, assegnando loro un social score. Il punteggio tiene conto delle citazioni degli hashtag ufficiali o quelli più utilizzati dai supporter, come per esempio #Vivoazzurro per l'Italia e #Allezlesbleus per la Francia. Non contano più le qualità tecniche del team o i gol segnati, a fare la differenza infatti è il supporto social dei tifosi. [[ge:rep-locali:rep-palermo:89938637]] Il calciatore in vetta alla classifica dei giocatori in questo momento è il portoghese Cristiano Ronaldo, seguito dal brasiliano Neymar e da Balotelli al terzo posto. Per trovare l'Italia nella classifica dei team si deve arrivare invece all'undicesima posizione, mentre nella top 3 delle squadre più social svettano Spagna, Stati Uniti e Messico. Argomenti mondiale twitter push 
Promuove a pieni voti l’intenzione del Comune, dare la cittadinanza onoraria al sindaco di New York: «Una splendida idea, Bill de Blasio, da sempre orgoglioso delle sue origini campane, potrebbe essere l’ambasciatore di questa regione nella Grande Mela. Se si realizzerà, sarà una ulteriore occasione per far conoscere le bellezze del Sud Italia e, soprattutto, le opportunità economiche che il Mezzogiorno d’Italia ha». Colombia Barrosse, console generale degli Stati Uniti d’America tocca il punto che più le sta a cuore: lo sviluppo di Napoli, Palermo, la partnership economica e culturale con il Paese che rappresenta. Il console ne parla durante una visita alla redazione napoletana di “Repubblica”, accompagnata da Anna La Palombara e Italo Malfitano, dell’ufficio Public Affairs, e nei giorni della missione in Campania del Niaf (National Italian American Foundation) che da oggi sarà a Napoli (previste riunioni con il presidente della Regione Stefano Caldoro e un gruppo di imprenditori). Colombia Barrosse incontrerà dopodomani i rappresentanti del Niaf (lo scorso venerdì è stata ad Avellino dove, accolta da Gabriella Mileti, direttrice dei programmi borse di studio Niaf, ha dipinto assieme ad alcuni giovani, presenti 20 studenti italoamericani in rappresentanza di 12 Stati e 19 università per la prima volta qui, i locali di una di una casa famiglia presso la cooperativa sociale Iris). Ieri il console ha visto la delegazione di Confindustria composta da Ambrogio Prezioso, neo presidente degli Industriali e da Michele Lignola. Il tema, sempre lo stesso. «Molti turisti e uomini d’affari americani ignorano quali tesori e quali progetti di sviluppo esistono in questa parte d’Italia. Spesso la loro conoscenza si ferma a Roma, Firenze e Venezia. Ma del Sud sanno poco, troppo poco rispetto a ciò che rappresenta e alle energie vitali e produttive che lo animano». Va detto che, dall’inizio del suo mandato consolare a Napoli, Colombia Barrosse si è proposta come trait d’union per favorire questo tipo di incontri. «Da subito mi sono resa conto che la mancanza di conoscenza, per esempio, dei progetti che pure esistono in territori come per il Rione Terra, per citarne uno, ma un po’ in tutta la regione della Campania, fanno sì che possibili investitori statunitensi non colgano le grandi chance che pure ci sono e che sarebbero possibili se si stabilisse un contatto e si veicolasse la conoscenza. In questo senso è importante favorire incontri, aprire un dialogo produttivo e fruttifero per le due parti». Il console generale della sede diplomatica americana più antica in Europa è conquistata da Napoli e non lo nasconde: «Grande città, certo con problemi ma anche con grandi risorse, luogo vivo e fertile culturalmente e artisticamente. E con tanti progetti, appunto, da sviluppare». E vede un parallelo culturale, sociale e umano con la città americana che più ama: New Orleans (ma nel suo cuore c’è spazio anche per Bogotà, dove ha trascorso alcuni anni, da piccola). «Chi vive a Napoli o a New Orleans  dice con trasporto  porta con sé la storia complessa e le influenze culturali varie e differenti di quei luoghi e questo non avviene ovunque. È una ricchezza che solo alcuni posti nel mondo possono vantare di avere e non vi è dubbio alcuno che Napoli sia uno di questi». Twitter: @jmarino63 Facebook: Giovanni Marino g.marino@repubblica.it Argomenti colombia barrosse console usa bill de blasio 
PORTO ALEGRE - La sua Argentina ha già strappato il pass per gli ottavi di finale e se dovesse battere la Nigeria vi accederebbe come prima del gruppo F, ma Alejandro Sabella, commissario tecnico dell'albiceleste, sa che la sua Seleccion non sta convincendo. "Dobbiamo migliorare per andare avanti in Coppa del Mondo. Dobbiamo migliorare, tutti, in gruppo, a cominciare da me. Soprattutto ci vuole più mobilita', per trovare gli spazi e i tempi giusti". CON NIGERIA SERVONO PROGRESSI - L'attenzione corre poi alla gara di domani con la Nigeria. "Affrontiamo una squadra diversa: la Nigeria ha un grande potenziale, è molto veloce e molto forte. Sarà dunque un test importante per vedere i progressi in merito proprio ai movimenti con la palla e senza". Ancora qualche dubbio sulla formazione. "Devo decidere. Voglio vedere chi ha recuperato bene dalle fatiche del match contro l'Iran, giocato nel pomeriggio, con molto caldo. Quindi farò le mie scelte solo all'ultimo minuto". Argomenti nazionale argentina mondiali di calcio 2014 
TIJUANA - Era uno dei 6 narcotrafficanti più potenti del Messico, ma la passione per il calcio e i mondiali gli sono stati fatali. Fernando Sanchez Arellano è finito in manette dopo un blitz della polizia mentre vedeva la partita tra i messicani e la Croazia. Tanto che nelle prime foto dopo l'arresto, mostrate ai giornalisti, aveva la 'camiseta' della squadra e il tricolore disegnato sulle guance. Arellano era a capo del cartello Arellano-Felix, fino a qualche anno fa potentissima organizzazione che controllava l'area di Tijuana. Poi una lunga guerra interna - che ha fatto della città la più violenta del paese -  per il controllo del cartello e la crescita del cartello avversario dei Sinaloa ha offuscato la fama di Arellano. Fino a qualche mese Arellano - detto "l'ingegnere" -   veniva descritto dagli agenti speciali anti-droga statunitensi come "quasi un fantasma". Quando è stato arrestato, aveva addosso 100mila dollari in contanti. Argomenti narcotraffico cartello sinaloa cartello droga messico 
Il Consiglio regionale della Puglia ha approvato all'unanimità il disegno di legge per la prevenzione e il contrasto della violenza di genere, il sostegno alle vittime, la promozione della libertà e dell'autodeterminazione delle donne. Un ruolo cardine è affidato al costante monitoraggio del fenomeno, con una sezione dedicata all'Osservatorio regionale delle politiche sociali. E' prevista anche la possibilità per la Regione di costruirsi parte civile nei procedimenti penali per violenza con l'impegno di devolvere l'eventuale risarcimento del danno alle vittime delle violenze. Il presidente del Consiglio regionale, Onofrio Introna, ha espresso "compiacimento e soddisfazione per una gran bella pagina di unità, di sensibilità. La legge antiviolenza oppone un fermo no a tutti gli atteggiamenti che attentano alla libertà, all'autonomia e alla dignità femminile e con le misure di prevenzione e anche di sostegno alle vittime il Consiglio regionale pugliese realizza - secondo Introna - un passo avanti non solo ideologico ma concreto sulla strada di una parità di genere compiuta". Commosso l'assessore uscente alla salute e al welfare, Elena Gentile, nel suo intervento in Aula: "Vado via, al Parlamento europeo, nella consapevolezza di aver servito il territorio e vedendo approvare una delle norme a cui tenevamo in modo particolare sul tema difficile e scabroso della violenza". Tra il 2011 e il 2014 - ricordano da via Capruzzi - sono sette le Regioni italiane che hanno approvato una propria legge sul contrasto alla violenza di genere: Veneto, Campania, Lombardia, Sicilia, Lazio, Valle D'Aosta e Sardegna. In Puglia al gennaio 2014 risultano operativi 18 centri antiviolenza 7 case rifugio e 2 case rifugio per vittime di tratta. Soddisfatto il governatore: "Penso che oggi l'intero Consiglio Regionale della Puglia abbia scritto, con coraggio, un'altra pagina di buona politica. La violenza sulle donne - ha aggiunto Vendola - è un fenomeno devastante che assedia la vita quotidiana e che non si risolve unicamente con l'applicazione del codice penale. E' un tema che investe per intero le responsabilità del genere maschile, la grammatica delle relazioni, l'affermazione di diritti sacrosanti e l'effettiva autodeterminazione delle donne". Secondo Vendola, "finalmente con questa legge, aiutiamo le donne vittime di violenza ad uscire dal tunnel nel quale sono precipitate, grazie ad una rete di servizi su tutto il territorio regionale. Non solo. Questa legge, attraverso una serie di attività, consente quel monitoraggio costante del fenomeno necessario a rompere il silenzio e a far sì che ogni donna capisca quanto denunciare sia un suo diritto sacrosanto". 
