
None Leggi i commenti I commenti dei lettori 
Si sono rifugiate a casa del figlio maggiore, a Torino, Dorotea De Pippo e la sua figlia minore appena diciottenne. Il padre della ragazza, ex convivente della donna, ha confessato l'omicidio di Claudio Allione, Maria Angela Greggio e Emilia Campo Dall'Orto, massacrati a coltellate nella loro villetta di Caselle. Madre e figlia ora vogliono solo dimenticare. Dorotea vorrebbe cancellare il fatto di essere stata proprio lei a presentare l'uomo ai coniugi Allione che lo avevano incaricato di fare qualche lavoro di manutenzione. Anche per questo, almeno per qualche giorno, hanno deciso di allontanarsi da Caselle preferendo trasferirsi a casa di Ivan, 35 anni, quel figlio maggiore, avuto da un matrimonio precedente, che da tempo aiutava la madre e la sua nuova famiglia con i loro problemi economici. Aveva anche raccomandato il nuovo convivente della madre con i suoi datori di lavoro: "Ci aveva chiesto se potessimo dare una mano a quell'uomo senza un impiego e noi lo chiamavamo ogni tanto per affiancare un nostro installatore di pompe di calore - spiega il presidente della Silicom Italia, Vinicio Innocenzi  -  Lo abbiamo conosciuto qualche mese fa e al colloquio ci era sembrato un tipo affidabile. Infatti ci siamo preoccupati quando mercoledì non lo abbiamo visto arrivare all'appuntamento che avevamo fissato. Certo, forse se avessimo saputo che aveva precedenti penali forse non lo avremmo preso". Anche Dorotea De Pippo, ora, spiega al telefono che non avrebbe mai voluto incontrare Giorgio Palmieri, che non vuole mai più avere nulla a che fare con quello che resta il padre di sua figlia. Signora De Pippo, che cosa direbbe a Giorgio se potesse parlargli adesso? "Voglio solo dimenticarmelo, cancellarlo. Anzi, ora spero che crepi in galera. Se lo merita, per quello che ha fatto a quella famiglia e anche a me e a nostra figlia". Quindi non lo difende in nessun modo? "Come si fa a difenderlo? Non so che dirle. Io sono solo arrabbiata e sconvolta, ha distrutto la mia famiglia. Mia figlia sta malissimo, quasi non riesce a parlare. È troppo triste per quello che ha fatto il padre. E nemmeno io sto bene: sono due giorni che non riesco né a mangiare né a dormire". Si è data qualche spiegazione su che cosa possa aver spinto suo marito a fare una cosa simile? "Assolutamente no. Non avrei mai potuto immaginare nulla del genere. E soprattutto non mi spiego una simile reazione da parte sua. Questa storia è troppo assurda. È assurdo soprattutto il movente, ma lo è altrettanto la ricostruzione di come è andata" Lui dice di averlo fatto per soldi... "Io non lo so. Certo, come ho già detto ai carabinieri era un periodo difficile. Avevamo avuto problemi economici e per pagare i debiti avevamo chiesto un prestito al signor Allione. Ma avevamo già cominciato a restituirlo". Lei si trova nella penosa situazione di conoscere sia le vittime sia l'assassino... "Purtroppo sì. Ho lavorato quattro anni come colf per gli Allione. Mettevo in ordine, facevo piccoli lavori di manutenzione due volte la settimana. Sono stata io a presentare loro il mio convivente quando avevano avuto bisogno di fare lavori nel sottotetto e poi smaltire macerie. Lui era andato via di casa a inizio gennaio ma non mi sarei mai immaginata che si sarebbe messo nei guai in questo modo". Argomenti strage di caselle interviste torino dorotea de pippo claudio allione 
MILANO - Impresa dell'EA7 nella seconda giornata della Top 16 di Eurolega. La squadra di Banchi ha travolto i greci dell'Olympiacos, campioni in carica nelle ultime due edizioni, per 81-51. Protagonista assoluto Keith Langford, autore di 29 punti con 5/6 da tre. Ottima la prova di Hackett (17 punti per l'azzurro ex Siena), in doppia cifra nell'Olimpia anche Jerrells (13 punti) e Lawal (10 punti e 9 rimbalzi). Tra i greci non ha brillato Spanoulis, autore di soli otto punti. Nel giorno del 78° anniversario della sua fondazione, Milano si è regalata una notte d'altri tempi. L'Olympiacos rimedia così la prima sconfitta della sua stagione europea dopo 11 vittorie (14 contando la stagione passata), per l'Olimpia una partita praticamente perfetta a dispetto dei problemi di falli di David Moss e dell'assenza dell'ultima ora di Alessandro Gentile (crisi intestinale). EA7 Milano-Olympiacos Piraeus 81-51 (16-21, 39-32, 63-40) Milano : Gigli ne, Cerella 5, Melli 3, Hackett 17, Kangur, Langford 29, Samuels, Tourè, Wallace 2, Lawal 4, Moss 2, Jerrells 13. All.: Banchi. Olympiacos : Dunston 3, Spanoulis 8, Perperoglou 3, Sloukas 7, Collins, Simmons 6, Begic, Printezis 12, Agravanis ne, Mantzaris 7, Katsivelis, Lojeski 5. All.: Bartzokas. Arbitri : Arteaga, Boltauzer, Conde. Note - Tiri liberi: EA7 13/19, Olympiacos 8/12. Tiri da 3 punti: EA7 12/21, Olympiacos 3/18. Rimbalzi: EA7 36, Olympiacos 34. Usciti per 5 falli: nessuno. Falli tecnici: nessuno. Falli antisportivi: nessuno. Spettatori: 6600. Leggi i commenti I commenti dei lettori 
UDINE - ''Tutto il secondo tempo è stato un monologo interista, il risultato ci va stretto: ora ci concentreremo sul campionato''. Walter Mazzarri ha visto una buona Inter al Friuli: l'eliminazione negli ottavi di finale di Coppa Italia, peggior risultato dal 2002, non sembra preoccupare particolarmente il tecnico toscano. ''Io dovevo avere delle indicazioni da questa partita perché siamo un cantiere aperto, dovevo valutare alcuni ragazzi in partite importanti. Se siamo in questa situazione è perché lo scorso anno siamo arrivati noni e ci siamo trovati a giocare su un campo difficile come quello di Udine''. BISOGNA PARLARE CHIARO - Se la partita non è dispiaciuta al mister interista, diverso è il discorso sull'organico. ''L'anno scorso è stato il primo in cui questa squadra non si è qualificata in Europa dopo 14 anni, si deve parlare chiaro alla gente, per noi è un anno di rifondazione e la gente lo capisce e lo accetta. Si tratta del primo step di un percorso di rinascita. Non mi piace parlare di mercato anche se è chiaro che vorrei rimanesse Guarin, il fatto che si stia ponderando la cessione fa capire in che condizioni è la società. Oggi ho provato Botta, che si è allenato mezzo infortunato: ovviamente mi piacerebbe allenare soltanto top player, come tutti gli allenatori''. QUI PER IL LAVORO DI NAPOLI -  Mazzarri torna sul concetto di ricostruzione. ''Ci troviamo con otto giocatori in scadenza di contratto, questo la dice lunga su come stiamo lavorando. Se la società ha puntato su di me evidentemente ha visto quello che sono riuscito a fare a Napoli. Noi siamo stati chiari dal primo giorno: quest'anno si dovevano fare tante cose in un percorso di crescita e lo stiamo facendo. Se si tiene davvero tutto in considerazione stiamo facendo molto bene, ci mancano dei punti in campionato, poi a fine anno tireremo le somme. Oggi il recupero di Milito è la nota più importante e ha retto per novanta minuti''. La chiusura è sull'arbitro Calvarese e sul rigore negato proprio a Milito. ''Sono reduce da 18 partite che ho commentato con serenità, ormai è una barzelletta. Nessuno potrà dire che Mazzarri si lamenta, mi ci avete tirato dentro, non voglio entrare nell'argomento arbitrale, è finito il giochino di provocarmi per sentire le mie proteste''. Argomenti inter walter mazzarri Leggi i commenti I commenti dei lettori 
SASSUOLO - L'ultima d'andata, una gara dall'importanza capitale. Vale tanto per il Sassuolo, molto meno per il Milan che nemmeno arrivati al giro di boa è già fuori di tutto. Non lotterà logicamente per la salvezza, mentre l'obiettivo Europa, praticamente sfumato il sogno Champions con il Napoli a + 17 dai rossoneri, pare un lontano miraggio. Eppure le qualità dei singolo non mancano: da Kakà a Balotelli, giusto per citare i due big, ma anche Andrea Poli, che forse big non è. Lasciò tracce pesanti il ragazzo di Vittorio Veneto. Stagione 2008/2009 e Poli a 19 anni fece faville nel Sassuolo di Andrea Mandorlini andando a segno 5 volte, e contribuendo ad un girone d'andata fantastico. Era lo storico primo campionato di B per i neroverdi, in coda ad un altro campionato anch'esso storico. La firma di Massimiliano Allegri nell'escalation. Seppe cancellare la delusione che aleggiava dopo un incredibile playoff perso per mano del Monza. La stoffa di chi sarebbe arrivato molto in alto era evidente. Da lì il passaggio al Cagliari e quindi al Milan, a cui ha già detto addio. Un'amicizia sincera e vera nata con il decano dei dirigenti del Sassuolo, Remo Morini: vederli di fronte domenica sera farà strano, e forse lo farà ancor di più ai due diretti interessati. Così uguali e così diversi, vivranno 90 minuti da avversari. Consci entrambi che per il Sassuolo, saranno molto ma molto più importanti. Argomenti serie a sassuolo calcio Leggi i commenti I commenti dei lettori 
Il nuovo progetto della discordia Val Susa è quello del futuro autoporto Sitaf, che dalla periferia di Susa traslocherà in un'area abbandonata tra San Didero e Bruzolo. Costerà 86milioni (di cui 63 milioni già accantonati da Ltf nell'ambito del progetto Tav), e sarà collocato in un imbuto di 68mila metri quadri di terreni, racchiusi dall'autostrada Torino-Bardonecchia e la statale 25 del Moncenisio. Un nuovo fronte di battaglia, perché il trasloco è collegato alla Tav, e in particolare alla nascita della stazione internazionale di Susa. Il sindaco di uno dei comuni interessati dall'opera, Loredana Bellone, annuncia: "Sarà una cattedrale nel deserto. Contro l'autoporto faremo prima le barricate di carta, presentando osservazioni tecniche ed eventualmente un ricorso al ministero e al Tar. Ma anche altri tipi di barricate, come già avvenuto in varie occasioni con il movimento contro la Torino-Lione, visto che non ci hanno coinvolto, e questo progetto è legato alla Tav". La Sitaf la pensa diversamente: "Nel nuovo autoporto il flusso massimo di tir nell'ora di punta (dalle 7.30 alle 8.30) sarà pari a 135 veicoli totali  -  spiegano dalla società - nel giorno di maggior afflusso infrasettimanale sull'A32, il traffico attratto dal nuovo autoporto sarà pari a 1720 veicoli, di cui 770 pesanti". Il progetto prevede la realizzazione di un'area destinata ai Truck Station con un maxi parcheggio per i mezzi pesanti (circa 300 posti), un'area di servizio/ristorante ed un nuova centrale di controllo del tunnel stradale del Frejus. Ma non solo: per accedere all'autoporto si dovranno costruire degli appositi svincoli autostradali con rotatoria, sia in direzione Torino che Bardonecchia. E uno dei nodi del progetto, che farà più discutere per l'impatto visivo, consisterà proprio nella realizzazione delle rampe di ingresso ed uscita dalla A32: la Sitaf ha proposto di costruire un nuovo viadotto, al fine di ridurre al minimo l'interferenza con il fiume. E per dare un tocco di "creatività" all'opera, saranno installate due antenne in stile "Juventus Stadium", alte circa 27 metri, a sostegno dei sette stralli per campata. L'area di cantiere sorgerà vicino all'A32, per una superficie di circa 22.000 mq, dove troveranno alloggiamento gli uffici e tutti i servizi logistici, insieme ai depositi di materiali. I lavori dureranno un anno: i cantieri saranno alimentati direttamente dall'acquedotto comunale, ma se ci saranno problemi, la Sitaf ricorrerà a fonti alternative. I materiali in esubero (circa 60mila metri cubi di terreno) finiranno nelle vicine cave di Bruzolo e Caprie. Sui possibili problemi di carattere ambientale, il nuovo cantiere porterà il sollevamento delle polveri nelle operazioni di scavo, ed il transito di camion e mezzi da lavoro, con la conseguente emissione di inquinanti atmosferici. Già nel progetto la Sitaf prevede "un incremento della concentrazione nell'aria di PM10 e PM2,5", e per questo è stato previsto un piano di monitoraggio ambientale. Dal punto di vista idrico, una volta che l'autoporto sarà attivo, la maggior criticità riguarda "un eventuale sversamento accidentale di sostanze inquinanti". Per questo motivo la Sitaf intende realizzare un sistema di raccolta e trattamento delle acque di prima pioggia, prima dell'immissione nella Dora. Argomenti sitaf san didero bruzolo 
UDINE - Cambiano i moduli, non il risultato. Walter Mazzarri respinge il paragone con Andrea Stramaccioni ma il cammino dell’Inter sembra sinistramente simile a quello dello scorso anno, con una squadra partita forte e poi sempre meno solida: il tecnico toscano, nel finale odierno, si affida addirittura alla difesa a 4, senza però riuscire a modificare il copione del match. Se la Coppa Italia doveva essere la medicina per due formazioni che avevano aperto male il 2014 in campionato, a guarire è soltanto l’Udinese, messa in campo alla perfezione da Guidolin dopo un avvio di settimana caratterizzato dal fulmine a ciel sereno rappresentato dalle dichiarazioni di Antonio Di Natale, che dopo il tracollo col Verona aveva annunciato di volersi ritirare a fine stagione. Il tecnico di Castelfranco ruota gli attaccanti mentre in mediana e in difesa si affida ai titolari, scelta che paga e che lancia i friulani ai quarti di finale, negando ai nerazzurri il potenziale derby con il Milan, impegnato fra sei giorni con lo Spezia. MEGLIO I FRIULANI – Kovacic e Guarin a ridosso di Milito è la soluzione tattica scelta da Mazzarri dopo l’opaca uscita in casa Lazio, mentre Guidolin lancia il tandem Lopez-Maicosuel: saranno loro a confezionare la rete decisiva. La pressione friulana è meditata e ben portata, la manovra interista non può partire dalla difesa, con Campagnaro che per l’occasione agisce sul centro-sinistra, lasciando ad Andreolli il fronte opposto. Primo brivido all’8′, quando un cross di Badu attraversa l’area piccola senza trovare teste amiche. Il centrocampista cambia vesti qualche minuto più tardi, andando a raccogliere l’invito di Gabriel Silva: incornata fuori misura. L’Inter non c’è, Maicosuel la affronta palla al piede e riesce a entrare in area ma il suo tiro-cross sfila via dopo la deviazione di Carrizo. I ritmi calano ma l’Udinese riesce ad approfittarne per l’accelerazione che apre le danze. Allan in verticale per Nico Lopez, il passo del ”Conejo” è insostenibile per Samuel, l’uruguagio serve Maicosuel sul palo lontano e ”O Mago” brucia Zanetti per il vantaggio. PROTESTA MILITO – La reazione nerazzurra è disordinata ed è una giocata occasionale a spaventare Kelava: l’estremo croato valuta male un cross di Kuzmanovic, traversa piena. Al 37′ si infuria Milito, trattenuto in maniera plateale da Domizzi: Calvarese, già messosi in mostra per un’ammonizione inventata ai danni di Kovacic, non assegna un rigore sacrosanto. Mazzarri decide di cambiare faccia al suo undici: Palacio per Mudingayi all’intervallo (momentaneo passaggio al 3-5-2), Alvarez per Zanetti al quarto d’ora, con conseguente apertura alla difesa a 4 e al centrocampo a rombo. I nerazzurri chiedono un altro penalty per mani di Widmer ma rischiano in maniera enorme sul contropiede seguente: Lopez lancia Maicosuel che salta Carrizo, uscito ai 25 metri. Il brasiliano si allarga troppo e non può cercare la porta, va sul fondo e scarica all’indietro per il destro di Pinzi, impreciso. L’Udinese si copre bene e non soffre più di tanto l’assetto offensivo ospite, cercando di pungere ancora con Nico Lopez, il cui diagonale viene respinto da Carrizo al 18′. I bianconeri tamponano e ripartono con Badu, sprecone in azione personale e pericoloso con un bel destro da fuori area, pallone a lato in entrambi i casi. L’assalto nerazzurro è sterile e produce una sola palla gol nitida: Milito per Guarin al 43′, il colombiano è solo sul secondo palo ma calcia fuori da posizione favorevolissima. Guidolin passa il turno e aspetta la vincente di Milan-Spezia, Mazzarri saluta la Coppa Italia e continua a vedere le proprie certezze che si sgretolano con il passare dei mesi. Come Stramaccioni? UDINESE-INTER 1-0 (1-0) Udinese (3-5-1-1): Kelava; Heurtaux, Danilo, Domizzi; Widmer, Badu, Allan, Pinzi, Silva; Maicosuel (44′ st Fernandes); Lopez (31′ st Pereyra). (Scuffet, Basta, Bubnjic, Douglas, Naldo, Jadson, Lazzari, Mlinar, Zielinski, Di Natale). All.: Guidolin Inter (3-4-2-1): Carrizo; Andreolli, Samuel, Campagnaro; Zanetti (16′ st Alvarez), Mudingayi (1′ st Palacio) , Kuzmanovic, Nagatomo; Guarin, Kovacic (36′ st Botta); Milito. (Castellazzi, Handanovic, Jonathan, Juan Jesus, Ranocchia, Rolando, Cambiasso). Arbitro : Calvarese Rete : 32′ pt Maicosuel Ammoniti : Danilo, Allan, Badu, Pinzi, Kovacic e Palacio per gioco falloso, Carrizo per proteste Recupero : 1′ e 4′ Argomenti udinese inter coppa italia Leggi i commenti I commenti dei lettori 
None Leggi i commenti I commenti dei lettori 
DOTTOR MARCHIONNE , la settimana scorsa la Fiat si è comprata tutta la Chrysler, ha cambiato dimensione e identità e lei non ha ancora detto una parola. Cosa succede? "Quel che dovevo dire l'ho scritto il giorno dopo la firma ai 300 mila dipendenti del gruppo, insieme con John Elkann. Adesso dobbiamo soltanto lavorare perché questo sogno che abbiamo realizzato, e che io inseguivo dal 2009, si metta a camminare, anzi a correre, e produca i suoi effetti". FOTO La storia di un manager Si ricorda come è incominciato tutto? "Sì. Avevamo un accordo tecnologico con Chrysler, un'intesa di minima, e mi sono accorto che non serviva a niente, perché non produceva risultati di qualche rilievo né per Fiat né per gli americani. È stato allora che l'idea ha cominciato a ronzarmi per la testa.  Un'idea, non un progetto. Diceva così: o tutto o niente. O posso entrare  nella gestione e prendermi la responsabilità delle due aziende, oppure  perdiamo tempo". FOTO Le strategie fino all'acquisizione della Chrysler E poi? "Poi è arrivato il piano. La chiami fortuna, istinto, visione, quel che vuole. Resta il fatto che in quel momento di crisi spaventosa abbiamo visto nei rottami dell'industria automobilistica americana la possibilità di far rinascere una grande azienda in forma completamente diversa. E l'America ha creduto nelle nostre idee e ci ha aperto le porte". Vuol dire che soltanto in America sarebbe stata possibile un'operazione di questo tipo? "Dico che per tante ragioni storiche e culturali noi europei siamo condizionati dal passato, l'idea di chiuderlo per far nascere una cosa nuova ci spaventa. Da loro no: c'è una disponibilità quasi naturale verso il cambiamento, la voglia di ripartire". FOTO I modelli del rilancio / Marchionne, pensieri e parole Meno vincoli e meno dubbi? "Se porti un'idea nuova, in Italia trovi subito dieci obiezioni. In America nello stesso tempo trovi dieci soluzioni a possibili problemi. E poi è arrivato Obama". Che ha creduto subito al suo progetto? "Aveva l'obiettivo di salvare quelle aziende. La nostra fortuna è stata di poter trattare direttamente con il Tesoro, con la task force del Presidente, non con i creditori di Chrysler, come voleva la vecchia logica. Se no, oggi non saremmo qui". L'amministrazione vi ha sempre sostenuti? "Abbiamo scoperto che il nostro piano era più prudente del loro. Ma la seconda fortuna è stata che il mercato è ripartito prima del previsto, gli Usa oggi sono tornati a produrre 15 milioni di veicoli, la cura che abbiamo fatto a Chrysler funziona, noi ci siamo, tanto che la Jeep non ha mai venduto tante macchine come nel 2013, cioè 730 mila". Questo basta per mettere Chrysler al riparo? "Guardi che in America il mercato c'è ma è difficile, la competizione è durissima. Ma nelle vendite retail lo scorso anno Chrysler è cresciuta negli Usa più degli altri due big, Ford e Gm. Siamo il quarto produttore americano, perché in mezzo si è infilata Toyota. Quindi c'è molta strada ancora da fare, ma siamo in cammino. E meno male che l'istinto aveva visto giusto nel 2009, perché un'occasione così si presenta una volta sola nella vita: non accadrà mai più". Un piccolo non potrà mai più comprare un grande grazie alla crisi? "Abbiamo sfruttato condizioni irripetibili. È vero che normalmente il sistema americano è capace a digerire la bancarotta e a assicurarti le condizioni finanziarie per ripartire, perché il Chapter 11 negli Usa ti lava la macchia del fallimento. Ma quando siamo arrivati noi il sistema digestivo delle banche si era bloccato, ed ecco che abbiamo potuto negoziare direttamente con il governo, cosa mai accaduta prima". Un negoziatore più facile perché politicamente interessato al risanamento aziendale? "Mica tanto facile. Continuavano a dirmi che la Fiat doveva metterci la pelle, cioè i soldi. Ho avuto la faccia tosta all'inizio di dire no. Avevamo studiato bene le ceneri dell'automobile americana, sapevamo che il rischio era altissimo. Se vuoi, rispondevo, metto in gioco la mia pelle, vale a dire reputazione e carriera, ma la Fiat no. Nemmeno un euro". Perché hanno accettato? "Tenga conto che stiamo parlando della tragedia del 2009, quando i manager uscivano per strada con gli scatoloni perché le aziende chiudevano, quando la quota di mercato di Chrysler era precipitata al 6 per cento, non so se mi spiego. Certo, ogni tanto mi arrivava un messaggio dal mio partner al Tesoro: secondo te, questa rotta si sta invertendo? Bene, si è invertita. Abbiamo restituito al governo Usa tutti i soldi che aveva messo in Chrysler, 7 miliardi e mezzo di dollari, abbiamo ripagato tutti e dopo l'accordo con Veba non dobbiamo più niente a nessuno. A questo punto, ci siamo comprati il resto dell'azienda. Chrysler ha trovato un partner". Direi un padrone, no? "Direbbe male. La nostra non è una conquista, è la costruzione di un insieme. Ho scritto una lettera riservata al Gec, il Group Executive Council, cioè gli uomini che gestiscono il Gruppo, e ho detto che quello di Fiat-Chrysler è per me un sogno di cooperazione industriale a livello mondiale, ma soprattutto un sogno di integrazione culturale tra due mondi". Non vi sentite padroni di Chrysler, dunque? "Qualcosa di più, di meglio. Abbiamo creato una cosa nuova. E da oggi il ragazzo americano che lavora in Chrysler quando vede una Ferrari per strada può dire: è nostra. Poi, certo, se quando sono arrivato qui mi avessero detto che saremmo diventati il settimo costruttore del mondo, mi sarei messo a ridere. Capisco anche che in questi anni qualcuno ci abbia preso per pazzi. Per fortuna gli azionisti hanno creduto nel progetto e lo hanno appoggiato. John è venuto subito a Detroit, ha capito il potenziale dell'operazione e l'ha sostenuta fino in fondo". Lei sa che su questo successo americano c'è il sospetto che sia stato costruito a danno dell'Italia, delle sue fabbriche e dei suoi operai. Cosa risponde? "Che è vero il contrario. Questa operazione ha riparato Fiat e i suoi lavoratori dalla tempesta della crisi italiana ed europea, che non è affatto finita. Non solo: ha dato la possibilità di sopravvivere all'industria automobilistica italiana in un mercato dimezzato. Altrimenti non ce l'avremmo più. E invece potrà ripartire con basi, dimensioni e reti più forti". Lei dopo la firma è ottimista, ma proprio oggi il Financial Times le fa notare che 4,4 milioni di vetture prodotte da Fiat- Chrysler sono appena la metà di Toyota, e l'accusa di essere un abile negoziatore ma non un costruttore, un uomo d'automobili. Come si difende? "Se adesso che ho Chrysler valgo mezza Toyota, quale sarebbe il mio valore senza l'America? Quanto alle automobili, al salone di Detroit 2011 abbiamo presentato 16 nuovi modelli tutti insieme. E aspettiamo il nuovo piano Alfa Romeo, per favore, prima di parlare". Però Moody's non ha aspettato, e ha già minacciato il downgrade Fiat per i troppi debiti e la poca liquidità dopo l'acquisto di Chrysler. Chi ha ragione? "Capisco il loro ragionamento, ma ricordo che nel 2007 arrivammo a zero debiti, prima che scoppiasse quel bordello nei mercati. Bisognerà vedere con il piano di aprile dei nuovi modelli dove si posizionerà il debito. Io non sono preoccupato, proprio no". Ma la strada maestra nelle vostre condizioni non sarebbe un aumento di capitale? "Sarebbe una distruzione di valore. Ci sono metodi, modelli diversi e innovativi per finanziare gli investimenti". Come il convertendo da un miliardo e mezzo di cui si parla? "Lasci stare le cifre. Ma il convertendo potrebbe essere una misura adatta". In un passato recente con il convertendo i banchieri italiani si sentivano già padroni della Fiat, non ricorda? "Ricordo, anche perché quando venivano al Lingotto mancava solo che prendessero la misura delle sedie. Invece la verità è che siamo qui, pronti a ripartire, ma abbiamo bisogno di soldi per finanziare la ripartenza. Le sembra un discorso troppo esplicito, troppo poco italiano?" No, se lei però mi dice dove quoterete la nuova società. "Fiat è quotata a Milano. Poi, andremo dove ci sono i soldi. Mi spiego: dove c'è un accesso più facile ai capitali. Non c'è dubbio che il mercato più fluido è quello americano, quello di New York, ma deciderà il Consiglio di amministrazione. Io sono pronto anche ad andare a Honk Kong per finanziare lo sforzo di Fiat-Chrysler". Come si chiamerà la nuova società? "Avrà un nome nuovo". Quando avverrà la fusione? "Spero subito, con l'approvazione del Consiglio al dividendo Chrysler di 1,9 miliardi. A quel punto il processo è chiuso, si può partire". E dove sarà la sede della nuova società? "Lo decideremo, anche in base alla scelta di Borsa, ma mi lasci dire che è una questione che ha un valore puramente simbolico, emotivo. La sede di Cnh Industrial si è spostata in Olanda, ma la produzione che era qui è rimasta qui". Lei dovrebbe capire dove nascono certe preoccupazioni. Quando è arrivato in Fiat si producevano un milione di auto in Italia, due milioni dieci anni prima, oggi appena 370 mila su un totale di 1,5 milioni di auto vostre. Come si può aver fiducia nel futuro dell'auto italiana in queste condizioni? "Se ritorniamo al punto in cui Fiat doveva investire in controtendenza in questi anni di mercato calante, io non ci sto, perché se posso scegliere preferisco evitare la bancarotta. Peugeot ha investito, e oggi si vede che i soldi sono usciti, ma il mercato non c'è. In più bisogna tener conto che le auto invecchiano, e un modello lanciato (e non comprato) durante la crisi sarà vecchio a crisi finita, quando i consumi possono ripartire. No, la strada è un'altra". Quale, dopo le promesse mancate di Fabbrica Italia? "Ecco un'altra differenza tra Italia e America. Là quando cambiano le carte si cambia gioco, tutti d'accordo, qui avrei dovuto mantenere gli investimenti anche quando il mercato è sparito. No, la nostra strategia è uscire dal mass market, dove i clienti sono pochi, i concorrenti sono tanti, i margini sono bassi e il futuro è complicato". Uscire dal mercato tradizionale Fiat per andare dove? "Nella fascia Premium, prodotti di alta qualità, con concorrenza ridotta, clienti più attenti, margini più larghi. In fondo abbiamo marchi fantastici e per definizione Premium, come l'Alfa Romeo e la Maserati. Perché non reinventarli?". E perché non lo avete fatto? "E lei, mi scusi, che ne sa? Sa della Maserati a Grugliasco, dove lavora gente in guanti bianchi a scegliere le rifiniture in pelle per andare sui mercati del mondo. Ma non sa che in capannoni-fantasma, mimetizzati in giro per l'Italia, squadre di uomini nostri stanno preparando i nuovi modelli Alfa Romeo che annunceremo ad aprile e cambieranno l'immagine del marchio, riportandolo all'eccellenza assoluta". Allora perché non lo avete fatto prima? "Mi servivano due cose: la capacità finanziaria, e oggi finalmente Chrysler come utili e come cassa mi copre le spalle, e un accesso al mercato mondiale. Oggi se mi presento con l'Alfa negli Usa ho una rete mia di 2.300 concessionari capaci di portare quelle auto dovunque in America, rispettandone il dna italiano". Dunque mi pare di capire che non venderà l'Alfa Romeo ai tedeschi, è così? "Se la possono sognare. E credo che la sognino, infatti. L'Alfa è centrale nella nostra nuova strategia. Ma come la Jeep è venduta in tutto il mondo ma è americana fino al midollo, così il dna dell'Alfa dev'essere autenticamente tutto italiano, sempre, non potrà mai diventare americano. Basta anche coi motori Fiat nell'Alfa Romeo. Così come sarebbe stato un errore produrre il suv Maserati a Detroit: e infatti resterà a casa". E cosa sarà degli altri marchi? "Fiat andrà nella parte alta del mass market, con le famiglie Panda e Cinquecento, e uscirà dal segmento basso e intermedio. Lancia diventerà un marchio soltanto per il mercato italiano, nella linea Y. Come vede la vera scommessa è utilizzare tutta la rete industriale per produrre il nuovo sviluppo dell'Alfa, rilanciandola come eccellenza italiana". Lei parla di modelli, parliamo di lavoro. Questa strategia come si calerà negli impianti che oggi sono fermi, o girano con la cassa integrazione, aumentando l'incertezza italiana nel futuro? "Senza una rete di vendita nei mercati che tirano, far la Maserati ad esempio non servirebbe a nulla. Adesso Chrysler ci ha completato gran parte del puzzle, soprattutto nell'area cruciale Usa-Canada-Messico, dove oggi possiamo entrare con gli stivali mentre ieri dovevamo presentarci con le scarpe da ballerina". Non è che nell'acquisto Chrysler c'è per caso una clausola di protezione dell'occupazione e della produzione americana? "Neanche per sogno, sarebbe una cosa tipicamente italiana, che là non è venuta in mente a nessuno". Parliamo allora delle fabbriche italiane. Quando e come ripartiranno? "Ecco il quadro. Nel polo Mirafiori-Grugliasco si faranno le Maserati, compreso un nuovo suv e qualcos'altro che non le dico. A Melfi la 500 X e la piccola Jeep, a Pomigliano la Panda e forse una seconda vettura. Rimane Cassino, che strutturalmente e per capacità produttiva è lo stabilimento più adatto al rilancio Alfa Romeo. Mi impegno: quando il piano sarà a regime la rete industriale italiana sarà piena, naturalmente mercato permettendo". Sta dicendo che finirà la cassa integrazione eterna per i lavoratori Fiat? "Sì, dico che col tempo - se non crolla un'altra volta il mercato - rientreranno tutti". Scommettendo sull'Alfa e sulle auto Premium lei scommette sul dna italiano dell'auto: ma ha ancora corso nel mondo, con la crisi del nostro Paese? "La capacità italiana di produrre sostanza e qualità, di inventare, di costruire è enormemente più apprezzata all'estero che da noi. Il carattere dell'automobile italiana esiste, eccome. Tutto ciò è una ricchezza da cui ripartire. Noi siamo pronti. Ma se continuiamo a martellarci i piedi, invece di puntare al meglio, finirà anche questa storia". Ma cos'è il meglio, in un Paese che perdendo il lavoro sta perdendo anche la coscienza delle sue potenzialità, dei doveri e dei diritti? "È aprirsi al mondo, trovarsi spazio nel mondo, non chiudersi in casa, soprattutto quando intorno c'è tempesta. Fiat ci prova. Ho scritto ai miei che possiamo concorrere a dare forma e significato alla società del futuro. Anche per me arriverà il giorno di lasciare. Ma intanto, dieci anni dopo, è una bella partita". Leggi i commenti I commenti dei lettori 
