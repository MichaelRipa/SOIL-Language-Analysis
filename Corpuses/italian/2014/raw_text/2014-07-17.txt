PER I PRIMI TRE ANNI si è parlato di una sorpresa nel panorama dei festival italiani, ma alla quarta edizione 'Cortona On The Move - Fotografia in viaggio' è una certezza. Gli esperti di settore (e lo conferma l'eco dell'evento sulla stampa estera) lo considerano un appuntamento irrinunciabile per fare il punto sulla scena fotografica internazionale, gli appassionati non perdono l'occasione di incontrare, grazie alle letture portfolio, chi può aiutarli nel salto di qualità verso il professionismo, e il grande pubblico, anche grazie al lavoro fatto per tutto l'anno da Cortona On The Move, si avvicina con più strumenti critici alle splendide mostre. Inaugurato a Cortona, in Toscana, il festival vivrà fino a domenica il momento clou, con gli eventi e gli spettacoli, ma fino a settembre in alcuni dei siti più suggestivi del borgo medievale si potranno visitare le mostre di fotografia e Cortona sarà al centro di storie, viaggi e avventure raccontate da alcuni dei più importanti fotografi della scena internazionale. Arianna Rinaldo, per il terzo anno consecutivo direttore artistico della manifestazione organizzata dall'Associazione Culturale Onthemove, ha proseguito nella scelta di opere con grandi elementi innovativi, portando al festival autori di altissima qualità e percorsi fotografici sperimentali. Tra i grandi fotografi di quest'anno Rob Hornstra, Jacob Aue Sobol e William Albert Allart, ma anche un'imperdibile mostra sulla smart photography curata da Kathy Ryan e Scott Thode. Il valore aggiunto di Cortona On The Move resta comunque nella capacità dell'organizzazione di fare incontrare grandi maestri e fotografi alle prime armi, esperti del settore (e non soltanto nel campo della fotografia) e pubblico. Ci si trova a osservare una foto in esposizione e sentirla commentare direttamente dall'autore, si può prendere parte ai dibattiti e scoprire come la fotografia, nonostante le banalizzazioni a cui ci sta abituando una parte di Internet, è sempre più parte integrante di un'informazione corretta. È anche per questo che al concorso del Circuito OFF hanno partecipato 593 fotografi da tutto il mondo. Cinque di loro (Dimitry Kostyukov con The Russia Left Behind: a journey through a heartland on the slow road to ruin , Marco Casino con Staff Riding , Lorenzo Masi con At first glance , Sergio Rolando con Manifold Landscape e Mateusz Sarello con Swelles ) esporranno a Cortona accanto ai grandi nomi della fotografia in uno spazio espositivo d'eccezione. Numero eccezionale di partecipanti anche per Happiness On The Move, felicità in movimento, tema del Premio Internazionale legato al festival, organizzato insieme al Consorzio Vino Chianti. Hanno inviato le loro opere oltre duemila fotografi dai cinque continenti e la vincitrice Carla Kogelman autrice del progetto Hannah & Alena sarà premiata sabato 19 luglio a Cortona. Anche quest'anno la collaborazione con Repubblica.it ha coinvolto i lettori del sito in un concorso, Italiani On The Move, che chiedeva di guardare le vecchie foto di una vita con uno sguardo diverso. Migliaia di foto sono state inviate in redazione per dare un'immagine a un ricordo, quello del mezzo di trasporto che più ha segnato la nostra vita. [[ge:rep-locali:repubblica:91290279]] Oltre alla pubblicazione su Repubblica.it, le immagini più belle daranno vita ad una mostra del festival e 3 lettori-partecipanti sono stati invitati per un weekend a Cortona proprio in questi giorni. Infine, l'Associazione Culturale Onthemove conferma anche quest'anno il suo impegno in campo sociale. Un progetto fotografico sui migranti, nato da un'idea di Alessandro Penso, è diventato un'esibizione itinerante allestita su un tir. Partita da Bari nei mesi scorsi,  l'esposizione "migrante" ha attraversato Italia ed Europa, è arrivata a Bruxelles per portare simbolicamente al Parlamento Europeo le storie di coloro che cercano accoglienza in Europa. A Bari, Ancona, Roma, Firenze, Milano, Ginevra, Strasburgo e Bruxelles le fotografie di Penso hanno mostrato le storie di persone che spesso non hanno voce né volto, se non nelle cronache fatte da altri. La mostra migrante e dei migranti si è ora conclusa a Cortona dove resterà fino a settembre. Penso nel 2011 ha vissuto con un gruppo di migranti bloccati da anni in Grecia a causa dei regolamenti europei sui richiedenti asilo e ha raccontato, tramite i loro volti, tutte le attese, le paure e le speranze di accoglienza e dignità. Proprio per questo le immagini hanno viaggiato simbolicamente verso il Parlamento Europeo per chiedere "un approccio più umano sui temi dell'immigrazione", perché "i migranti, prima di essere letti come numeri o dati statistici, sono persone. Con le loro storie e le loro vite". Argomenti cortona cortona on the move fotografia festival fotografia 

Una carica di energia per dare il via alle sesta edizione di Collisioni a Barolo. Con l’hard rock degli storici Deep Purple, comincia infatti stasera la grande festa di musica e letteratura nel cuore delle Langhe in programma fino a lunedì 21, per la quale sono attese, in quattro giorni, circa 100 mila persone. Il clou naturalmente domani e domenica per la sterminata serie di incontri e appuntamenti. Niente biglietti in vendita: è sold out lo show della band inglese (inizio alle 21,30, un’ora prima si esibirà come gruppo di spalla il gruppo italiano Cyborgs , l’apertura delle porte per l’accesso a piazza Colbert è alle 18)giunta ieri pomeriggio all’aeroporto di Levaldigi, col seguito di moglie e fidanzate: qualche foto con il personale dello scalo, saluti e il tutto appariva l’arrivo di un gruppo di turisti inglesi di mezza età in vacanza. Ma la band è tutt’altro che in disarmo: il concerto di stasera (unica data estiva in Italia) è il terz’ultimo di un tour europeo, cui ne seguirà uno dall’inizio di agosto negli Stati Uniti. I tempi d’oro del successo planetario legati a lavori diventati mitici per tanti appassionati del genere (“In rock”, “Fireball”, “Machine head”, l’album con “Smoke on the water”, il brano con il riff di chitarra indimenticabile) sono lontani . Ma soprattutto dal vivo il gruppo sa ancora esprimere personalità, unita ad una indiscutibile perizia strumentale quasi mai fine a se stessa. Di certo i Deep Purple sono stati poco amati dalla critica, che , di quel genere ha sempre preferito i Led Zeppelin, in virtù del più solido ancoraggio al blues di Page e compagnia. In realtà i Deep Purple hanno sempre saputo offrire una buona offerta sonora, grazie anche al prezioso lavoro alle tastiere di Jon Lord, scomparso nel luglio di due anni fa. Il gruppo nel corso del tempo ha subito scissioni, litigi, scioglimenti e ricomposizioni, causa anche di alcuni dischi dal gusto corrivo. Ora la line up è formata oltre che dal vocalist Ian Gillan (quello di “Child in time”), dal batterista Ian Paice (unico superstite della formazione originaria), il bassista Roger Glover e i nuovi Don Airey (tastiere) e Steve Morse (chitarra). Come dimostra il lavoro dell’anno scorso, “Now what?”la tavolozza sonora è più ampia (ci sono anche venature pop e funky). Immutata è la carica energetica che i “Deep” sanno ancora sprigionare. Da domani il festival si trasforma in una grande kermesse. Si può  passeggiare per il paese e incontrare  (in piazza blu) Fausto Bertinotti  che alle 10,30 parla, con Alessio Falconio, di Radio Radicale, di cosa  significa essere  di sinistra mentre a mezzogiorno  su quel palco ci  sarà il regista  Ferzan Ozpetek per presentare  il suo romanzo “Rossa  Istanbul”. Subito dopo ecco Mauro Corona e alle 15,30 incontro  con  Michele Serra e il libro  “Gli sdraiati”. Stessa ora, ma nella piazza  verde, Piero Pelù in un dialogo con Massimo Cotto. In contemporanea  (piazza rosa) Vasco Brondi, noto  come le Luci della centrale elettrica,  spiega il “Rock d’au tore” mentre se si torna in  piazza blu si  scorgerà la figura  di Francesco Guccini che  presenta Il “Nuovo  dizionario  delle cose perdute”  con Carlo Petrini.  Dopo un incontro su   “Smemoranda” con  Nico Colonna e Gino  Vignali , la serata  entra nel  vivo con  un dialogo tra James  Ellroy e Carlo  Lucarelli  (18,30,  piazza  blu) mentre in  piazza verde alle 18 Ernesto  Assante di  Repubblica  intervista Mario Biondi. Alle  18,30, in piazza rosa, si  potrà  assistere al gemellaggio  tra i vini bianchi friulani e il Barolo  con i due presidenti Debora Serrachiani Sergio Chiamparino. Alle 19,30  il rapper Salmo incontrerà i ragazzi  del progetto giovani per esibirsi  in concerto a mezzanotte.  Stessa trafila per la cantautrice  Suzanne  Vega: alle 20 parla del “decalogo del rock” e a mezzanotte suona. Alle  21,30 gli appassionati possono godersi  lo show di Elisa (piazza rossa).  Il percorso tra letteratura  e musica prosegue anche domenica, che  vedrà alle sera esibirsi Caparezza mentre nel pomeriggio si potrà  passare dall’incontro con Rita Pavone (alle14) , a quello con Francesco   De Gregori (17), Fedez (18,30) e Brunori (20) mentre alle 15,30 Gad  Lerner rievoca la figura di Giorgio Bocca, quando Herta Muller dialoga  con Luca Rastello mentre alle 17 (piazza rosa) è in programma  la  lezione di Federico Rampini  “Vi racconto il vostro futuro”. Argomenti deep purple collisioni barolo 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 

None Leggi i commenti I commenti dei lettori 
