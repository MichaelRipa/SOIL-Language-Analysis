Rafa Benitez non dimenticherà tanto facilmente questa settimana. Porto e Fiorentina hanno mandato in fumo due obiettivi stagionali: il pari con i portoghesi ha sancito l'eliminazione dall'Europe League, la sconfitta con i viola ha allontanato la Roma e qualsiasi speranza di remuntada. Anzi, ora bisognerà guardarsi le spalle proprio dalla squadra di Montella che ha accorciato e crede ancora nel terzo posto. Il Napoli dovrà dunque dimostrare nervi saldi per uscire da una situazione difficile già mercoledì contro un Catania all'ultima spiaggia per quanto riguarda il discorso salvezza. "Dobbiamo tornare a concretizzare", questa la ricetta del tecnico spagnolo. "Abbiamo giocato bene, non meritavamo di perdere con i viola, ma non siamo riusciti a segnare". E' la sintesi del momento degli azzurri che pagano il fiatone di alcuni uomini cardine come Higuain e Albiol: entrambi, del resto, non hanno sostituti all'altezza e stanno facendo fatica con tanti appuntamenti ravvicinati. HAMSIK. Lo slovacco ha mostrato segnali di risveglio nel primo tempo quando ha sfiorato pure il gol. E' ancora lontano, però, dal suo rendimento. Benitez gli ha confermato la fiducia e spera che possa essere decisivo nel finale di stagione. Lo slovacco, dal canto suo, guarda avanti. "Purtroppo l'espulsione di Ghoulam ci ha condizionato - ha spiegato sul suo sito internet - Abbiamo disputato una buona partita, ma non siamo riusciti a sbloccare il risultato nonostante una prestazione di livello. Adesso voltiamo pagina e cerchiamo di reagire subito. Mancano nove gare alla fine del campionato e vogliamo difendere la qualificazione in Champions League". L'EMERGENZA A CATANIA. Il Napoli dovrà stringere i denti mercoledì. Non ci sarà Mertens, toccato duro ieri sera da Savic. La risonanza magnetica cui si è sottoposto ha escluso lesioni ma ha confermato la distorsione di primo grado alla caviglia destra. Il belga salterà Catania e farà riabilitazione ma è in dubbio pure per il big match contro la Juventus. Mancherà pure lo squalificato Ghoulam, quindi Reveillere sarà costretto agli straordinari. Da verificare pure le condizioni di Behrami che ieri non si è allenato per un leggero stato influenzale. Argomenti ssc napoli 
Quattro nuove aule didattiche multimediali all'Università di Palermo, con tecnologia d'avanguardia. In totale 181 nuovi personal computer e 18 terminali leggeri a disposizione degli studenti, progetto integrato che ha riguardato anche il potenziamento della rete wireless di ateneo e il potenziamento della infrastruttura tecnica (rete e server) per il supporto, la gestione e la virtualizzazione dei desktop remoti. Le prime due aule sono state inaugurate oggi in viale delle Scienze: si tratta dell'aula F110 nell'edificio 8 (Ingegneria) e dell'aula 3.4, nell'edificio 14 (Architettura). Domani saranno inaugurate la sala IV del Circolo giuridico, nell'ex Convento dei Teatini in via Maqueda, e l'aula didattica multimediale annessa all'aula Stellino nel complesso didattico di via Parlavecchio, nella Scuola di Medicina. Le aule sono state progettate e attrezzate sia per l'utilizzo in attività didattiche pratico-teoriche che richiedono l'uso del calcolatore, sia come luogo destinato agli studenti per attività generiche di studio che coinvolgono ricerche e consultazione di banche dati online, utilizzo di programmi software specifici e per la produttività individuale, metodi di apprendimento "curiosity driven". Il traguardo di un progetto, costato circa 415 mila euro e finanziato dall'Ateneo nell'ambito delle iniziative per migliorare e potenziare i servizi destinati agli studenti. All'inaugurazione delle prime due nuove aule c'erano il rettore Roberto Lagalla, il direttore generale Antonio Valenti, il presidente della Scuola politecnica Fabrizio Micari con il vice presidente Maurizio Carta, il dirigente del Sistema informativo di ateneo, Massimo Tartamella, l'ingegnere Salvatore Vitabile, ricercatore di Sistemi di elaborazione delle informazioni del dipartimento di Biopatologia e Biotecnologie mediche, responsabile del progetto. "Rispettiamo così - dice il rettore Lagalla - un altro impegno assunto con gli studenti all'interno di un patto che ha consentito sia la realizzazione di nuovi servizi, sia il potenziamento e il miglioramento di servizi esistenti. Rispondiamo così all'aumentata richiesta di percorsi formativi che, indipendentemente dagli ambiti professionali, possano dare le conoscenze di base e mirate per utilizzare e interagire con gli strumenti tipici delle tecnologie dell'informazione e della comunicazione". Il rettore Lagalla, assieme alla presidente del Centro di orientamento e tutorato, Alida Lo Coco, e ai presidenti delle cinque  Scuole d'ateneo che hanno preso il posto delle dodici facoltà, ha presentato anche la "Welcome Week" dell'Università di Palermo, una settimana  dedicata alla presentazione dell'offerta formativa e dei servizi  attraverso stand, attività interattive e simulazioni dei test d'accesso e  delle lezioni. Sono oltre cinquemila, con una media di seicento iscritti al giorno, gli studenti delle quarte e quinte classi delle scuole superiori che affolleranno il Polididattico di viale delle Scienze. "Questo sarà il primo anno con le nuove Scuole e i nuovi dipartimenti - dice il rettore - ma con il miglioramento dell'offerta non ci sono stati tagli ai servizi degli studenti. Prestiamo molta attenzione soprattutto alla disabilità con attività di tutorato, assistenza diretta, servizi di trasporto e un programma specifico per la dislessia". Argomenti università di palermo roberto lagalla 
Domenica mattina è in programma la prima Marcia per l'indipendenza siciliana. Dopo Barcellona, Edimburgo e Bilbao, anche la Sicilia scende in campo "per dire basta a un'Europa che vessa i suoi popoli con la complicità degli Stati nazionali", dice Santo Trovato, dell'associazione Siciliani in movimento, che ha organizzato l'evento insieme con alcune associazioni di cittadini. "La Sicilia si lascia derubare dall'Italia, dall'Europa, dalle banche e dagli speculatori. Regala il suo territorio a chi vuole succhiare il petrolio, scaricare veleni o costruire basi militari. Ciò che resta se lo spartiscono i partiti italiani collaborazionisti e i loro servi locali". "L'indipendenza avrebbe come effetto immediato l'impossibilità da parte di alcuno di rapinarci  -  aggiunge Trovato  -  la Marcia per l'indipendenza serve anche per incuriosire i siciliani e spingerli a farsi delle domande". Argomenti indipendenza sicilia europa 
MONTEGRANARO – Milano centra la 13/a vittoria di fila a Montegranaro (76-88) e resta sempre più sola in testa, con 6 punti di vantaggio sul terzetto formato da Brindisi, Siena e Cantù. Trascinata da un super Gentile, autore di 29 punti e 10 rimbalzi, la capolista si è rivelata troppo forte per la Sutor a cui non sono bastati il coraggio e la determinazione per sovvertire il pronostico. Così la squadra di Recalcati resta ancora al penultimo posto, staccata di 2 lunghezze da Cremona. CINCIARINI REPLICA A KANGUR – Milano si presenta con un quintetto atipico con Cerella e Kangur e proprio l’estone e’ il protagonista dei primi minuti con 8 punti in rapida sequenza. L’Olimpia e’ avanti 9-4 dopo 3′, ma la reazione dei padroni di casa, spinti da un numeroso e rumoroso pubblico, e’ veemente. Cinciarini spinge la sua Sutor alla rimonta e al sorpasso, che arriva soprattutto grazie ad un’ottima difesa a zona. I gialloblu chiudono addirittura avanti il primo quarto, 21-18. MONTEGRANARO ALLA PARI PER 20’ – Nel secondo quarto e’ ancora la Sutor a condurre le danze, spinta ancora da un Cinciarini superbo. Milano pero’ ha armi per reagire e lo fa con Moss infallibile da 3 punti, e con Gentile. L’equilibrio regna sovrano e Milano va al riposo in vantaggio di una sola lunghezza, 43-44. MILANO CAMBIA PASSO – La musica cambia nella ripresa. La squadra di Banchi inizia ad usare il fisico e le maniere forti in difesa, la Sutor si innervosisce, e l’Olimpia ne approfitta: sfruttando un tecnico ed un antisportivo vola sul +11 (60-49). Anche gli ospiti pero’ perdono un po’ la testa in un PalaSavelli ormai caldissimo, e stavolta e’ la Sutor ad approfittarne per tornare in gara. I padroni di casa sono a -2 (60-58), ma il finale e’ tutto dell’Ea7 che scappa ancora fino al 68-60 del terzo quarto. GENTILE FA LA DIFFERENZA – L’ultimo quarto e’ quello decisivo, Milano stavolta mette la quarta e con un Gentile stratosferico, si porta sul +16 (62-78). La Sutor non ne ha piu’ e il finale e’ un monologo dell’Olimpia e di Gentile che vanno a prendersi la posta di prepotenza. SUTOR MONTEGRANARO – ARMANI MILANO 76-88 (21-18; 42-43; 60-68). Montegranaro: Cinciarini 19, Sakic 12, Tessitore, Rossi, Lauwers 10, Kudlacek 5, Campani, Mazzola 7, Mitrovic12, Piunti, Skeen 11. All: Recalcati. Milano: Gentile 29, Cerella, Melli7,Restelli, Hackett 2, Kangur 8, Fumagalli, Samuels 13,Wallace, Lawal 2, Moss 17, Jerrels 10. All: Banchi. Arbitri: Gianluca Mattioli, Carmelo Paternico’, Evangelista Caiazza. Note: Tiri liberi: Sutor Montegranaro 20/26, EA7 Emporio Armani Milano 22/27. Tiri da due: Sutor Montegranaro 16/24,EA7 Emporio Armani Milano 21/39. Tiri da tre: Sutor Montegranaro 8/31, EA7 Emporio Armani Milano 8/20. Rimbalzi: Sutor Montegranaro 33, EA7 Emporio Armani Milano 34. Usciti per cinque falli: Hackett (70-82, 27’06”). Note: Fallo antisportivo a Cinciarini (49-55, 26’09”). Fallo tecnico alla panchina Sutor (49-57, 26’09”). Fallo antisportivo a Gentile (51-60, 27’23”). Spettatori: 3000. Incasso: 21545 euro . Leggi i commenti I commenti dei lettori 
None Leggi i commenti I commenti dei lettori 
Un giovane calciatore di 16 anni è stato aggredito in una gara del campionato Allievi regionale: è quanto denunciano i dirigenti della Puteolana 1909. Il grave episodio si è verificato ad Ercolano, nel prepartita di Atletico Vesuvio-Puteolana 1909, sabato pomeriggio, ma è stato reso noto solo ora. Secondo la versione dei dirigenti flegrei uno spettatore, senza motivi apparenti, ha aggredito il 16enne, che insieme alla comitiva era entrato nel recinto di gioco e si apprestava alla gara. Il ragazzo è stato colpito da un uomo, di aspetto giovanile, al volto e alla testa con ceffoni e pugni, che subito dopo ha fatto perdere le proprie tracce. Il calciatore è stato soccorso dai compagni e dai dirigenti e medicato al Pronto soccorso del nosocomio 'Maresca' di Torre Annunziata, dove gli è stato riscontrato uno stato di shock ed ematoma al volto. "Abbiamo subito constatato uno strano clima di ostilità appena giunti al campo, con minacce e aggressioni verbali inspiegabili - ha spiegato l'allenatore della Puteolana, Amedeo Dardano - Durante il riscaldamento poi una persona, approfittando del cancello lasciato inspiegabilmente aperto, è entrato e più volte ha colpito il nostro tesserato. Dopo il folle gesto nel campo sono entrate un'altra decina di persone ad alimentare il clima di tensione". L'accaduto è stato denunciato alle forze dell'ordine, mentre la società flegrea ha annunciato che presenterà reclamo sull'episodio. All'andata un precedente: un giocatore dell'Atletico Vesuvio aveva aggredito l'arbitro venendo squalificato per un anno, ma ciò non aveva intaccato i rapporti tra i due club. 

ROMA - Dagli Stati Uniti arriva un nuovo importante attestato delle proprietà curative della cannabis. Si parla di sclerosi multipla e le nuove linee guida dell'American Academy of Neurology segnalano come la cannabis  terapeutica (per via orale, in pillole o spray) sia in grado di  attenuare i sintomi della grave patologia secondo gli stessi malati, anche in presenza di una esiguità di prove a favore delle terapie complementari o  alternative (Cam) per questi pazienti. Le linee guida sono state pubblicate sulla rivista Neurology . I sintomi che la cannabis terapeutica può aiutare a combattere vanno dalla spasticità ai dolori alle vie urinarie. "A utilizzare le diverse terapie complementari è il 33-80% delle persone con sclerosi multipla, soprattutto donne e con livelli d'istruzione più elevati - afferma Vijayshree Yadav, autore della ricerca e componente dell'American Academy of Neurology - ma i pazienti dovrebbero comunicare ai loro medici se e quali terapie alternative stanno assumendo o pensano di seguire". Gli specialisti dal canto loro affermano "che non ci sono prove sufficienti per dimostrare che fumare marijuana è utile nel trattamento dei sintomi della malattia neurodegenerativa demielinizzante". Le terapie non convenzionali utilizzate in aggiunta o in sostituzione delle cure mediche tradizionali includono oltre la cannabis medica anche il ginkgo biloba, la magnetoterapia, una dieta a base di acidi grassi omega-3 e la riflessologia. 
None Leggi i commenti I commenti dei lettori 
