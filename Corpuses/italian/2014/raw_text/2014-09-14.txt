PARMA – Nove gol, due espulsioni, un palo e tante, tantissime emozioni. Parma-Milan è spettacolo allo stato puro. Al Tardini va in scena il posticipo domenicale della seconda giornata di serie A e ducali e rossoneri mettono in atto uno show adrenalinico non adatto ai deboli di cuore. Alla fine la spuntano meritatamente gli uomini di Inzaghi che battono l’undici di Donadoni con un pirotecnico 5-4 e restano in testa a punteggio pieno a braccetto con Juventus e Roma, e domenica c’è già lo scontro diretto con i bianconeri. MILAN ‘PROVINCIALE’ DI LUSSO - Il Diavolo sfata il tabù Parma dopo le due sconfitte consecutive della passata stagione e conferma di aver cambiato decisamente senso di marcia. Inzaghi ha letteralmente trasformato la mentalità di questa squadra. Pressing alto, corsa a tutto campo dal primo all’ultimo minuto e tutti dietro la palla a difendere ogni singolo pallone: il Milan che avevamo visto nelle ultime stagioni non c’è più, Inzaghi lo ha trasformato in una meravigliosa ‘provinciale’ e dobbiamo dire che fin qui l’esperimento è ben riuscito. Se questo è il Milan che ci aspetta in campionato, ne vedremo e ne sentiremo delle belle, perchè ad oggi è probabilmente la squadra che ha espresso il miglior calcio in queste due giornate. Restano, però, dei punti oscuri da risolvere. La difesa prende troppi gol, soprattutto su palla inattiva dove spesso i rossoneri calano di concentrazione. La macchina, quindi, è ancora da oliare ben bene, ma il rodaggio non è niente male. [[ge:rep-locali:repubblica:95764327]] LA SAGRA DEL GOL - Le emozioni del primo tempo sono solo l’antipasto di ciò che accadrà nella ripresa. Diego Lopez e Mirante si rendono subito protagonisti nelle prime battute di gara, poi i rossoneri scoprono un buco enorme sulla corsia di sinistra del Parma e per Abate e company sfondare dalla parte di Jorquera e Belfodil diventa un gioco da ragazzi. E’ proprio da quel lato che Honda, aiutato da un rimpallo, entra in area e serve al centro Bonaventura che, dopo aver fatto sfilare la sfera, la spedisce nel sacco per il vantaggio. La festa, però, dura poco, perchè Cassano di testa raccoglie un bel cross di Jorquera dal limite di sinistra e sigla la rete dell’1-1. Dopo qualche minuto di appannamento gli uomini di Inzaghi tornano a spingere e si riportano avanti con un colpo di testa di Honda su cross morbido di Abate. Nel finale un’ingenuità di Lucarelli (graziato, andava espulso per fallo da ultimo uomo) manda Menez dal dischetto e il francese, dopo il rigore contro la Lazio, non fallisce l’opportunità dagli 11 metri. EMOZIONI INFINITE - Nella ripresa il Milan non inizia nel migliore dei modi: prima accorcia Felipe (6′), poi Bonera si fa espellere per somma di ammonizioni: la sua “parata” con la mano è di poco fuori area (questione di centimetri), ma nel momento di maggiore pressione dei padroni di casa Nigel De Jong ruba palla a centrocampo a Cassano, va via in velocità ai difensori ducali, entra in area e, a tu per tu con Mirante, non sbaglia. Il nuovo doppio vantaggio dura appena 5′, perchè sugli sviluppi di un altro corner Lucarelli riporta sotto il Parma. Alla mezz’ora Felipe dà una mano ai rossoneri facendosi mandare anzitempo sotto la doccia. Con la parità numerica ristabilita il Diavolo ringrazia per un nuovo errore della difesa di casa: Ristovski sbaglia l’appoggio per Mirante, ne approfitta Menez (poco prima aveva colpito l’incrocio dei pali) che salta il portiere e di tacco cala il pokerissimo. Allo scadere la sagra dell’errore si trasferisce dall’altra parte del campo quando Diego Lopez manca completamente lo stop (infortunandosi!) su un retropassaggio da centrocampo di De Sciglio riportando in vita un Parma che aveva smesso di crederci. I 6′ di recupero concessi da Massa servono solo a rendere ancora più stoica la vittoria dei rossoneri che resistono all’assalto dei padroni di casa pur con un Diego Lopez bloccato dall’infortunio. PARMA-MILAN 4-5 (1-3) PARMA (4-3-3): Mirante 5; Ristovski 4.5, Lucarelli 5, Felipe 5, De Ceglie 5; Acquah 5.5, Lodi 5, Jorquera 5 (26′ st Coda 5); Ghezzal 5 (19′ st Palladino 5.5), Cassano 6, Belfodil 5 (34′ st Bidaoui sv). In panchina: Cordaz, Iacobucci, Mendes, Mauri, Galloppa, Costa, Gobbi, Rispoli, Lucas Souza. Allenatore: Donadoni MILAN (4-3-3): Diego Lopez 5; Abate 6.5, Alex 6.5 (16′ st Zapata 6), Bonera 5.5, De Sciglio 6; Poli 6, De Jong 7, Muntari 6; Honda 6.5 (16′ st Rami 6), Menez 7.5 (40′ st Niang sv), Bonaventura 6.5. In panchina: Agazzi, Abbiati, Albertazzi, Armero, Essien, Saponara, Van Ginkel, Pazzini. Allenatore: Inzaghi ARBITRO: Massa di Imperia RETI: 25′ pt Bonaventura, 27′ pt Cassano, 37′ pt Honda, 45′ pt rig. Menez, 5′ st Felipe, 23′ st De Jong, 27′ st Lucarelli, 32′ st Menez, 45′ st aut. De Sciglio. NOTE: Tempo sereno, terreno in discrete condizioni. Espulsi: 12′ st Bonera per doppia ammonizione, 34′ st Felipe per doppia ammonizione. Ammoniti: Bonera, Felipe, Lucarelli, De Jong, De Ceglie, Acquah. Angoli: 5-4 per il Parma. Recupero: 1′; 6′. Argomenti serie a milan ac parma calcio Leggi i commenti I commenti dei lettori 
TRIPOLI - Un barcone con 250 persone a bordo è affondato al largo delle coste libiche: si teme che ci siano decine di morti. Lo ha reso noto la marina militare di Tripoli. "Al momento abbiamo salvato solo 36 persone, ci sono molti cadaveri in mare" ha detto il portavoce Ayub Qassem precisando che la maggior parte delle vittime erano africani e che tra loro c'erano molte donne. Il naufragio è avvenuto a Tajoura, a est della capitale libica. "Ci sono tanti morti che galleggiano", ha aggiunto Qassem. I soccorsi e le ricerche sono stati resi difficili dagli scarsi mezzi a disposizione della guardia costiera. La maggioranza delle navi sono battelli da pesca e rimorchiatori presi in prestito dal ministero del Petrolio. Uno degli effetti del caos politico che insieme alla mancanza di sicurezza caratterizza la Libia dopo la caduta e  l'uccisione di Moammar Gheddafi nel 2011. Lo stesso caos politico di cui approfittano i trafficanti di esseri umani. Quella di oggi è l'ennesima tragedia dell'immigrazione dal Nord Africa all'Europa. Dall'inizio dell'anno più di centomila persone hanno raggiunto le coste italiane, ma centinaia e centinaia hanno perso la vita durante la traversata su vere e proprie carrette del mare. Secondo l'agenzia Habeshia, che raccoglie e diffonde segnalazioni sul fenomeno, le persone scomparse in mare potrebbero essere 2.000. Un dato aggiornato al 24 agosto, dopo un naufragio molto simile a quello di oggi, sempre al largo delle coste libiche, in cui erano scomparsi 170 profughi e migranti , in maggioranza somali ed eritrei. La tragedia probabilmente più grave è quella avvenuta nell'ottobre scorso nel Canale di Sicilia : 366 morti, tra i quali molte donne e molti bambini, e 155 superstiti. Lo shock provocato da quell'ecatombe portò all'inizio dell'operazione "Mare Nostrum" che in questi mesi ha tratto in salvo migliaia di disperati. E qualche giorno dopo il naufragio del 24 agosto, l'Ue ha finalmente aperto alle richieste italiane annunciando per fine novembre l'avvio di una nuova missione di Frontex (l'agenzia dell'Unione per il controllo delle frontiere), Frontex Plus, che dovrà "completare" l'attività svolta dal nostro Paese nel Mediterraneo. Finora l'anno con il bilancio più pesante era stato il 2011 con almeno 1.800 persone scomparse, tra morti e dispersi. Dal 1988, secondo Fortress Europe - il blog che tiene il triste conto - più di 20.200 migranti hanno perso la vita nel Mediterraneo. [[ge:rep-locali:repubblica:95776286]] Argomenti immigrazione libia migranti 
None Leggi i commenti I commenti dei lettori 
None Leggi i commenti I commenti dei lettori 
PARMA - E' un Roberto Donadoni stranamente arrabbiato con l'arbitro al termine della sconfitta per 5-4 contro il Milan . "Il Milan non ci ha surclassati e questo deve darci grande orgoglio - esordisce il tecnico -. Il risultato finale è negativo, ma la partita non è stata interpretata male, se non qualche lettura individuale errata e anche qualche lettura errata dell'arbitro. Mi piacerebbe che si commentassero anche certi episodi che vanno a cambiare l'andamento della partita". MASSA SOTTO ACCUSA - Il riferimento non è tanto al rigore concesso al Milan ("se c'è stato fallo, è stato fuori area ma è un errore che ci può stare") quanto all'espulsione di Felipe. "La prima ammonizione non la capisco, poi non ha fatto nulla ed è scattato il secondo giallo e una squadra che cerca di recuperare il risultato viene penalizzata - si lamenta Donadoni -. Sbagliamo noi, ma sbagliare 2-3 volte in maniera così clamorosa dispiace, fa rabbia". Certo, il Parma ci ha comunque messo del suo, lasciando praterie per le scorribande dei rossoneri. "Dovevamo recuperare il risultati e gli spazi si aprono, se sei sotto qualcosa in più la devi concedere - spiega - Siamo però stati ingenui in 2-3 circostanze, abbiamo regalato 2-3 gol con una certa facilita', più per ingenuità nostra che per bravura degli avversari". [[ge:rep-locali:repubblica:95764327]] PESANO LE ASSENZE - Due sconfitte nelle prime due gare suonano come un piccolo allarme, ma Donadoni resta sereno. "Possiamo fare un campionato all'altezza - conclude -. Anche oggi abbiamo avuto assenze importanti, assenze come quelle di Paletta, Cassani e Biabiany, nell'economia della nostra rosa, hanno un peso. Ma sono contento di quello che i ragazzi hanno fatto, ripartiremo con più determinazione". Argomenti serie a parma calcio roberto donadoni Leggi i commenti I commenti dei lettori 
PARMA -  Filippo Inzaghi si gode il successo rocambolesco dei rossoneri al  Tardini contro il Parma, tre punti che proiettano il Milan in testa alla  classifica con Juventus e Roma. Il tecnico rossonero è soddisfatto ma invita a mantenere la calma: "Dobbiamo essere molto felici, è un gruppo straordinario ma non dobbiamo dimenticare da dove veniamo. Stiamo facedo grandi cose". Al 'Tardini' i rossoneri, più lucidi e quadrati nel primo tempo, hanno rischiato di non portare a casa l'intera posta in palio. "Nel primo tempo ho viste belle combinazioni e gol fantastici. Ma è altrettanto vero che abbiamo avuto disattenzioni e ogni tiro che ci hanno fatto era gol. Detto questo il Milan ha meritato di vincere - spiega il mister rossonero a Sky - C'è stata qualche disattenzione da parte nostra ma i tifosi sono fieri di questa squadra e dobbiamo continuare così. Siamo stato sempre noi a riaprire la partita ma abbiamo meritato di vincere senza alcuna discussione". [[ge:rep-locali:repubblica:95764327]] In panchina, SuperPippo non ha passato una ripresa tranquilla: "Pensavo che sarebbe stato un peccato non vincere una partita tenuta sempre sotto controllo. Siamo sempre stati in vantaggio e abbiamo allungato le distanze, non meritavamo di pareggiare". Un elogio ai centrali subentrati in corsa (Zapata e Rami) e a Niang, entrato nel finale: "Questo è lo spirito del Milan. Non so dove arriveremo ma daremo sempre il massimo. Sono orgoglioso di allenare questa squadra". Sabato prossimo, al 'Meazza', la super sfida con la Juventus: "Loro sono fortissimi, fuori portata, gli stessi dell'anno scorso con dei rinforzi. Però giochiamo in casa, davanti al nostro pubblico e in una partita secca daremo il massimo cercando di colmare il gap tecnico con l'entusiasmo e altre qualità. E' una soddisfazione essere in testa con Juve e Roma, anche se dopo solo due giornate, e tra sei giorni ce la godremo". Infine, un plauso al rendimento di Menez: "Non è stato sponsorizzato da nessuno. E' stato preso a parametro zero, ma se i parametri zero sono questi, ben vengano...". Argomenti serie a milan ac filippo inzaghi Leggi i commenti I commenti dei lettori 
MADRID – Potenza atletica devastante, velocità d’esecuzione e tecnica sopraffina. Sono le armi che consentono agli Stati Uniti di dominare l’edizione 2014 dei Mondiali di basket e dimostrare una volta di più che nella palla a spicchi restano di un altro pianeta, anche senza poter contare su campioni quali Kevin Durant, Carmelo Anthony, LeBron James e Kobe Bryant. Ha toccato con mano lo strapotere della Nazionale a stelle e strisce anche la Serbia, che in una finale senza storia a Madrid è stata travolta per 129-92 (67-41 già all’intervallo lungo). Dunque quinto titolo mondiale per il team Usa, che bissa il successo di quattro anni fa: eguagliata l’impresa riuscita a Brasile (1959-1963) e Jugoslavia (1998-2002). AVVIO FAVOREVOLE AI SERBI, MA IRVING E HARDEN TRASCINANO GLI USA – In questa ultima sfida la Serbia parte aggressiva e in attacco, sotto la regia di Teodosic ad armare il braccio di Raduljica, fa male, complici le gravi amnesie difensive americane. Davis si carica subito di falli e finisce in panchina, l’ingresso di Cousins non migliora le cose e coach Krzyzewski chiama il primo time-out sotto 5-10. La strigliata serve, Irving e Harden (26 e 23 punti alla fine i rispettivi score a fine gara) accendono la luce e gli Usa spaccano la gara (break di 15-0), andando al primo riposo sul 35-21, con 15 punti del play dei Cleveland Cavs. I tiri degli americani dalla grande distanza sono una sentenza (6/6 la statistica a inizio secondo quarto, 15/30 quella finale) e sotto canestro Cousins e Faried sono devastanti. [[ge:rep-locali:repubblica:95772708]] STATES OLTRE QUOTA 100 GIA’ NEL TERZO PERIODO – I ragazzi di Djordjevic faticano a tenere i ritmi indiavolati degli Stati Uniti e il gap continua ad allargarsi. Gli americani bombardano senza pieta’ il canestro serbo: alla fine del primo tempo la finale e’ gia’ segnata, con la Serbia sotto di 26 punti (67-41). Gli ultimi due quarti servono solo per lo spettacolo, anche se i serbi ci tengono a chiudere con dignità: Cousins in difesa non regala niente, Harden si prende la scena e anche quando Djordjevic sceglie di difendersi con la zona il risultato non cambia, con gli Usa che scollinano i 100 gia’ nel terzo parziale. [[ge:rep-locali:repubblica:95772715]] IL TEAM DI KRZYZEWSKI FAVORITO ANCHE A RIO 2016 – Trionfa coach K, capace di mettere in campo una squadra vera, con entusiasmo e determinazione, e con lui trionfano le nuove All Star del basket a stelle e strisce che staccano il biglietto per Rio 2016: anche li’ saranno loro gli avversari da battere. Argomenti basket mondiali basket Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
