BERLINO - Il 100° gol in maglia bavarese di Arjen Robben (41’) apre la strada al Bayern che, con un gol per tempo (2-0 con firma anche di Muller al 48’), liquida la pratica Friburgo e continuare a veleggiare indisturbato in vetta alla classifica di Bundesliga (+12 sul Wolfsburg che, però, ha disputato una gara in meno). Per la squadra di Guardiola si tratta del 6° successo consecutivo in campionato, quinto senza subire reti. L’imbattibilità di Neuer è, così, salita a 509’. STOCCARDA, COLPO GROSSO AD AMBURGO - Negli altri anticipi della 16/a giornata spicca soprattutto il successo esterno (0-1 targato Klein) dello Stoccarda ad Amburgo nel delicato scontro salvezza. Una vittoria fondamentale che consente agli uomini di Stevens di lasciare l’ultimo posto in classifica e di agganciare gli anseatici a quota 16. Male, invece, l’Augsburg che ha perso una buona occasione per restare al 3° posto cadendo malamente (2-0) ad Hannover. Infine interlocutorio 0-0 tra Colonia e Mainz. Argomenti bayern monaco bundesliga calcio tedesco Leggi i commenti I commenti dei lettori 
Due giornalisti, il sottosegretario Scalfarotto solo soletto al banco del governo, quattro ospiti in tribuna, la presidente Laura Boldrini e ventitre deputati in aula. Quasi tutti nella parte sinistra dell'emiciclo. La discussione sulla riforma costituzionale a Montecitorio parte così. In sordina, sotto tono, sonnacchiosa. Ma si sa, quando c'è la discussione generale la maggior parte dei deputati si astiene dal presenziare. E chi partecipa è svogliato, poco presente. Uno, che assomiglia molto a Rocco Buttiglione, entra in aula, sale verso uno scranno dalla parte sinistra dell'emiciclo, attraversa l'aula verso destra e ridiscende. Si avvicina al banco del governo e saluta Scalfarotto, sale al banco della presidenza e parla con alcuni funzionari. Poi se ne va. Come facciano i deputati  a votare poi con cognizione di causa su emendamenti e articoli resta un mistero. Anche perché non se ne  vedono frotte immersi nelle compulsazione dei resoconti. E in ogni caso questa volta servirebbe uno sforzo doppio, visto che Francesco Paolo Sisto, presidente della Affari costituzionali e relatore, dice ben poco. Rimandando alla lettura di una relazione integrale depositata. Come fanno anche gli altri relatori. Sisto però su una delle poche cose su cui insiste, la presenza di uno spirito costituente che avrebbe animato i lavori della commissione, è subito smentito. Anzi si smentisce. Perché quando il grillino Toninelli dice che il Pd fa le riforme con larghe intese che "vedono la partecipazione di un partito legato alla mafia, con a capo un pregiudicato", è proprio lui ad insorgere, bloccare la discussione e invocare l'intervento e la censura della Boldrini. In nome dello spirito costituente, ovviamente. La presidente quale di non avere colto l'espressione del grillino che pensa bene di ripetergliela papale papale, inducendo la presidente ad alzare la voce e a richiamarlo all'ordine. Nei banchi del centrodestra si agita anche il vulcanico Maurizio Bianconi che vuole intervenire, ma viene zittito. Batte le mai sullo scranno per protesta, gira le spalle alla presidenza, dove nel frattempo è arrivata Marina Sereni, aizza contro Toninelli due colleghi poco interessati a difendere l'onore del Cavaliere e del suo partito. Bianconi viene invitato ad abbassare la voce e si accomoda. Ma non riesce a mandare giù l'offesa. Pensa bene di scendere nell'emiciclo, puntare Toninelli e invitarlo ad uscire con la mano. Quello prima non capisce, poi segue docile il senatore forzista e spariscono insieme nei meandri di Montecitorio. Cosa si saranno  detti? Nel frattempo in aula parla Emanuele Fiano, Pd, incaricato di difendere la riforma anche dal fuoco amico democratico. Pezzo di raffinitezza storico parlamentare le citazioni di Spadolini, Berlusconi e Speroni e Maccanico per giustificare il governo che mette mano nelle riforme costituzionali. Ma per bilanciare a sinistra, ci mette una bella evocazione di Nilde Iotti che già nel 1979 invocava le riforme. Del contenuto poco o niente. Sisto aveva iniziato a spiegare che esistono una serie di nodi che sono stati rinviati dalla commissione all'aula, ma si è fermato solo alla questione dei senatori eletti dal presidente della Repubblica. Bisogna chiarire, dice. "perché certo è intollerabile che nella Costituzione ci possano essere elementi di perplessità normativa, anche eventuale e anche ipotetica". In effetti una norma che prima viene cancellata e poi reintrodotta, non è certo il massimo della chiarezza. E leggendo il testo non è che si capisce molto. Per avere lumi bisogna andare alla famosa relazione di Sisto, dove ad un certo punto si legge che l'articolo sui senatori eletti dal capo dello Stato "va letto in combinato disposto con le previsioni dell'articolo 39 comma 7 e 40 comma 5 del disegno di legge costituzionale che prevedono rispettivamente che i senatori a vita attuali....". Si continua così per altre dieci righe. E meno male che Sisto aveva avvertito che "una Costituzione deve essere asciutta, chiara, netta, precisa, deve avere affermazioni di principio e questo è stato uno dei compiti che nella Commissione  -  devo dire  -  si è cercato di mantenere, cioè evitare che si trasfondesse nella Costituzione  -  ed è una raccomandazione che mi permetto di svolgere anche al lavoro di Aula  -  il dettaglio dell'attualità, come se la Costituzione fosse un modo, una superfetazione, per regolamentare fenomeni invece propri di leggi ordinarie". Tutto chiaro no? Anche per quelli che avevano altro fare e si sono assentati dall'aula di Montecitorio. Leggi i commenti I commenti dei lettori 
Via del Ponte alle Mosse, Firenze. L'autobus 17 supera il semaforo all'incrocio con via Benedetto Marcello. "Andava abbastanza veloce", racconta un passeggero. Davanti un'Audi nera si ferma per parcheggiare facendo manovra in retromarcia. La strada è stretta, con auto ferme in sosta ai lati della via. "L'autista del bus Ataf nota che lo spazio per passare è poco - continua nel racconto il passeggero - invece di frenare si sposta sulla destra ma finisce con l'andare a sbattere contro tre vetture". L'incidente, confermato dalla polizia municipale, è avvenuto lunedì mattina intorno alle 9.30 sul 17. L'autobus ha i vetri di una delle porte completamente in frantumi. Mentre le auto in sosta sono graffiate sulla fiancata con i finestrini rotti e a una, come raccontano i testimoni, sarebbe scoppiata anche una ruota. A bordo del 17 dell'Ataf l'altra mattina c'era anche Gian Pasquale Esposito, 19 anni, salito in via delle Cascine e diretto alla stazione di Firenze Santa Maria Novella. Il giovane, dopo l'incidente, è andato al pronto soccorso dell'ospedale di Santa Maria Nuova dove gli è stato riscontrato un trauma cranico. "Ho battuto contro il vetro anteriore - racconta - dopo essermi ripreso dallo spavento vedevo annebbiato e avevo nausea. Ho dovuto rifare due volte la Tac". Esposito ha annunciato di voler sporgere denuncia contro Ataf. "L'autobus andava veloce - racconta - è passato al semaforo con l'arancione". Dopo lo scontro con le vetture in sosta l'autista ha fermato la corsa e tutti i passeggeri sono scesi. "Poco dopo è risalito sull'autobus, lo ha spostato e dopo un po' è ripartito lasciandoci in strada". Secondo quanto spiegato dalla polizia municipale il conducente ha lasciato un biglietto sulle due auto danneggiate con i dati, con le parti che si sono già accordate". Argomenti bus firenze ataf 
TRE comandamenti la prima serata , ieri, con un boom di ascolti , e sette oggi. Roberto Benigni punta sicuramente al bis di share per la seconda parte del suo show 'I 10 comandamenti', su Raiuno. E il cuore dello spettacolo è infatti, come previsto, il comandamento 'Non rubare', che nei giorni di Mafia capitale l'attore stesso ha definito come il più attuale per l'Italia di oggi. La seconda serata si aperta, in classico stile 'benignesco', con un mini-monologo prima dell'esegesi vera e propria dei comandamenti. Monologo stavolta estremamente breve, assolutamente apolitico, solo con un rapido riferimento alle politiche del governo ("voglio ringraziare chi ci ha visto ieri sera, gli manderei un regalino, un prosciutto, un mazzo di fiori, 80 euro...") e uno a Mafia capitale ("ascolti alti perché stanno tutti a casa, chi per la crisi, chi per i domiciliari"). E un'auto-battuta, per chi ha sottolineato i toni troppo religiosi della puntata di ieri: "Forse ho esagerato un po', la gente oggi mi ha fermato: chi si voleva confessare, chi mi ha chiesto se ero libero per un battesimo, c'è gente che vuole destinarmi l'8 per mille addirittura, un altro mi ha chiesto l'indirizzo della parrocchia o mi ha prenotato per la messa di Natale". [[ge:rep-locali:repubblica:103077054]] Poi l'affondo sulla corruzione: "Non rubare? Dio ha fatto un comandamento per noi italiani, sembra che l'abbia scritto proprio in italiano, è il comandamento che sentiamo un po' nostro". E ancora: Il comandamento "non rubare" è il meno seguito, "non ce ne importa niente. Forse qualcuno pensa che sia formulato male eppure è così semplice. 'Non si capisce bene...e' fumoso, direbbe qualcuno. Ma lo capirebbero anche i bambini, e infatti in Italia lo capiscono solo i bambini". Poi il passaggio più amaro: "A volte c'è stima per il ladro, vengono anche applauditi, e quelli che rubano non si vergonano più, nemmeno se gli dici 'ladro', che è infamante. Quando li prendono si vergognano perchè si sono fatti beccare e non perchè hanno rubato". [[ge:rep-locali:repubblica:103082412]] Ma le concessioni all'attualità non sono molte, nella seconda puntata va dritto al cuore dei precetti e prova a sviscerarne il senso profondo, l'eternità del messaggio. Forte del tributo di affetto del pubblico - rimasto 'fedele' nel corso di tutta la prima serata - e della promozione a pieni voti della chiesa. "Onora il padre e la madre", dice Benigni, andrebbe allargato ai nonni, "fondamento della famiglia". E ancora: "Non uccidere" è la prima formulazione della proibizione dell'assassinio nella storia dell'umanità, un monito quanto mai attuale "visto che una terza guerra mondiale può ancora accadere". Poi, si diverte: 'Non commettere adulterio', dice la Bibbia, "ma la chiesa lo ha trasformato in 'non commettere atti impuri': e ha rovinato generazioni intere di ragazzi, compresa la mia", alludendo alle prime turbe da adolescenti. "Hanno fatto diventare sesso e peccato sinonimi, "roba da fare causa alla chiesa. E invece nella Bibbia è l'opposto, il sesso è il luogo della creazione". Ma lo show è soprattutto un inno appassionato all'amore, allo spettacolo della vita, alla ricerca della felicita'. Il precetto che tiene in sè tutti gli altri è "Ama il prossimo tuo come te stesso. Amarsi - sottolinea l'attore e regista - è il problema fondamentale dell'umanità. Non ci rimane molto tempo, affrettiamoci ad amare, amiamo sempre troppo poco e troppo tardi, perchè al tramonto della vita saremo giudicati sull'amore". Gli ascolti. Ieri sera, con una lettura gioiosa dei 10 comandamenti, Benigni ha fatto il pieno di ascolti, pur non superando il record ottenuto con il suo racconto della Costituzione. L'esegesi dell'Inno di Mameli proposta durante l'edizione   2011 del Festival di Sanremo era stata seguita da 12 milioni di   telespettatori pari al 50,9% di share. La più bella del mondo,   lo spettacolo sulla Costituzione andato in onda nel 2012, era stato   seguito da oltre 12,6 milioni di persone, pari al 44% di share. La prima parte dei Comandamenti ha bloccato davanti allo schermo 9 milioni 103mila telespettatori, per uno share del 33,24%. Argomenti roberto benigni 
MARRAKECH - Il Real Madrid vola in finale del Mondiale per Club. Travolge (4-0) i messicani della Cruz Azul e infila il 21° successo consecutivo in gare ufficiali. Gara senza storia a Marrakech. I blancos partono forte e, dopo un palo di Benzema, passano (15’) con un colpo di testa di Sergio Ramos su traversone di Kroos. La squadra di Ancelotti insiste e al 36’ raddoppia con Benzema che batte Corona con un bel tiro al volo su cross dalla destra di Carvajal. CASILLAS PARA UN RIGORE, BALE CALA IL TRIS - La Cruz Azul ha un sussulto d’orgoglio e al 39’ si procura (fallo di Sergio Ramos su Pavone) il rigore per riaprire la partita. Torrado, però, non è freddo dal dischetto e si fa respingere la conclusione da Casillas. Il Real ringrazia e, in avvio di ripresa (50’), triplica con un colpo di testa di Bale su assist di Cristiano Ronaldo. PALO DI BARRERA, ISCO FA POKER - La formazione messicana manda sul palo (tiro di Barrera) la possibilità di ridurre le distanze e, così, viene ancora punita da Isco che conclude un’azione personale con un preciso destro in diagonale. Nel finale c’è tempo per un altro legno, colpito di testa dal subentrato Khedira. Ora le merengues attendono il nome della squadra che sfideranno sabato sera nell’ultimo atto. Uscirà dall'altra semifinale, in programma mercoledì, tra gli argentini del San Lorenzo ed i neozelandesi dell'Auckland. Argomenti mondiale per club real madrid Leggi i commenti I commenti dei lettori 
MILANO - Il Messico è un cimitero di migranti centramericani, un cimitero senza croci controllato dall'alleanza sistemica tra criminalità organizzata e Stato. È questo il messaggio dei Difensori dei diritti umani lanciato dalla Carovana Italiana per i diritti dei Migranti , che ha attraversato l'Italia da Lampedusa a Torino (23 novembre - 6 dicembre). Nella tappa milanese, alla Facoltà di Scienze Politiche dell'Università Statale, in una conferenza organizzata il 4 dicembre da Soleterre e Amnesty International , si è parlato dei 400mila migranti indocumentados , senza documenti, che ogni anno provano a inseguire " el sueño " americano, l' American dream in salsa latinoamericana. Per loro il Messico, come l'Italia per i profughi che sbarcano al Sud per andare verso il Nord Europa, è una terra di transito, una ruta obbligata. Le madri con le foto dei figli appese al collo. Partono dall'Honduras e dagli altri Paesi centramericani fino ai confini con gli Usa, attraversano il Messico da un fiume a un altro, dal Rio Suchiate nel sud al Rio Bravo nel nord. Possono finire nei bordelli della tratta attorno a Tapachula, o nelle sabbie del deserto di Sonora. "Viaggiano aggrappati sui treni cercando di non cadere, dormono nei rifugi per migranti spesso gestiti da religiosi e temono i sequestri della criminalità organizzata", racconta l'hondureña Rosa Nelly Santos, una delle fondatrici delle Madri Mesamericane . "Nasciamo - aggiunge - dal dolore, dal pianto e dall'angoscia di tante donne". Una volta l'anno, girano il Messico con le foto dei figli appese al collo, visitano le fosse comuni, sensibilizzano gli abitanti locali a non criminalizzare i migranti di passaggio. Soprattutto, cercano i figli, di cui non hanno più notizie. Lei, insieme a sua sorella, ha ritrovato il nipote che non vedeva da 17 anni ed era rimasto bloccato in Messico, fallendo il progetto di passare la frontiera. "Abbiamo potuto vedere di tutto - racconta - dai mutilati perché caduti da treni ai giovani assassinati e alle donne vendute e morte per Aids e altre infezioni". Tra il 2007 e il 2012, almeno 47mila sono i migranti uccisi in Messico dalla criminalità organizzata, 70mila i desaparecidos e 24.102 i cadaveri non identificati dal servizio forense messicano. I ragazzini che passano la frontiera. "Ma ora la situazione è decisamente peggiorata", dice Suor Leticia Gutierrez, direttrice della Missione con i migranti e rifugiati delle Scalabriniane che tra dal 2007 al 2013 ha promosso la creazione di 66 rifugi dove gli indocumentados possono fermarsi qualche giorno, in attesa di passare verso gli Stati Uniti. "La frontiera - spiega - è lunga 3mila chilometri: quando aumentano i controlli e le barriere, le organizzazioni e i coyote, come si chiamano i passeur, semplicemente si spostano, magari in un punto più pericoloso". La novità dell'ultimo periodo sono i ragazzini soli che cercano di costruirsi un futuro migliore, scappando dalla violenza diffusa e dalle maras, le bande delle città centramericane. Per le Nazioni Unite, il Paese più violento è l'Honduras, dove nel 2013 ci sono stati 90,4 omicidi ogni 100mila abitanti, una cifra record. Kevin, 17 anni, racconta: "È stata mia nonna a dirmi di partire. Mi ripeteva: se non ti unisci alle maras, ti spareranno; se lo fai, la banda rivale o la polizia ti ammazzerà; se invece parti, nessuno ti ucciderà". Dal 2011, il numero dei minori non accompagnati che passano la frontiera Usa-Messico è raddoppiato ogni anno, arrivando a 62mila da giugno 2013 a giugno 2014. Rapiscono anche bambini di un anno e mezzo. La maggior parte di chi arriva nei rifugi è stata vittima di sequestri finalizzati all'estorsione di gruppi criminali legati ai vari cartelli messicani, che agiscono con la connivenza delle autorità locali. "Sono riusciti a rapire anche un bambino di 18 mesi", dice Suor Leticia. "Una volta sequestrato, fanno chiamare i familiari al telefono: il migrante racconta le minacce di morte, le torture e le bastonature subite. Una delle frasi più comuni è: se non paghi, te lo restituisco fatto a pezzi. I parenti devono pagare una cifra tra i 3mila e i 10mila dollari". Chi non può pagare, spesso finisce veramente a pezzetti o in fosse comuni. Molti dubbi sulla vicenda dei 43 studenti. In Messico, dal 2007 al 2013, il tasso di omicidi è salito del 165% secondo le Nazioni Unite. La scalabriniana, che è costantemente minacciata e rischia la vita per la sua opera di denuncia, conferma. Sulla vicenda dei 43 studenti scomparsi nello Stato di Guerrero, "goccia che ha fatto traboccare il vaso", accusa il presidente Peña Neto, di cui con altri esponenti della società civile ha chiesto le dimissioni. "È sbagliato  -  dice  -  indicare come responsabile solamente il crimine organizzato; a nostro avviso si tratta di un crimine di Stato, per l'occultamento delle informazioni da parte delle autorità stesse. Per esempio non è vero, come ha invece detto il presidente, che i 43 corpi sono stati identificati: hanno trovato 19 fosse comuni, di cui il Messico è disseminato, ma non hanno disposto l'esame del dna sui cadaveri. Gli unici identificati con certezza sono sei, tre civili e tre studenti, tra cui Julio Cesar, 21 anni, che è stato spellato vivo e a cui sono stati cavati gli occhi". Argomenti soleterre amnesty international migranti desaparesidos messico 

I resti di un cadavere sono stati trovati lungo il torrente Staffora, ai confini tra i comuni di Voghera e Cervesina in provincia di Pavia. A scoprirli è stato un uomo che si era recato a cercare funghi nelle campagne della zona. Sul posto sono immediatamente arrivati i carabinieri, i vigili del fuoco e gli esperti dell'istituto di Medicina legale dell'Università di Pavia. Secondo le prime notizie, sarebbero state trovate soltanto le gambe e parte del bacino; resti in avanzato stato di decomposizione, che non sono neppure sufficienti a stabilire il sesso del cadavere. Sul luogo del ritrovamento non sarebbero stati trovati indumenti. 
CHIAVARI - Il Modena non va oltre l'1-1 nel recupero con l’Entella e manca l’occasione per avvicinare la zona play-off. Un risultato, però, ampiamente meritato da parte dei liguri che, gelati dal gol a freddo di Zoboli, hanno reagito con gran personalità confermando di attraversare un buon momento (4° risultato utile di fila). ZOBOLI GELA IL COMUNALE - L’Entella parte con il piglio giusto ma non inquadra la porta con due conclusioni da lontano di Costa Ferreira e Troiano. Il Modena non si spaventa e, al primo affondo (11’), sblocca il risultato: sugli sviluppi di un angolo, Zoboli svetta più in alto di tutti e di testa batte Paroni sfruttando un perfetto cross dalla sinistra di Nizzetto. LITTERI PAREGGIA I  CONTI - L’Entella non ci sta e dopo aver impensierito per ben 5 volte Pinsoglio con Mazzarani (2), Costa Ferreira (2) e Cesar, pareggia meritatamente (40’): Mazzarani con un cross dalla sinistra pesca sul secondo palo Litteri che con un preciso colpo di testa fa 1-1. SIGNORI E BELTRAME MANCANO L'1-2 - Nella ripresa il ritmo cala e i padroni di casa non riescono più a rendersi pericolosi. Ci prova solo Lanini su punizione ma la sua conclusione termina di poco a lato. Col passare dei minuti il Modena prende fiducia e prova a venir fuori. Ma Signori prima e Beltrame poi mancano della lucidità necessaria per regalare a Novellino i tre punti. E così l'aggancio al treno play-off è rimandato. Argomenti serie b Leggi i commenti I commenti dei lettori 
