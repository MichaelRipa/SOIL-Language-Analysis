Tre feriti colpiti da un'arma da fuoco, una pistola. I momenti che precedono l'inizio della gara finale di coppa Italia tra Fiorentina e Napoli sono segnati dalla violenza. Incidenti e caos. L'episodio più grave a Tor di Quinto, vicino allo stadio. Vittime tre tifosi napoletani. Ancora incerta la ricostruzione della dinamica. La questura della Capitale ha fatto sapere che l'episodio "non sembra essere collegato a scontri tra tifosi, ma avrebbe cause occasionali". Indiscrezioni riferiscono tuttavia anche di indagini su ultras della Roma che si sarebbero scontrati con quelli napoletani. La partita è poi iniziata con 45 minuti di ritardo in un clima surreale.  "Una partita di calcio non si può trasformare in una guerra tra bande con episodi di violenza", ha commentato il presidente del Senato, Pietro Grasso, all'arrivo allo stadio Olimpico. E' lui che dovrà premiare i campioni del Napoli consegnando loro la coppa. Roma oggi è stata 'invasa' da decine di migliaia di tifosi giunti da Napoli e Firenze. La giornata è stata caratterizzata da incidenti tra i tifosi e tafferugli. I primi si sono registrati lungo l'Autostrada del sole, in un'area di servizio dove ultrà delle due fazioni si sono incontrati e sono state subito scintille. La tensione è salita ancora nel tardo pomeriggio, quando sono cominciati gli scontri tra i supporters delle due squadre, cui avrebbero partecipato anche ultras della Roma, e tra questi e le forze dell'ordine. Contro gli agenti che scortavano le tifoserie perchè non venissero a contatto, nei pressi di Ponte Milvio, sono stati lanciati bottiglie ed oggetti vari. Tafferugli tra i gruppi di sostenitori si sono verificati in altre zone vicino all'Olimpico. Anche nello stadio, poi, ci sono stati lanci di petardi e bombe carta. Poco prima delle 19 gli spari, nei pressi di un vivaio. Le ricostruzioni sono ancora molto confuse. Il dato certo è che sono stati esplosi alcuni colpi di pistola che hanno ferito tre napoletani: un trentenne, il più grave, alla colonna vertebrale. E' stato ricoverato in codice rosso all'ospedale Villa San Pietro, per essere sottoposto ad un intervento. La situazione è definita dai medici "stabile, ma critica". Gli altri coinvolti sono un uomo di 43 anni, colpito alla mano destra ed uno di 32 anni, colpito ad un braccio e ad una mano. I feriti sono stati soccorsi dalla polizia che ha anche recuperato la pistola che ha sparato, sulla quale sta facendo accertamenti. Gli investigatori hanno interrogato alcuni testimoni. E le prime indagini punterebbero l'attenzione anche su ambienti degli ultras romanisti. 
Una finale davvero segnata dagli incidenti prima del fischio d'inizio: sirene, caschi, bastoni, inseguimenti e anche spari. Tre tifosi napoletani sono rimasti feriti, uno in maniera molto grave. Tutte da chiarire le cause. La finale non poteva non essere condizionata da tutto quello che è successo prima: gli scontri intorno alle 19, hanno sconvolto il programma di una gara cominciata con 45 minuti di ritardo. Centinaia i pullman provenienti da Firenze che hanno invaso pacificamente Roma fin dal primo pomeriggio. Poi gli incidenti: "motivi non legati a scontri tra tifosi ma a cause occasionali e che nulla ha avuto a che fare con i supporter viola", secondo quanto dichiarato dalla Polizia. Poco dopo la fine del riscaldamento pre-partita il centrocampista del Napoli, Hamsik, si è trattenuto a colloquio con un campo ultras della tifoseria napoletana. Momenti concitati, dove i tifosi chiedevano rassicurazioni. Alla fine la decisione di giocare: "i responsabili delle due tifoserie decidono che le squadre possono giocare in campo", spiega il telecronista Rai. E tutto sembra ancora più surreale. La partita comincia con 45 minuti. La Fiorentina perde 3-1 contro un Napoli cinico e capace di colpire al momento opportuno, contro una formazione (quella di Montella) che dimostra cuore ed orgoglio ma che deve arrendersi sotto i colpi di uno scatenato Insigne (doppietta in meno di un quarto d'ora) e del subentrato Mertens. I viola vedono così sfumare il sogno atteso per tredici anni: riportare la coppa Italia a Firenze. Rimarrà nella mente dei tifosi gigliati quella "sciarpata" dedicata alla squadra viola a fine partita da parte delle migliaia di sostenitori giunti all'Olimpico. Una gara iniziata male per i viola, con il doppio colpo messo a segno da Insigne. Prima all'11', quando il napoletano riceve assist da Hamsik e sigla l'1-0. Poi l'affondo di Higuain sulla fascia destra: cross che buca la difesa viola e, ancora Insigne, segna in diagonale il raddoppio al 16'. Un doppio colpo in soli cinque minuti, che avrebbe abbattuto qualsiasi avversario. Non la Fiorentina, capace di riprendersi e gettarsi alla ricerca del gol speranza. Possesso palla e predominio territoriale del campo, che consentono a Vargas di riaprire la partita. al 27' la Fiorentina accorcia le distanze: Ilicic serve d'esterno Vargas, che di fronte a Reina non sbaglia e segna chiamando i compagni a mostrare la giusta concentrazione in un momento così delicato del match. E proprio allo scadere del primo tempo Aquilani segna il gol del pareggio, che il direttore di gara Orsato giudica in fuorigioco: annullato e squadre al riposo. Nella ripresa i ritmi calano vistosamente, con Montella e Benitez che si giocano tutte le cartucce a disposizione: dentro Mati, Matri e soprattutto Rossi (dopo quattro mesi dall'infortunio) per la Fiorentina. Per il Napoli invece in campo Pandev, Behrami e Mertens (che risulterà decisivo). Dopo un pressing viola non concretizzato in fase offensiva, ecco l'episodio chiave: Inler commette fallo da dietro su Ilicic e viene espulso per doppia ammonizione. La Fiorentina prova l'arrembaggio e, all'84', sfiora il gol del pareggio in modo clamoroso. Matri sfrutta una ripartenza, serve in area Ilicic che di fronte a Reina incrocia sul secondo palo spedendo la sfera a lato tra la disperazione generale dei tifosi. Un'occasione d'oro che di fatto sbarra tutti i sogni di gloria viola. Poco dopo ci proverà anche Matri con un controllo e tiro che termina a lato. Poi il 3-1 che chiude i conti: al secondo dei cinque minuti di recupero assegnati Callejon imbecca in area Mertens che in diagonale beffa Neto e consegna la coppa Italia ai compagni. Gli azzurri conquistano la loro quinta coppa, il primo trofeo di Rafael Benitez. I viola invece ripartiranno dall'Europa League della prossima stagione e dalla voglia di riscattare questa amara, surreale, finale di Roma. Argomenti fiorentina napoli finale coppa italia 
Gennaro De Tommaso è il suo nome all'anagrafe, ma nella curva del Napoli è conosciuto come "Genny 'a carogna". E' lui che ha parlato con dirigenti e forze dell'ordine prima di dare l'assenso all'inizio della finale di Coppa Italia tra Napoli e Fiorentina all'Olimpico di Roma. Secondo quanto si apprende da fonti investigativo Gennaro De Tommaso è il figlio di Ciro, ritenuto affiliato al clan Misso della camorra del Rione Sanità. Seduto su una grata della curva Nord, il capo ultrà ha partecipato alla convulsa trattativa che ha preceduto l'inizio dell'incontro, ritardato di 45' dopo che la curva del Napoli, preoccupata per le notizie allarmanti sui tre tifosi partenopei feriti, sembrava contraria a che si iniziasse a giocare. [[ge:rep-locali:rep-roma:85168863]] E' stato lui, riconoscibile per un vistoso tatuaggio su tutto il braccio destro, che ha parlato col capitano del Napoli Hamsik, scendendo sul campo di gioco; ed è stato ancora lui, con ampi gesti, prima a chiedere il ritorno della calma in curva da cui erano state lanciate alcune bombe carta, e poi a dare l'assenso all'inizio della partita quando i funzionari delle forze dell'ordine sono andati sotto gli spalti per comunicare la decisione di giocare. Sulla t-shirt nera dell'ultrà le scritte in giallo "Liberta' per gli ultras" sul retro, e "Speziale libero" davanti. Quest'ultima scritta si riferisce ad Antonino Speziale, l'ultrà del Catania che sta scontando otto anni per l'omicidio preterintenzionale dell'ispettore di polizia Filippo Raciti avvenuto il 2 febbraio del 2007 durante i disordini che scoppiarono allo stadio Massimino di Catania in occasione di un derby col Palermo. Destò clamore, nel novembre del 2012, l'episodio che vide protagonista l'attaccante del Cosenza Pietro Arcidiacono che dopo un gol esultò esibendo la maglia "Speziale innocente" salvo poi chiedere scusa alla vedova Raciti. Per quel gesto Arcidiacono fu punito con la misura del Daspo per tre anni. La leadership nella tifoseria azzurra di De Tommaso è nota da tempo, dapprima come capo del gruppo dei Mastiffs e poi come guida dell'intera curva A del San Paolo. "Ci si accorge solo ora che nella tifoseria organizzata napoletana (e non solo) camorra e criminalità comandano?", ha scritto a tarda ora Roberto Saviano sulla sua pagina Facebook, pubblicando anche la foto di 'Genny a carogna'. Il post ha ricevuto più di diecimila 'Mi piace' e ha provocato quasi 900 commenti in mezz'ora. Argomenti finale coppa italia coppa italia gennaro gatto genny pagliaro 
