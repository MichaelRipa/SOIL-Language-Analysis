None Leggi i commenti I commenti dei lettori 
Dallo Studio ovale della Casa Bianca, dove è stato accolto ed elogiato dal presidente degli Stati Uniti Barack Obama, alla Parma di Federico Pizzarotti. Rossano Ercolini, dopo un giro in città, si è presentato alla Feltrinelli insieme al primo cittadino, per parlare di rifiuti e termovalorizzatore. Autore del libro "Non bruciamo il futuro" e vincitore del Goldman Environmental Prize, una sorta di Nobel per l'ambiente, ha elogiato la differenziata ducale e invitato a non arrendersi. "La battaglia dell'inceneritore è stata persa, ma la partita è ancora aperta. Lo scenario dell'inceneritore di Parma sarà quello dove ci saranno meno rifiuti da bruciare, e con l'applicazione dall'anno prossimo della tariffa puntuale, caleranno ancora, con la differenziata che può aumentare fino all'otto per cento in più. Ma il rischio è quello di importare rifiuti da fuori e di trasformare la Food Valley in una pattumiera. Lo diremo anche a Barilla, che non è un buon affare avere un inceneritore. Non giova all'immagine della città. Si può coniugare l'eccellenza agroalimentare con un sito di industria sporca?". La risposta potrebbe arrivare martedì 29 luglio, quando Ercolini e una delegazione del Gcr saranno ricevuti proprio dall'industriale. Un invito a continuare a lottare e a non abbassare la guardia fatto proprio dal sindaco Federico Pizzarotti: "L'avvio della raccolta porta porta  -  ha detto  -  dipende dall'impegno di ciascuno di noi, di ogni singolo cittadino. Tutti possono concorrere, quindi, in prima persona al compimento di questo progetto. Si tratta di un percorso da fare insieme che non scagiona nessuno. Quali sono i pericoli che si profilano all'orizzonte se affamiamo il forno inceneritore? Che i rifiuti arrivino da fuori provincia o, addirittura, da fuori regione e su questo il Comune non intende arrendersi". Il primo cittadino si è soffermato anche sul Piano regionale dei rifiuti. "La Regione  -  ha spiegato  -  dovrebbe prevedere meccanismi premianti per le province virtuose. Se tutti facessero la raccolta differenziata, così come avviene oggi a Parma, nel 2020 non ci sarebbe bisogno di otto forni inceneritori come preventivato dal Piano, ma di uno solo". Sindaco che ha annunciato anche la costituzione, una volta approvato il bilancio - il voto finale è in cantiere martedì 29 luglio - di una commissione ad hoc che darà supporto al Comune nel controllo dell'inceneritore di Ugozzolo. "Non vogliamo sostituirci a nessuno, ma avere aiuto per decodificare al meglio i valori e capire che tipo di impatto ambientale potranno avere. Manterremo l'impianto sotto stretto osservazione". Il delegato all'Ambiente Gabriele Folli ha ricordato i risultati ottenuti, con la riduzione dei costi di smaltimento per tre milioni di euro e l'obiettivo del 70% di differenziata entro la fine dell'anno. Ercolini, maestro elementare in un piccolo comune della Toscana, fondatore dell'associazione Ambiente e futuro, ha richiamato l'esperienza della lotta, vittoriosa, contro l'impianto di Capannori, a favore della strategia rifiuti zero. Una campagna che ha assunto rilevanza internazionale, tanto da essere accolto alla Casa Bianca da Obama. "Grazie a voi, mi ha detto, c'è speranza di poter vincere la battaglia contro la crisi ambientale. Mentre Obama ci ha benedetto, i nostri politici ci avrebbero cosparsi di benzina con la tanica. Vi dico che le formiche possono spostare le montagne, che lavorando insieme si estrae il potere da ognuno di noi. La comunità è potere. E siamo arrivati nello Studio ovale. Ora sono quei sindaci, che prima erano troppo impegnati per ascoltarci, a fare la fila". L'impegno di Ercolini si è esteso anche a Parma, affianco del Gcr contro il termovalorizzatore di Ugozzolo. Una sfida che invita a proseguire, migliorando la raccolta differenziata per la quale ha avuto giudizi positivi. "Ho girato in città e non vedo particolari criticità. Siete partiti bene, ma bisogna andare ancora più su. Queste battaglie sono per fondisti, ci vuole tempo, ma la strategia rifiuti zero oggi non è più per sfigati, è figa, è trendy. Essere i trogloditi del cassonetto non è una buona immagine". Argomenti inceneritore rifiuti 
None Leggi i commenti I commenti dei lettori 
None Leggi i commenti I commenti dei lettori 
VEDERE TUTTO NERO sempre, anche senza un reale motivo. Essere pessimisti di natura fino a oggi sembrava solo un frase fatta. Invece pare proprio che ci sia una base scientifica. C'è un piccolo spazio nel nostro cervello, una parte evolutivamente "antica", dove pessimismo, sensazioni negative e umore cupo tendono a essere predominanti. A mappare questi processi è una ricerca dell'University College di Londra pubblicata sui Proceedings of the National Academy of Sciences . Lo studio dimostra per la prima volta che l'abenula, una piccola regione triangolare dell' epitalamo , è la zona del cervello dove vengono elaborati i pensieri negativi sugli eventi futuri. Una sorta di "motore" del pessimismo che si mette in moto davanti a determinate situazioni. Grazie alla risonanza magnetica del cervello di 23 volontari sani, i ricercatori hanno verificato come l'abenula si attivi in risposta alle immagini associate a scosse elettriche dolorose. Mentre non "lavora" quando ai volontari sono stati sottoposti scenari più rassicuranti. Precedenti studi sugli animali hanno rilevato che l'attività dell'abenula sopprime la dopamina , il neurotrasmettitore prodotto dal cervello in risposta a stimoli piacevoli. "L'abenula traccia le nostre esperienze, rispondendo però di più quando ci aspettiamo eventi negativi", afferma Jonathan Roiser, autore della ricerca. "Avere un'abenula iperattiva può indurre le persone a pensare in maniera sproporzionatamente negativa". Questa piccolissima zona del cervello era già stata associata con la depressione , ora questo nuovo studio mostra come potrebbe essere coinvolta nel causare alcuni sintomi depressivi come una scarsa motivazione e uno strisciante pessimismo. "Un'abenula iperattiva potrebbe indurre la gente a fare previsioni sproporzionatamente negative", osserva la ricerca. Ora il passo successivo dello studio è quello di comprendere meglio come l'abenula "può aiutarci a sviluppare trattamenti migliori contro le depressioni resistenti ai farmaci", concludono i ricercatori. Argomenti depressione cervello dopamina 
A quattro anni e due giorni dall’ultima apparizione in zona, allora presso la Reggia di Venaria, tornano i Simple Minds, attesi domani al GruVillage di Grugliasco (ore 22, 35 euro di pedaggio all’ingresso). Alla vigilia dell’appuntamento dialoghiamo con Jim Kerr, voce della band scozzese e insieme al chitarrista Charlie Burchill unico superstite della formazione che arrivò per la prima volta a Torino il 30 settembre 1980, esibendosi al Palasport di spalla a Peter Gabriel. Siete tra i pochi gruppi degli anni Ottanta rimasti sulla breccia: qual è il lascito musicale di quel decennio? "Vero… Ma non ci accontentiamo di rimanere confinati là, siccome in senso creativo sentiamo ancora il bisogno di mirare in alto. L’eredità degli anni Ottanta ha a che fare ovviamente con l’imponente quantità di musica prodotta in quel periodo: chiunque può verificarlo di persona, decidendo quanto sia rilevante in confronto a quelle di altri decenni". Con Charlie Burchill suonate insieme dal 1977, ai tempi del punk, quando ancora vi facevate chiamare Johnny & The Self Abusers: che cosa vi ha tenuti uniti in tutto questo tempo? "Il legame fra noi due è molto profondo. Non siamo solo partner musicali, direi anzitutto amici: il nostro rapporto è cominciato quando avevamo otto anni e giocavamo insieme per strada. Da allora sono trascorsi 50 anni, ma continuiamo a farlo in questo gioco chiamato musica. Arriviamo dallo stesso mondo, ma insieme ne abbiamo inventato un altro, che in qualche modo ci ha dato la possibilità di andare molto oltre la vita poco elettrizzante che ci si prospettava davanti. Il nome del mondo che abbiamo inventato è Simple Minds, ed è tuttora in evoluzione. A vete cominciato quando i dischi erano ancora in vinile, mentre ora siamo nell’era dell’mp3: quanto e com’è cambiato il mestiere di musicista? "Nel nostro caso non più di tanto, in realtà. In fondo continuiamo a fare ciò che abbiamo sempre fatto dal 1977: cercare melodie, suoni, parole, atmosfere, emozioni… Mettiamo in musica i nostri sogni, grazie al contributo di altri musicisti, fonici e produttori. Il risultato di tutto ciò sono le canzoni che registriamo: fatto quello, non resta altro che portarle fuori e suonarle dal vivo ai quattro angoli del pianeta, sperando che alla gente piacciano quanto piacciono a noi". Avete un rapporto speciale con l’Italia: il Dvd intitolato “Verona”, l’album “Neapolis”, la sua casa in Sicilia… Da cosa dipende? "Quando avevo 14 anni, i miei genitori – mamma in particolare, con gli straordinari in fabbrica – fecero i salti mortali per raggranellare i soldi necessari per pagarmi una gita scolastica in Italia. Risultato: mi appassionai istantaneamente al vostro paese e a molte cose tipicamente italiane. E tre anni dopo con Charlie feci autostop da Glasgow a Verona: fu un’esperienza inebriante. D’altra parte, l’Italia ha preso a cuore i Simple Minds, specialmente negli anni Ottanta. E nel decennio seguente io ho preso a cuore la Sicilia. Amo davvero la Scozia, ma le mie fantasie sono per l’Italia". Ricorda il primo concerto torinese, di spalla a Peter Gabriel? Il pubblico non vi accolse benissimo… "Quella volta facemmo una trentina di date insieme a Peter e direi che in una sola occasione il pubblico ci apprezzò. Gli spettatori torinesi attesero piuttosto pazientemente la sua esibizione: noi eravamo una specie d’intralcio! Eppure avevamo fiducia nei nostri mezzi: era uscito da poco “Empires And Dances”, che consideravamo all’altezza dei migliori dischi di quell’anno. Avendo accanto sul palco musicisti di talento come Charlie, Derek Forbes e Mick MacNeil, sapevo che era solo questione di tempo: presto la stessa gente che ci fischiava contro ci avrebbe accolto a braccia aperte. E avevo ragione: eravamo inarrestabili. Dunque sono lieto e orgoglioso di tornare a Torino, a dispetto degli oggetti che ci arrivarono addosso quella volta". Argomenti simple minds concerto gru village interviste torino interviste spettacoli jim kerr 
TRIPOLI - È "ormai fuori controllo" l'incendio divampato domenica notte ad un deposito di carburante vicino l'aeroporto di Tripoli, colpito da un razzo, e poi propagatosi ad una seconda cisterna. E' quanto denuncia un portavoce della National Oil Company (Noc), la compagnia petrolifera libica, secondo le quale anche "i vigili del fuoco si sono allontanati perché la situazione è fuori controllo". In totale sono in fiamme oltre sei milioni di litri di carburante. I depositi si trovano a 10 chilometri dal centro della capitale e le autorità hanno chiesto l'evacuazione di tutti gli abitanti nell'arco di 5 chilometri dall'incendio, coinvolgendo quindi molti quartieri della città. Il rischio ora è che le fiamme si propaghino ad una maxi-gazometro dove sono stoccati 90 milioni di litri di gas liquido. Il governo libico ha chiesto l'aiuto degli organismi internazionali per spegnere le fiamme, paventando una "catastrofe umanitaria e ambientale". [[ge:rep-locali:repubblica:92628016]] La Libia è nel caos, e non solo per l'emergenza all'aeroporto di Tripoli. Gli scontri tra la milizie di Zintan e di Misurata, che hanno causato l'incendio, continuano e i diplomatici occidentali continuano ad abbandonare il Paese. Dopo gli americani - che hanno lasciato la capitale libica due giorni fa - a ricevere l'indicazione di partire sono stati oggi i diplomatici tedeschi e austriaci. Resta invece a Tripoli l'ambasciatore italiano Giuseppe Buccino, unico tra gli occidentali. Il ministro degli Esteri Federica Mogherini chiede di "ricondurre gli sforzi internazionali in Libia ad un coordinamento Onu per fermare le violenze", mentre il premier Matteo Renzi, in una lettera ai senatori della maggioranza, ricorda tra l'altro che la Libia "per noi italiani è il problema più prossimo" tra i tanti fronti internazionali di crisi. E in serata ha anche twittato rifendendosi all'emergenza libica. [[ge:rep-locali:repubblica:92628469]] Argomenti libia tripoli 
