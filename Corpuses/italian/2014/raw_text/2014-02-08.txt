NAPOLI – Il primo big match dimostra a Clarence Seedorf, semmai ce ne fosse stato il bisogno, che di lavoro da fare ce n’è ancora tanto, per riportare il Milan ai livelli che gli competono. I rossoneri pagano dazio al San Paolo, sul campo di un Napoli che si lascia alle spalle una settimana difficile e guarda con maggiore fiducia alla corsa Champions, tenendo la Fiorentina a tre lunghezze, e alla semifinale di ritorno di Coppa Italia contro la Roma. Decide il match la doppietta di Gonzalo Higuain nel secondo tempo, dopo che Inler aveva risposto all’esordiente Taarabt (il migliore dei suoi insieme ad Abbiati), in avvio di gara. SUBITO FUOCHI D’ARTIFICIO – Il marocchino ex Fulham e QPR esordisce dal 1’, così come Essien, e gli bastano sette giri d’orologio per presentarsi al pubblico della Serie A: Taarabt riceve palla ai sessanta metri, porta palla in slalom fino al limite dell’area e fulmina Reina con un bel destro a giro. La reazione azzurra è pressoché immediata, con Inler che, aiutato dalla deviazione di De Jong, batte Abbiati dalla distanza. Gli uomini di Benitez continuano a macinare gioco, andando più volte vicini al vantaggio, soprattutto con Higuain, Mertens e Insigne, e colpendo un palo con Maggio. SORPASSO FIRMATO HIGUAIN – Non cambia l’inerzia del match nella ripresa, che vede il Napoli costantemente in attacco e il Milan in palese difficoltà, soprattutto sugli inserimenti dei tre uomini della trequarti. Quello che fa la differenza, nella ripresa, è la bravura di Gonzalo Higuain nel farsi trovare tra Rami e Mexes per poi sbucare alle loro spalle sui palloni in profondità: è così che il Pipita firma il suo gol n.11 in campionato, depositando in rete il cross dell’ispirato Inler, e sfiora poco dopo il raddoppio, su bel servizio di un ottimo Jorginho. BALO PIANGE, IL PIPITA CHIUDE – Il solo Taarabt crea veri grattacapi a Reina, mentre Balotelli ha le polveri bagnate: il bomber della nazionale azzurra non riesce ad approfittare di un buco del portiere avversario sul cross di Montolivo e, sostituito poco dopo, si nasconde dietro la giacca della tuta per lasciarsi andare alle lacrime. Al pianto di Balo fa da contraltare il sorriso di Higuain che, all’82’, conclude a rete la bella azione ispirata da Hamsik e rifinita dal subentrato Callejon, chiudendo l’incontro. Il risultato non cambierà più, certificando la grande prova di un Napoli in palla e lanciato verso il retour match di Coppa con la Roma. NAPOLI-MILAN (1-1) NAPOLI (4-2-3-1): Reina 6; Maggio 6.5, Fernandez 6, Albiol 6, Ghoulam 6, Inler 7 (43′ st Dzemaili sv), Jorginho 6.5; Insigne 6,5 (33′ st Callejon 6.5), Hamsik 7 (38′ st Behrami sv), Mertens 7; Higuain 7,5. (1 Rafael, 15 Colombo, 3 Uvini, 4 Henrique, 5 Britos, 22 Radosevic, 13 Bariti, 19 Pandev,91 Zapata). All.: Benitez MILAN (4-2-3-1): Abbiati 6,5; Abate 5, Mexes 5, Rami 5, De Sciglio 5,5; Essien 6, De Jong 5.5;Emanuelson 5 (24′ st Montolivo 6), Robinho 5 (1′ st Kaka 6), Taarabt 6,5; Balotelli 5 (28′ st Pazzini 6). (1 Amelia, 59 Gabriel, 4 Muntari, 8 Saponara, 16 Poli, 21 Constant, 26 Silvestre, 37 Petagna, 81 Zaccardo). All. Seedorf ARBITRO : Massa di Imperia RETI : nel pt 7′ Taarabt, 10′ Inler; nel st 10′ e 36′ Higuain ANGOLI : 5-0 per il Napoli RECUPERO : 0′ e 3′ AMMONITI : Abbiati, Inler, Jorginho e Callejon per gioco scorretto; Taarabt per comportamento non regolamentare SPETTATORI : 40 mila. Argomenti serie a milan ac ssc napoli Leggi i commenti I commenti dei lettori 
Una grossa frana ha interessato nella serata di sabato le mura sottostanti via Digione nel quartiere di San Teodoro, a Genova. Diversi massi a causa delle piogge di questi giorni si sono staccati dalla parete rocciosa e sono finiti nel parcheggio di via Mura degli Angeli dove alcune auto sono state danneggiate. Sul posto sono intervenuti i mezzi dei vigili del fuoco e della polizia municipale. Non è stato necessario evacuare gli stabili, non ci sono feriti. Per precauzione è stato però chiuso il parcheggio. [[ge:rep-locali:rep-genova:78076854]] Lo smottamento ha creato molta tensione nei residenti della zona per un triste precedente: in via Digione, il 21 marzo del 1968 morirono a causa di una frana 19 persone. Per questo molte persone questa sera sono uscite in strada dalle loro case a sincerarsi di quanto stava accadendo. Argomenti genova frana via digione 
None Leggi i commenti I commenti dei lettori 
NAPOLI – Dopo le sconfitte di Bergamo e Roma, il Napoli torna a vincere contro il Milan, al termine di una gara giocata bene e con autorità. Lo riconosce anche Rafa Benitez, che non lesina elogi per i suoi ragazzi: “Faccio i complimenti ai miei giocatori per la partita di Roma e per quella odierna, in cui abbiamo giocato con grande intensità e qualità – dice il tecnico spagnolo – Higuain può fare la differenza, ma i compagni lo hanno aiutato tantissimo e creato tanto in attacco, si poteva fare ancora di più. Avevamo già fatto benissimo con la Roma, comunque”. “PRESTAZIONE DI ALTISSIMO LIVELLO” – Contro le grandi, il Napoli difficilmente tradisce, mentre inciampa frequentemente con le avversarie di rango minore: “Difficile spiegare come mai abbiamo perso punti contro squadre piccole, ma sicuramente l’atteggiamento di Roma e Milan è diverso da quello delle squadre che aspettano sempre dietro la linea della palla – è l’analisi di Benitez – Sono molto positivo anche perché abbiamo ancora tanto margine per crescere. Siamo tutti contenti perché la prestazione della squadra è stata di un livello altissimo. Ne ho parlato con il presidente ed è d’accordo con me”. “JORGINHO PUÒ CRESCERE MOLTO” – Tra i protagonisti della serata ci sono Inler e Jorginho, che si sta inserendo bene nell’organico di Benitez: “Gokhan è un giocatore eccezionale, ha mostrato oggi le sue qualità – riconosce l’allenatore azzurro – Anche Jorginho lavora bene, è giovane, gli manca un po’ di lavoro fisico, ma con due partite alla settimana è difficile crescere in fretta. Sicuramente migliorerà in futuro, con la prossima preparazione precampionato. Adesso ha una cosa difficile da trovare che è la velocità e la qualità delle giocate”. DE LAURENTIIS: ”GRANDE VITTORIA” – La soddisfazione di Aurelio De Laurentiis, come è ormai consuetudine, passa per Twitter: “Una grande vittoria! Ora tutti insieme per aspettare la Roma”, scrive il presidente azzurro, che ha seguito la partita al fianco del sindaco Luigi De Magistris. HIGUAIN: ”SAPEVO CHE SAREI TORNATO AL GOL” – Il sollievo e la gioia del Napoli, per questo successo che arriva dopo due sconfitte, sono tutte negli occhi e nel sorriso di Gonzalo Higuain, che segna i suoi primi gol su azione dell’anno: ”Sono sempre stato tranquillo perché, al Napoli, quando non segna uno segna l’altro – dichiara l’argentino subito dopo il triplice fischio dell’arbitro – Non ero preoccupato, sapevo che prima o poi sarei tornato al gol. Oggi, la partita era iniziata male per noi, ma la squadra ha dimostrato di avere carattere e trovato un risultato importante. Abbiamo fatto tante partite buone, ci mancava un po’ di fortuna, ma la squadra aveva fatto benissimo anche prima. Oggi abbiamo guadagnato tre punti contro una squadra importante. Balotelli? Sappiamo che è un grande giocatore, ma io sono felice per la mia squadra e per quello che abbiamo fatto”. Argomenti serie a ssc napoli rafael benitez aurelio de laurentiis Leggi i commenti I commenti dei lettori 
MADRID - La coppia di Madrid in testa alla Liga. Il Real agguanta infatti l'Atletico, che conclude con il ko per 2-0 ad Almeria una settimana nera cominciata con lo 0-3 proprio contro i blancos nell'andata della semifinale di Coppa del Re. Ora le due squadre della capitale sono appaiate a 57 punti e potrebbero essere raggiunte dal Barcellona, che gioca domenica sera a Sivilglia. Il Real Madrid raggiunge i colchoneros battendo 4-2 il Villarreal. Senza Cristiano Ronaldo, che scontava la prima delle tre giornate di squalifica, Bale ha aperto le marcature al 7', prima della rete di Benzema, su cross proprio del gallese, al 25'. Il sottomarino giallo torna in corsa con Mario, che accorcia al 43'. Nella ripresa le reti di Jese al 19' e di Benzema al 31' chiudono definitivamente i conti. Nel mezzo la rete di Dos Santons al 24'. Ad Almeria finisce 2-0 per i locali, che compiono un importante salto in avanti in classifica, contro l'Atletico: decide la doppietta di Verza negli ultimi 10 minuti della partita (il secondo gol su rigore). L'Atletico ha chiuso anche la partita in dieci per l'espulsione di Aranzubia. Nelle altre partite disputate, il Valencia ha travolto il Betis (5-0). Netto successo anche del Rayo Vallacano sul Malaga (4-1). Argomenti liga atletico madrid calcio spagnolo real madrid Leggi i commenti I commenti dei lettori 
La prima giornata del confronto Usa-Italia vede le azzurre formato Primavera avanti per due match a zero, con Karin Knapp e Camila Giorgi che non fanno rimpiangere lo squadrone che ha fatto la storia. Anzi. Se queste sono le seconde e terze file del nostro tennis femminile, possiamo dire che il ciclo cominciato nel 2006 con la prima delle quattro vittorie in Fed Cup (le altre sono state nel 2009, nel 2010 e nel 2013) non si chiuderà con l'era di Schiavone, Pennetta, Vinci ed Errani. È un risultato che mi dà una soddisfazione raddoppiata perché quando si seppe che Serena Williams, Sloane Stephens e Venus Williams, le tre americane da caratteri cubitali, non avrebbero affrontato la glaciale Cleveland d'inizio febbraio, un amico mai tenero con la FIT si premurò di farmi notare che per Sara Errani, Roberta Vinci e Flavia Pennetta sarebbe stata un'altra gara da favoritissime, "come a Cagliari dove non c'era Maria Sharapova e nemmeno, come si chiama?, quella 'Pav' qualcosa" (Pavlyuchekova, immagino). Inevitabile conclusione irridente: "La FedCup è facile vincerla così". Poiché alla finale di novembre a Cagliari io c'ero e so quanto le italiane si siano sudate il successo per 4-0 sulle russe, gli risposi malamente: "Primo, gli avversari non si scelgono. Secondo, le nostre danno il massimo sempre e comunque". Qualche giorno fa, ecco la sorpresa: Sara e le altre chiedono di poter saltare il primo turno del World Group di Fed, incastrato tra i tornei di Parigi e Doha, la Federazione decide di accontentarle, Corrado Barazzutti - reduce dal trionfale week end fogniniano di Davis in Argentina - accetta di buon grado anche perché è l'occasione per provare davvero Karin Knapp, classe 1987, WTA 40, Camila Giorgi, 1991, WTA 84, e Nastassja Burnett, 1992, WTA 161. Più l'assoluta novità Alice Matteucci, 18 anni, pescarese, WTA 704, che ho visto in campo l'anno scorso al torneo giovanile di Pasqua al TC Firenze, dov'era testa di serie numero 1. La ricordo lottare a lungo contro una canadese davvero tosta, Gloria Liang. Vinse per 4-6 6-4 6-2. Per ulteriore scorno del mio amico anti-FIT, le americane sono giovanissime e, sulla carta, più forti delle nostre: Madison Keys, 1995, WTA 37, e Christina McHale, 1992, WTA 62 (è stata 20 due anni fa), giocano i singolari; Alison Riske, 1990, WTA 46, e Lauren Davis, 1993, WTA 59, il doppio. Forse. Delle otto convocate da Barazzutti e Mary Joe Fernandez, la sola Karin Knapp non è nata negli anni 90. Sono lei e McHale ad aprire il confronto nel gremitissimo Auditorium di Cleveland: è giusto, sono le uniche ad avere un po' d'esperienza in FedCup, con quattro match all'attivo l'azzurra e sette la stelle-e-strisce. Un unico precedente tra le due, agli Internazionali BNL d'Italia l'anno scorso con Christina vittoriosa per 7-5 6-2. Da allora, però, Karin è cresciuta e maturata definitivamente, lasciandosi alle spalle le scorie psicologiche dei guai al cuore e al ginocchio che l'avevano fermata per tre anni. Ed è in forma smagliante, come ha mostrato agli Australian Open dove è stata lì lì dal mettere fuori Maria Sharapova dal torneo, cedendo per 10-8 al terzo set. Il primo set è dominato dalla sudtirolese ormai di casa ad Anzio, che impone il proprio gioco. Potente e precisa da fondo campo soprattutto una volta ottenuto il break, lascia che sia McHale a sbagliare di più e chiude sul 6-3 in poco più di 50 minuti. Il secondo set comincia con Karin che ha l'occasione di andare in fuga con il primo game conquistato alla quinta palla di break. Ma l'americana recupera subito lo svantaggio, prende le misure e diventa più aggressiva: le basta fare il break quand'è avanti 4-3 e poi mantenere il proprio turno di servizio per andare al terzo set. Karin torna a martellare da fondo campo e McHale fatica a ritrovare il ritmo del set precedente. La ragazza di Brunico ha un solo pausa al quinto game, quando perde il servizio, e per il resto lascia le briciole alla tenace attuale numero 10 statunitense. Finisce 6-1. Una prova convincente. Nel secondo singolare Camila Giorgi dà una lezione a Madison Keys, dalla quale era stata sconfitta (3-6 6-4 6-4) nel 2012 ai quarti di New Braunfels. L'americana, peraltro, allo Slam di Melbourne era arrivata al secondo turno. Il primo set dura poco più di mezz'ora, durante la quale l'azzurra fa quel che lei preferisce: attacca su ogni palla, forza sempre il ritmo, rischia anche quando potrebbe puntare di più sull'errore dell'avversaria. Il 6-2 è perfino troppo generoso con Madison, che non entra mai in partita. La maceratese continua a macinare tennis vorticoso anche nel secondo set, la ragazza di Rock Islands in Illinois e, credo, la sua capitano - che pure è stata eccellente tennista - non ci capiscono un accidente, il match fila via che è una meraviglia (per noi, non per il pubblico di Cleveland): 6-1 in 28 minuti. Camila esce dal campo felice. Finalmente è anche lei una di "quelle della Fed". Argomenti monday's net 
Giovedi 13 febbraio alle 20 Granlasco ospita un incontro con i protagonisti italiani della Mini Transat Serata Mini Transat a Roma, tutta da vivere, occasione da non perdere: Granlasco la organizza presso la propsia sede a Scalo de Pinedo sul Tevere, giovedi 13 alle 20. Racconti, testimonianze, immagini e le parole dei protagonisti per rivivere la straordinaria ultima edizione della Mini Transat. In collaborazione con la Classemini italiana, hanno confermato numerosi dei navigatori italiani che hanno partecipato alla regata. Leggi i commenti I commenti dei lettori 
NAPOLI – Eccezion fatta per la prova del debuttante Taarabt, nulla sembra girare per il verso giusto per il Milan, nella serata di Napoli. A rubare i titoli, però, è il pianto a dirotto di Mario Balotelli, sostituito nella ripresa, reazione che Clarence Seedorf commenta senza drammatizzare: “Ci sono dei momenti in cui si esprimono emozioni, non è la prima volta che vedo giocatori piangere – dice l’allenatore olandese, nel post-gara del San Paolo – È stato un suo momento particolare, è successo anche a me tante volte. Mario deve crescere in generale. Col Cagliari ha fatto un’ottima gara a livello di gioco, oggi forse ha sfruttato male la profondità. Sono contento che voglia migliorare, tutti giochiamo male qualche volta, non lo vedo un grande problema”. “BENE TAARABT, HA FATTO UN GRAN GOL” – Al di là delle lacrime di Balo, sono tanti i problemi evidenziati dal Milan contro i partenopei, anche se il tecnico rossonero vede il bicchiere mezzo pieno: “È un passo indietro dal punto di vista del risultato, ma ho visto tante cose positive – dichiara Seedorf – Abbiamo preparato la partita, poi Honda e Kakà hanno avuto la febbre. Nella ripresa ho visto che Abate faceva un po’ di fatica e ho optato per avanzare Emanuelson, senza sprecare un cambio. Non ci siamo spaccati in due, dobbiamo prendere gli spunti positivi, lavoreremo sulle cose che non vanno. Taarabt? Ha fatto un’ottima gara, si è presentato bene, si è impegnato molto, ha fatto anche un grande gol”. “DE JONG-ESSIEN? UN TEST PER L’ATLETICO” – Diverse le esclusioni illustri, da Muntari a Montolivo, fino a Kakà: “Abbiamo la Champions, Kakà è stato fuori per la febbre, avrebbe giocato lui ma era meglio preservarlo un po’ – spiega Seedorf – Il mio lavoro, oltre a fare più punti possibile, è ricostruire giocatori che non ho trovato in grande forma fisica. Per esempio Mexes è stato fuori per un po’, e pensavo che dargli la fascia di capitano potesse essere un’ulteriore motivazione per sentirsi parte di questo gruppo. Montolivo lo vedo molto bene, è molto tranquillo. In Champions abbiamo una partita importante senza Montolivo e Muntari, non potevo arrivare a quella partita senza aver mai provato de Jong ed Essien insieme”. Argomenti serie a milan ac clarence seedorf Leggi i commenti I commenti dei lettori 
