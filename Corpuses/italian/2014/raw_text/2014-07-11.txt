ROMA  - ELIZABETH McGovern ha iniziato la sua carriera di attrice in "Gente  comune" di Robert Redford, nel 1981 è stata candidata all'Oscar per  "Ragtime" di Milos Forman, è stata la star di dozzine di grandi film,  non ultimo "C'era una volta in America" diretto da Sergio Leone e, negli  ultimi anni, è anche una star televisiva, con il ruolo di Cora in  "Downton Abbey". Pochi sanno però che negli ultimi anni si è costruita  una solida carriera anche come musicista, con la sua band, Sadie and the  Hotheads, con la quale gira il mondo suonando musica americana, con un  occhio verso la tradizione e uno verso la canzone d'autore. Ed è brava.  "Meglio non esagerare, diciamo che mi diverto molto e che oggi, senza la  musica, non potrei vivere", ci dice al telefono da Londra, per  presentare l'esordio italiano della sua band, domani sera a Piazza del  Popolo a Roma, nel concerto "Hard Rock Live in Rome" organizzato  dall'Hard Rock Cafè, che avrà come headliner i Negramaro. Come è nata la sua passione per la musica? "Sono  cresciuta con le canzoni di Joni Mitchell, Paul Simon, Bob Dylan,  Leonard Cohen, e a Los Angeles era facile passare qualche serata con  musicisti e band. Un giorno, mentre camminavo in strada a Londra, ho  visto sulla vetrina di un negozio l'annuncio di un corso di chitarra. Ho  preso il numero di telefono e così ho conosciuto Steve Nelson, che con  grande pazienza non solo mi ha insegnato a usare la chitarra, ma mi ha  anche incoraggiato a scrivere canzoni. All'inizio le facevo, con il suo  aiuto, solo per me. Poi mi ha suggerito di provare a farle ascoltare a  qualcun altro e così ho fatto, una sera, in un pub . Ero molto  emozionata, ma nessuno mi ha fischiato. Quindi ho preso coraggio e sono  tornata ad esibirmi la settimana dopo, e poi ancora, e pian piano tutto  questo ha preso un'altra dimensione". Quindi oggi abbiamo Elizabeth McGovern musicista, anzi "singer songwriter", cantautrice... "All'inizio  non pensavo di poter cantare, mi piaceva l'idea di scrivere canzoni e  magari avere qualcun altro che le potesse interpretare. Ma poi, provando  e riprovando, mi sono resa conto che le mie canzoni sono molto  personali e che alla fine le avrei dovute cantare io stessa. E così è  successo, molto naturalmente". Andare sul palco e cantare non è come recitare un personaggio. "Sono  due cose molto diverse, soprattutto perché nella recitazione, per  quanto io possa mettere qualcosa di mio, le parole che dico sono state  scritte da qualcun altro, mentre nelle canzoni ci sono io, i miei  pensieri. Per questo, nonostante fossi abituata a recitare, ci ho messo  molto a superare la paura del palco cantando. Ed anche per questo la  band è ufficialmente capitanata dal mio alter ego, Sadie, un personaggio  a suo modo. Anche se oggi la differenza tra Sadie e me è praticamente  nulla". Quindi scrivere canzoni è per lei un modo di raccontarsi... "Diciamo  che mi metto in gioco senza falsità, non sono così brava da far  diventare interessanti le cose che provo o che penso. Ma mi piace l'idea  di toccare il cuore e la mente della gente con le canzoni. Del resto il  mio universo di riferimento è quello dei cantautori degli anni  Sessanta, non potrei fare altro, non ne sarei capace e sarei anche  troppo vecchia per la musica di oggi...". Difficile far convivere l'attrice con Sadie and the Hotheads? "Questa  settimana sono impegnata nel lavoro televisivo fino a venerdì (oggi,  ndr). Sabato prendo le mie cose e vengo a Roma per suonare con la band.  Domenica torno a Londra perché lunedì inizio un'altra settimana di  lavoro per la tv. Diciamo che mi ritengo fortunata perché posso fare  cose che amo. Ho cominciato una nuova vita da attrice con "Downton  Abbey" e una nuova vita da musicista con Sadie and the Hotheads. Non  potrei chiedere di meglio". Ha invitato alcuni dei suoi amici italiani a vederla in concerto sabato? "Ho  invitato tutti, i miei colleghi attori e registi, li vedrò con piacere  nel backstage, ma il più importante di tutti, Sergio Leone,  sfortunatamente non potrà esserci. Lui è stato davvero fondamentale per  la mia vita". Argomenti elizabeth mcgovern 
"ECCO. Finalmente. Non sono più un "mostro"". L'altro giorno l'avvocato e imprenditore Alfredo Romeo, per anni - ora non più - titolare dell'appalto per la gestione del patrimonio immobiliare di Napoli, è stato definitivamente assolto dalla Cassazione. Romeo è stato definitivamente assolto dalla Corte di Cassazione con la formula più ampia, "perché il fatto non sussiste". Era stato condannato a tre anni di reclusione per corruzione, turbativa d'asta e rivelazione di segreto. Ma la Suprema Corte ha smantellato l'intero impianto accusatorio. "Ed io ne esco ovviamente sollevato". Dopo quasi sette anni da incubo. Cosa ha pensato quando il suo legale le ha comunicato la notizia? "Non sono più un mostro. Non sono più un mostro. Io l'ho sempre sostenuto che il cosiddetto affaire Global Service non solo era destituito di qualunque possibile fondamento giuridico, ma, come verificato sin dai primi passi dell'indagine, era addirittura carente dell'oggetto stesso delle censure, in quanto il presunto appalto del Global Service per le strade di Napoli non ha mai avuto luogo". Più amareggiato per la vicenda o più sollevato per l'assoluzione? "Esco ovviamente sollevato per il riconoscimento della mia totale estraneità ai gravi fatti penali ingiustamente attribuitimi. Mi auguro ora che i media, anche per semplici ragioni di equità, possano contribuire a ristabilire il corretto clima di fiducia intorno alla mia persona, al percorso imprenditoriale che rappresento ed alle aziende del mio Gruppo". Nessuna rivendicazione? "Ora la giustizia ha vinto. E questo mi conferma nella convinzione che la verità prima o poi trionfa sempre. E che l'impegno e la tenacia non debbano mai venire meno: sono, sempre, elementi essenziali per un corretto ed efficace sviluppo imprenditoriale. Eppure..." Eppure? "Su questa vicenda tanto si è ricamato e tanto si è strumentalizzato, in danno delle persone coinvolte e delle loro famiglie, compresi i dipendenti delle mie aziende (e le loro famiglie, anche). Ed è ai miei dipendenti che rivolgo, adesso, un sentito ringraziamento per la lealtà e l'impegno con cui hanno garantito la forza dell'azienda in questi anni". Il Gruppo Romeo resta una realtà imprenditoriale solida. "Ma danni, in questi anni, ce ne sono stati. Perché, con grave responsabilità dei media, è diventato quasi uno sport quello di associare, in qualunque occasione, il mio nome a una contaminante e pericolosa immagine di corruttela e mazzette". Legittimo il suo stato d'animo in questo momento, ma non parliamo di "sport". Fu lei, negli anni di Tangentopoli, in occasione del suo primo arresto a cui seguirono processi con condanna per corruzione e poi la prescrizione del reato, a dire che i politici erano "cavallette" che chiedevano continuamente soldi. E fu lei, all'epoca, a pagare i partiti. "Ripeto, ho pagato un'immagine fortemente pregiudizievole e immeritatamente dannosa per chi sta sul mercato, e per lo sviluppo delle mie aziende che, invece, hanno sempre fatto della qualità, dell'innovazione e dell'impegno professionale e civico il loro obiettivo. E il pregiudizio non ha danneggiato solo me". Chi altri? "L'intera città di Napoli. Anche perché si è pensato che erogare servizi di qualità ai cittadini fosse un'operazione banale. E invece è operazione altamente professionale, che richiede profondi know-how e competenze in continua evoluzione. Il pregiudizio ha avuto la meglio e gli esiti della sua vittoria sono sotto gli occhi di tutti. Ma ora voglio parlare di me. Ed io sono sollevato, lo ribadisco. Spero che i media, ora, facciano la loro parte nel rendere nota l'infondatezza di quelle accuse. Anche così le aziende del mio gruppo potranno oggi rilanciare, in un clima si spera diverso e con rinnovato impegno, le rilevanti attività svolte su tutto il territorio italiano. Ma bisogna innanzitutto superare definitivamente i vincoli e le contraddizioni che rendono farraginoso il funzionamento della Pubblica amministrazione, la cui profonda ristrutturazione resta, a mio avviso, il punto centrale per la ripresa produttiva del Paese in tutti i settori". Argomenti interviste napoli alfredo romeo 

Scene degne della Cavalleria rusticana di Verga vicino al parco del Valentino. Un algerino è stato ferito da un colpo di pistola ad un piede quando ormai faceva sera in corso Massimo d'Azeglio all'angolo con via Berthollet. Si chiama Nabil Omat, ha 37 anni e qualche precedente. A sparare è stato, secondo il suo racconto, un italiano suo rivale in amore al termine di un litigio per una ragazza contesa. "La mia ragazza - ha spiegato Nabil agli agenti - che lui non lascia in pace". L'aggressore è poi fuggito ed è ricercato dalla polizia. Il ferito è stato trasportato in ospedale, ma le sue condizioni non sono gravi: medicato al pronto soccorso del Cto è stato dimesso poche ore dopo con tre giorni di prognosi. Gli investigatori della squadra mobile sarebbero sulle tracce dello sparatore anche se il movente passionale non è dato per scontato. 
A GUARDARE il mondo da dentro una lacrima, il mondo sembra che affoghi. Eppure una lacrima è una lente così potente  -  e così personale  -  che neppure il più bravo degli oculisti saprebbe fare di meglio. Perché l'oculista pretende di restituire, attraverso una lente, il mondo com'è, mentre una lacrima restituisce il mondo deformato da chi lo guarda. In questo sta il suo limite e la sua forza. In questo sta la responsabilità di mostrarlo. "La lacrima è vuota ", dice un personaggio di L'uomo è un grande fagiano nel mondo, il romanzo del Premio Nobel Herta Müller che uscirà in ottobre da Feltrinelli nella traduzione di Margherita Carbonaro. "La lacrima è vuota. Riempila d'acqua". La lacrima è la parola del corpo che nessuna censura può occultare dentro un archivio. Cos'è d'altra parte la lacrima se non un doloroso  -  o commosso  -  atto di libertà? Di libertà  -  tema a cui sarà dedicato il suo incontro al Festival Collisioni, il 20 luglio a Barolo  -  parliamo con Herta Müller al Literaturhaus di Berlino, città in cui vive dal 1987 dopo essere sfuggita alle tagliole della dittatura di Ceausescu in Romania. Da qui la sua lacrima, che a ogni libro esce dura e poetica, un'avventura letteraria tra le più radicali degli ultimi decenni. Ed è quel prisma  -  la brutalità della dittatura  -  che le consente di ricordare quando un'ideologia che dal 1989 sembrava archiviata torna su, come un rigurgito del tempo. E di accorgersi quando la libertà viene messa sotto la suola delle scarpe, soprattutto se i piedi sono quelli di Vladimir Putin. "Quello che sta succedendo in Ucraina è mostruoso. Già il primo passo, l'annessione della Crimea, era inaccettabile. Ma la destabilizzazione della regione più ricca dell'Ucraina prosegue. Putin si fa forte di una propaganda antifascista, ma i suoi valori sono di estrema destra. Vede nemici dappertutto. Perché è di nemici che ha bisogno ogni dittatore per poter giustificare le violazioni dei diritti umani. Putin poi è un esperto in destabilizzazione: ha agenti specializzati, coltiva separatisti. In fondo non vuole davvero riprendersi l'Ucraina: lui vuole soltanto che sia destabilizzata abbastanza da non poter entrare nell'Ue. È diabolico". In tutto ciò supportato da una grande retorica nazionalistica, che oggi soffia in tutta Europa. Non le sembra ci sia un rischio di un contagio sempre più esteso? "Con il nazionalismo si corre sempre il rischio che la situazione perda il controllo. Il nazionalismo ha sempre in sé un elemento irrazionale. Le ideologie non stanno ferme: montano, crescono. Se il nazionalismo fosse solo un sentimento personale, lo si potrebbe vivere anche in un altro modo. Ma nel momento in cui si trasforma in ideologia diventa pericoloso. Nel caso della Russia fa paura il fatto che si ritorni al fantasma della Grande Nazione. D'altra parte Putin arriva dal Kgb, e non conosce altro se non quel mondo". Però quel mondo è passato, in teoria. Il passato non dovrebbe stare lì anche come monito? "Se si fosse aperto un dibattito pubblico su che cosa è stato lo stalinismo, se davvero fosse stato detto a chiare lettere che Stalin era un assassino di massa, Putin non avrebbe la possibilità di comportarsi come si comporta. Ho fatto un viaggio in Ucraina vent'anni fa, e mi ricordo che le uniche sculture pubbliche erano i carri armati della seconda guerra mondiale esposti come opere d'arte. Cosa si è fatto dopo ? Non si è fatto altro che riandare con la memoria agli eroi della guerra. Ecco, Putin è riuscito nell'intento di far rivivere tutto questo. Si tratta di uno strategico e premeditato impoverimento del pensiero ". Ma la fine degli anni Ottanta e l'inizio dei Novanta non sono passati alla storia per il crollo delle ideologie? "C'è stato un momento in cui tutti noi abbiamo pensato che con la Perestroika e la Glasnost i russi ce l'avrebbero fatta. Il Grande Paese si è diviso in tante piccole parti e si è pensato che andava bene così. Ci si è detti "siamo ungheresi, romeni, polacchi: lasciateci stare così". Invece no. Oggi, con l'idea della Grande Nazione, torna tutto come prima. È che Putin è ammalato di fantasmi. Tutto quello che succede ora in Ucraina è il dolore che deriva da suoi fantasmi sovietici. Tutto ciò, lo ripeto, anche perché non è mai stato discusso veramente nulla. Putin ora è apprezzato: non è triste questo? Quello che mi stupisce è che anche ad esempio nell'est della Germania ci sia molta gente che capisce Putin. Lo trovo vergognoso. Il muro è caduto, ora hanno tutto, hanno i diritti... Chi arriva dall'est dovrebbe essere dalla parte dell'Ucraina. Mi fa arrabbiare quando la gente dell'ex DDR dimentica com'era la vita con la dittatura. Da là invece vogliono fuggire tutti. Nessuno vuole stare in questo Impero dell'Eurasia dove Putin comanda". Putin è legato a un'altra questione delicata: Edward Snowden. Il racconto che gli Stati Uniti hanno sempre dato di sé è quello del Paese della Libertà. Eppure oggi Snowden non può dire tutto quello che pensa sugli Stati Uniti. "È una questione complicata. Dopo l'11 settembre gli Stati Uniti si sono persi. I servizi segreti hanno conquistato un potere immenso. Ma gli Stati Uniti restano una democrazia, e questo è importante. È per questo che le forze democratiche devono far sì che il potere dei servizi segreti venga mantenuto entro certi limiti. Detto questo, la cosa che non mi è piaciuta di Snowden è che sia andato dai cinesi e da Putin. Non è stato politicamente intelligente: in questo modo Putin agli occhi del mondo si trasforma nel paladino dei diritti umani. Il che è triste ed è sbagliato. Grazie all'immensa reazione mondiale allo scandalo Snowden la dittatura della Cina e della Russia passano in secondo piano, e questo è pericoloso. E così Putin continua indisturbato a fare passi indietro nel tempo, e ora è quasi come se ci trovassimo al tempo dello stalinismo". La Russia va indietro nel tempo e la Cina sembra voler correre sempre più avanti di tutti. "La Cina è un mostro: Internet bloccato, dissidenti arrestati. È così ricca che potrebbe comprarsi metà della Terra. Tutto questo m'inquieta e mi preoccupa. Per questa ragione voglio continuare a fidarmi degli Stati Uniti. Però gli Stati Uniti devono sistemare alcune faccende. Anche lì succede che vengano violati i diritti, ed è importante che tutto ciò non venga minimizzato. Spero che Google o Wikileaks siano in grado di tenere a freno i servizi segreti. Spero, insomma, che la società civile si difenda. Abbiamo chiaramente bisogno dei servizi segreti, anche per combattere il terrorismo. Ma sono anche convinta di per sé siano diabolici. E sarebbe un problema se non fossero controllati. Perché i servizi segreti non ne hanno mai abbastanza: prendono tutto quel che possono, vanno al di là tutto. Per definizione". Argomenti interviste cultura 
"È un momento delicato, ma non penso che la Germania abbia interesse ad esagerare le tensioni con gli Stati Uniti". A sostenerlo è Jonathan Laurence, professore di Scienze politiche al Boston College ed esperto di Relazioni transatlantiche presso il think tank Brookings Institution di Washington. Professor Laurence, quest'episodio come inciderà sulle relazioni tra i due Paesi? "La situazione è tesa. Berlino stavolta non ha espresso solo la consueta indignazione, ma ha compiuto un atto formale con l'espulsione del capo dei servizi segreti, perché è la terza volta che il popolo tedesco apprende di essere spiato dagli americani. La prima volta è successo con il Datagate, la seconda con l'intercettazione del cellulare della cancelliera e ora con due spie tedesche al soldo degli americani". In cosa differisce quest'ultimo caso dai precedenti? "Non si tratta di programmi d'alta tecnologia, ma di spionaggio più "vecchia maniera": documenti in cambio di soldi. Stavolta poi non c'è in ballo un problema di sicurezza internazionale. È un nuovo colpo per la reputazione Usa perché ancora una volta si dimostra indifferente alla sensibilità europea riguardo alla raccolta di dati". E i tedeschi sono forse i più sensibili, visto che hanno sperimentato lo spionaggio della Gestapo e della Stasi... "Di fatti. L'attuale cancelliera ha fatto il suo debutto in politica proprio dopo il crollo della Stasi. Ecco perché dobbiamo aspettarci che la Germania dichiari a gran voce la sua collera". Cosa può fare l'amministrazione Usa per riparare? "Qualcosa di più che cercare infruttuosi colloqui bilaterali o accordi di non spionaggio reciproco. La Germania non è ingenua, sa che i servizi americani hanno bisogno di operare soprattutto dopo il 2001, ma vuole che si lavori insieme. Non credo però che cerchi il conflitto. Berlino e Washington hanno bisogno l'una dell'altra sia sulle sanzioni contro la Russia in merito alla crisi Ucraina sia sull'accordo di libero scambio". Argomenti interviste esteri 
"LE SCARCERAZIONI annunciate al processo sul clan Moccia? Purtroppo, sono un fallimento della giustizia". Carlo Alemi, presidente del Tribunale di Napoli, il magistrato diventato un simbolo negli anni Ottanta per aver squarciato il patto scellerato tra camorra, Br e Stato sul caso Cirillo, oggi, all'Arengario di Palazzo di Giustizia, saluta formalmente amici, colleghi, istituzioni. La legge prevede che si debba lasciare la presidenza dopo 8 anni di guida, e il suo periodo scade il 18 luglio, anche se non andrà in pensione. "Penso di poter dare ancora molto, lavorare molte ore ogni giorno non mi pesa". Eppure Alemi aveva rinunciato, 2 anni fa, a guidare il Tribunale di Roma, posto a cui lo aveva designato il Csm. Disse "no grazie", per non vanificare l'impegno profuso sulla sua città. E ora che una stagione si chiude, dal suo ufficio in cima alla Torre "A", Alemi riflette con scarne e chiare parole sulla Napoli e la magistratura di oggi. A partire dalla polemica sulle scarcerazioni eccellenti. Presidente Alemi, il processo Moccia resta una brutta pagina: 30 scarcerazioni per scadenza termini, 10 di questi camorristi tornano liberi. Questi allarmi erano noti, segnalati dalla Procura e dalla procura e da lei. Perché è andata così? "È vero. Avevo scritto anche io al presidente della sezione: ma ora saranno altri organismi a valutare eventualmente se ci sono state condotte disdicevoli o poca attenzione. Fatti del genere mi addolorano. Tuttavia devo dire che c'è anche un concorso di colpe. Viviamo in un Paese in cui si vogliono fare le riforme ma poi si taglia indiscriminatamente su sicurezza, sanità, giustizia. Qui manca un dipendente amministrativo su 4, non si possono prolungare udienze oltre un certo orario, né fare straordinari. Il Tribunale conta dei carichi di lavoro che sono unici in Italia". La vicenda del ragazzo morto sotto i calcinacci in Galleria ha ferito la città. Lei condivide l'allarme sull'incuria istituzionale che uccide? "Sì, penso che non si può più vivere contando sulla buona sorte. Spesso attribuiamo ai magistrati un potere di supplenza e li critichiamo, e ci sono giudici che magari sbagliano. Ma altre volte questo accade perché le strutture pubbliche hanno mancato di assicurare quella sorveglianza necessaria. Dico: ciascuno si comporti secondo coscienza, faccia il suo dovere". Lei diventò un simbolo, 20 anni prima del di Pieettrro di Mani Pulite, per il caso Cirillo. Le offrono di entrare in politica e magari di scriverci libri. Che ne pensa dell'onda di magistrati scrittori e amministratori? "Sono contento che si ricordi il caso Cirillo: è una delle pagine più buie della storia della Repubblica, su cui non conviene più cercare prove. È vero: ebbi tantissime sollecitazioni a entrare in politica. Ma non l'ho mai fatto perché volevo fare il magistrato e penso che se un collega, legittimamente, decide di darsi alla politica dopo non dovrebbe tornare più indietro. Anche ai libri rinunciai, era giusto così. Oggi no: avviandomi verso la pensione, potrei davvero scrivere e raccontare tutto nei dettagli". Un altro magistrato, Diego Marno, è al centro della bufera dopo aver chiesto "scusa" per il caso Tortora e aver accettato di afre l'assessore a Pompei. "Ogni essere umano, e quindi qualunque magistrato, può sbagliare mentre ritiene di compiere il proprio dovere. Del collega Marmo ho tutto il rispetto. Francamente non so se i pentimenti si fanno sul giornale, mi hanno insegnato che si svelano nel confessionale se uno è credente oppure semplicemente si fa i conti con la propria coscienza". Argomenti interviste napoli carlo alemi 
PARLA di  una stagione artistica chiusa in pareggio, con i costi per le  produzioni bilanciati dalla vendita dei biglietti, il sovrintendente del  Carlo Felice Giovanni Pacor. E guarda avanti, a un teatro che si aprirà  fisicamente alla città dall'autunno, con l'entrata principale sempre  spalancata e la possibilità di salire nel foyer e in terrazza, per un  aperitivo o una cena. E POI  SOTTOLINEA un rapporto ancor più stretto con il Regio di Torino, che ha  un laboratorio quanto mai utile per lo scambio di scenografie. Un  inguaribile ottimista nel momento più critico dei conti del Carlo  Felice, il sovrintendente del teatro? "Diciamo una persona che cerca di  affrontare un problema alla volta, senza perdere di vista le  opportunità". Così è Giovanni Pacor, triestino con famiglia a Verona,  pendolare dal Tirreno all'Adriatico, scelto dall'allora sindaco Marta  Vincenzi per guidare il più grande teatro d'Italia (come capienza) e  condurlo oltre la crisi che sta attanagliando da anni le fondazioni  lirico-sinfoniche. Sovrintendente, partiamo dalla stagione appena conclusa. Com'è andata? "È  andata benissimo, abbiamo messo in scena produzioni importanti,  ambiziose e abbiamo chiuso questo capitolo in pareggio, visto che i  costi sono stati bilanciati dai biglietti venduti al botteghino". Il pubblico continua a seguirvi? "Sì,  il pubblico ci segue, anche nelle produzioni minori. Ma anche gli  artisti sono con noi e lo hanno dimostrato anche quest'anno". Il piano di diversificazione dell'offerta prosegue? "Certo,  il Carlo Felice è un marchio d'eccellenza di questa città e noi  vogliamo continuare a promuoverlo in tutti i fronti possibili. Proprio  ieri abbiamo lanciato l'idea dei matrimoni, primi in Italia. Nel 2014  metteremo a bilancio il progetto delle poltrone, con le prime sessanta  che ci consentiranno di mettere a bilancio 240mila euro. E poi ci sono  le attività commerciali, il catering nel foyer (dopo l'accordo con un  altro marchio storico della città, "Pasticceria Svizzera" n. d. r.), le  conferenze. Tutto quanto può essere utile ad aprire il più possibile il  Carlo Felice alla città noi lo perseguiamo". Il fronte degli sponsor resta però sempre molto critico. "Dallo  sponsor privato (Iren n. d. r.) arriva un milione di euro e un milione è  anche il contributo della Regione Liguria, il più basso di tutti in  Italia. Ma noi continuiamo sulla strada della collaborazione, ho sempre  preferito parlare di partner, più che di sponsor". Perché? "Cerchiamo  soggetti che possano condividere il nostro progetto, sostenerlo non  solo economicamente, ma anche dal punto di vista strategico. Il Carlo  Felice è un'eccellenza di questa città e i ricavi che riesce a produrre  per Genova sono molto di più di quelli che si mettono a bilancio come  vendita di biglietti. Pensate ai servizi, alla ristorazione, a tutti  quelli che vengono ad assistere a un'opera e si fermano, anche solo per  una consumazione. Ecco, mi piacerebbe che questo aspetto venisse posto  nella giusta attenzione". La collaborazione con il Regio di Torino è sempre valida? "Sì,  è già partita e intendiamo intensificare questa sinergia, soprattutto  per quanto riguarda lo scambio di scenografie. Il Regio ha un  laboratorio che noi non abbiamo e quindi questo potrebbe esserci molto  utile, consentendoci anche un risparmio di costi". Sovrintendente, prima parlava di voler aprire sempre più il teatro alla città. Che cosa intendeva dire? "Che voglio aprirlo nel vero senso della parola". E cioè? "Dall'autunno  apriremo le porte dell'entrata principale. Quando non ci sono  spettacoli l'ingresso è chiuso, ma questo non è bello. Apriremo le porte  e sui due banconi d'ingresso metteremo a disposizione delle persone che  entrano, anche solo per curiosità, i programmi, ma anche dei gadget. E  poi daremo la possibilità, salendo le scale, di arrivare nel foyer e di  trovare il bar aperto. E l'obiettivo finale è quello di aprire anche la  terrazza, per un aperitivo o un pranzo, così da sfruttare il teatro  anche senza spettacoli". Argomenti interviste genova interviste cultura giovanni pacor 
