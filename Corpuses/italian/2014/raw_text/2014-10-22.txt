Diciamoci la verità: ci eravamo quasi convinti che il nostro calcio avesse preso un'accelerazione straordinaria e si potesse confrontare  contro le migliori d'Europa. Martedì sera è arrivata  invece la doccia gelata per la Roma contro il Bayern: una partita è vero irripetibile, ma che - al di là del risultato sorprendente e clamoroso - ha confermato che a un certo livello dobbiamo ancora faticare per arrivarci. Ma se il calcio tedesco è chiaramente leader, addirittura campione del mondo e dunque per certi versi giustamente di un livello superiore, è arrivato anche il calcio greco a riportarci alla realtà. Non solo i calciatori greci che sono arrivati in massa nel nostro campionato, con una presenza impensabile fino a qualche anno fa... Ma quelli che sono rimasti in patria - lo abbiamo visto in questo turno di Champions League - hanno molto, ma molto, da dire. A farne le spese è stata la Juventus, che dopo la prima giornata pensava non solo a una prevedibile qualificazione, ma anche di potercela fare con una certa facilità. Invece la Juve campione d'Italia, la Juve dei tre scudetti, è caduta in casa dell'Olympiakos e adesso deve guardare con una certa apprensione alle rimanenti partite. Ci sono due squadre davanti e l'unico aspetto positivo è che proprio loro, sia l'Atletico Madrid che l'Olympiakos, dovranno far visita a Torino. Qualificazione dunque ancora apertissima, anche se restano le sensazioni forti di un calcio italiano - indipendentemente da... Conte o Allegri in panchina - forse autoreferenziale e di una Juve che fatica a fare il salto di qualità. Una Juve con i problemi di Pirlo, per dirla con una fotografia, una Juve che nelle ultime quattro partite ha perso con l'Atletico, ha vinto la discussa partita con la Roma, ha pareggiato col Sassuolo e perso ancora in Champions League. Un po' poco per una squadra che dalle nostre parti ha dominato per tre anni e ancora adesso è prima in classifica. Non sarà che ci sentiamo un po' troppo forti, chissà poi perchè,  e invece la realtà ci dice che questo calcio, il nostro calcio, deve crescere moltissimo? Argomenti tackle 
None Leggi i commenti I commenti dei lettori 
None Leggi i commenti I commenti dei lettori 
ROMA – Real e Atletico travolgenti, il Dortmund umilia (0-4) il Galatasaray di Prandelli, l'Arsenal passa in rimonta negli ultimi minuti (1-2) a Bruxelles con l'Anderlecht. La terza giornata dei gruppi A, B, C e D regala tante reti ed emozioni. Gli uomini di Ancelotti zittiscono Anfield con un perentorio 0-3 targato Benzema (doppietta) e Ronaldo (al 70° gol nella competizione). C'è anche un pizzico d'Italia protagonista grazie a Cerci, che segna l'ultimo gol dei Colchoneros nel 5-0 contro il Malmoe, e a Donati che si toglie la soddisfazione di aprire le marcature nel 2-0 con cui il Leverkusen liquida lo Zenit. In pieno recupero vince (1-0) anche il Ludogorets contro il Basilea mentre il Monaco non va oltre lo 0-0 in casa contro il Benfica. ATLETICO MADRID-MALMOE 5-0 L'Atletico soffre solo 45' per avere ragione del Malmoe. Dopo aver colpito una clamorosa traversa interna nel primo tempo con Griezmann, gli uomini di Simeone concretizzano il loro netto predominio territoriale al 48' con Koke che supera Olsen con un preciso destro in diagonale su assist di Arda Turan. Il Malmoe molla psicologicamente e, nel giro di appena 2' (61' e 63') incassa altre due reti. Il raddoppio lo firma Mandzukic con un bel tocco di sinistro in scivolata su cross dalla destra di Koke. Il tris, invece, lo realizza Griezmann con un forte sinistro dal limite su nuovo assist di uno scatenato Koke. L'Atletico non si accontenta e all'87' segna anche il 4-0 con Godin che incorna di testa su angolo dalla destra del solito Koke. Al 93', infine, c'è gloria anche per Cerci, entrato al 77', che batte Olsen con un preciso sinistro a giro riprendendo una sua prima conclusione respinta dal palo. [[ge:rep-locali:repubblica:98786684]] LIVERPOOL-REAL MADRID 0-3 Con un primo tempo superlativo, il Real spegne i sogni del Liverpool e resta saldamente in vetta a punteggio pieno nel gruppo B. Le merengues rischiano in avvio su una conclusione di Gerrard ma alla prima vera occasione passano (23'): il sigillo è del solito Cristiano Ronaldo (70° centro in Champions, a -1 dal record assoluto di Raul) che si toglie la soddisfazione di segnare il primo gol in carriera ad Anfield con un gran tocco di destro in diagonale di controbalzo al termine di una triangolazione con James Rodriguez. Il Liverpool accusa il colpo e, prima della fine del tempo, incassa altre due reti da Benzema che prima (30') scavalca Mignolet con uno splendido colpo di testa parabolico su cross dalla sinistra di Kroos e poi (41') risolve una mischia susseguente a un angolo dalla sinistra infilando la porta da due passi su assist di Pepe. La reazione del Liverpool non va oltre un palo colpito da Coutinho. Il Real mantiene il comando delle operazioni e nella ripresa sfiora il poker con Ronaldo. Male Balotelli che, dopo 45' anonimi, viene tolto dal campo dal tecnico Rodgers. Stando ad indiscrezioni per aver scambiato la maglia con Pepe mentre le squadre rientravano negli spogliatoi. GALATASARAY-BORUSSIA DORTMUND 0-4 Deludente in Bundesliga, il Dortmund si ritrova in Europa impartendo una vera e propria lezione al Galatasaray di Prandelli a Istanbul. I tedeschi partono forte e dopo appena 6' passano con un tocco da due passi di Aubameyang su cross basso dalla sinistra di Reus. Il Galatasaray accusa il colpo e il Borussia ne approfitta, allora, per raddoppiare al 18' con un'azione quasi in fotocopia. Stavolta il cross per il tap-in sottomisura di Aubameyang è di Piszczek dalla destra. In campo c'è una squadra sola e, dopo un palo di Aubameyang arriva anche lo 0-3 (41'), realizzato da Reus con uno strepitoso destro parabolico da 28 mt che s'infila proprio sotto la traversa. Il Galatasaray s'arrende e all'83' incassa anche il poker da Ramos che, appena entrato, batte Muslera con un preciso destro a fil di palo su assist di Gundogan. ANDERLECHT-ARSENAL 1-2 Con due gol in zona Cesarini, l'Arsenal supera in rimonta l'Anderlecht e ipoteca la qualificazione nel gruppo D. Dopo un primo tempo senza squilli, la squadra di Wenger prova a cambiare passo ma manca il vantaggio con Sanchez e Ramsey. L'Anderlecht ringrazia e al 71' sblocca il risultato con un colpo di testa di Najar su cross dalla destra di Praet. I Gunners vacillano, rischiano il colpo del ko (traversa di Vanden Borre e occasionissima fallita da Defour) ma nel finale si compattano e ribaltano clamorosamente il risultato. Il pari, dopo una punizione di Sanchez uscita di un soffio, lo realizza all'88 Gibbs con un preciso sinistro al volo su cross dalla destra di Chambers. Galvanizzato, l'Arsenal insiste e al 92' trova il gol da tre punti con il subentrato Podolski, che batte Proto con un forte sinistro da pochi passi riprendendo una corta respinta di Mbemba su cross dalla destra di Sanchez. MONACO-BENFICA 0-0 Non basta al Benfica una prova generosa per centrare il colpaccio nel Principato. Il Monaco strappa un punto prezioso che lo mantiene in zona qualificazione, un punto sopra lo Zenit. Dopo un'ora equilibrata, con un paio di occasioni per parte (Ocampos e Martial per i francesi, Lima e Talisca per i lusitani), il Benfica viene fuori prepotentemente ma sciupa l'incredibile: Gaitan, Salvio, Almeida e Perez non trovano il guizzo giusto per segnare lo 0-1 e alla fine, complice l'espulsione di Lisandro Lopez che lo lascia in 10 dal 76', si deve accontentare dello 0-0. BAYER LEVERKUSEN-ZENIT 2-0 Il Leverkusen sfrutta nel migliore dei modi il fattore campo e scavalca lo Zenit nella corsa qualificazione volando al comando del gruppo C. Dopo aver sfiorato il vantaggio nel primo tempo con Spahic, i tedeschi passano al 58' con un altro difensore, Giulio Donati, ex Grosseto, che infila l'angolo con un gran destro in diagonale da 25 mt. Il Bayer insiste e al 62' chiude i conti con Papadopoulos che, appena entrato, batte di testa Lodygin su una punizione-cross dalla trequarti destra di Calhanoglu. Gli uomini di Schmidt hanno chiuso in 10 per l'espulsione al 79', per somma di ammonizioni, di Wendell. LUDOGORETS-BASILEA 1-0 In pieno recupero il Ludogorets piega il Basilea e rimescola le carte nel girone del Real Madrid. Gara decisa dall'espulsione comminata al 18' dall'arbitro tedesco Aytekin per un fallo di Serey Dié ai danni di Moti. Gli uomini di Paulo Sousa reagiscono con rabbia sfiorando il gol con Gonzalez ma, gioco forza, col passare dei minuti arretrano il baricentro consentendo ai bulgari di dominare la scena. I padroni di casa giocano al tiro al bersaglio nella ripresa e, dopo aver sciupato occasioni a ripetizione con Marcelinho, Abalo, Espinho, Aleksandrov e Hamza trovano il gol vittoria, al 91', con Yordan Minev che infila l'angolo con un preciso destro da fuori area. Argomenti champions league liverpool fc real madrid Leggi i commenti I commenti dei lettori 
None Leggi i commenti I commenti dei lettori 
ATENE - Come a Copenaghen un anno fa, la Juventus si complica la stagione europea, nel girone di qualificazione di Champions. Allora arrivò almeno un pareggio, stavolta i torinesi fanno peggio: cedono punti preziosi, in un girone equilibratissimo, all'Olympiacos. Inspiegabile l'atteggiamento remissivo della prima mezz'ora se paragonato al furioso assalto al forte ateniese nella seconda parte di gara, quando solo le prodezze di uno straordinario portiere salvano l'Olympiacos da un'ira funesta. In avvio, subito balza agli occhi la fludità di gioco della squadra greca, molto manovriera soprattutto sulla sinistra dove Masuaku è vivacissimo e viene spesso sostenuto da Kasami. Milivojevic agisce davanti alla difesa, da frangiflutti e Dominguez costruisce centralmente con agilità e tecnica. Tutto il bel vedere biancorosso non sarebbe possibile se la Juve facesse... la Juve. L'approccio invece è poco convinto, insicuro. Dominguez, oltre a tessere il gioco, cancella Pirlo  -  in serata no  -  mentre Mitroglu non è che faccia molto in avanti, ma praticamente toglie alla Juve il secondo costruttore di gioco abituale, Bonucci, marcandolo a uomo.  Vidal si distingue per taluni energici tackle e per un paio di incursioni centrali rese possibili dal moto perpetuo di Morata, il più brillante tra gli juventini. Anche Tevez ha troppa smania di fare, e perde spesso la maniglia. Asamoah non si vede quasi mai, di Pogba si ricordano al riposo solo le eccessive confidenze che ne limitano il talentone. [[ge:rep-locali:repubblica:98782425]] Nonostante questo, la Juventus ha un paio di nitide occasioni su palle inattive, l'Olympiacos in area di rigore infatti si fa prendere da un certo affanno. E così Tevez devia sotto misura un'incornata di Morata, supera Roberto, salvato sulla linea da Elabdellaoui; poi Chiellini si ritrova un pallone sul dischetto del rigore, ma davanti al bersaglio non dà alla deviazione la necessaria efficacia.  Di contro i greci, partiti bene (Dominguez mette all'incrocio una punizione e costringe Buffon a una deviazione decisiva) ma poi divenuti prevedibili, trovano il gol del vantaggio sull'ennesima indecisione di Pirlo che fa sfilare Dominguez in mezzo al campo, l'argentino arriva al limite e allarga a sinistra per Mitroglu, delizioso l'assist dell'attaccante (toh, un bomber non egoista...) per l'accorrente Kasami che piazza un piattone secco e preciso nell'angolino basso. Uno a zero. Reazione pallida... e reazione è un parolone. Allegri si fa sentire nel riposo. E la Juventus nella seconda parte di gara si trasforma.  Non prima però di concedere all'avversario la palla del raddoppio, minuto 59', il solito Dominguez ad approcciare l'area e a servire a Kasami, pun tualmente inseritosi, la palla del raddoppio, il piatto diagonale dell'ex palermitano esce di pochissimo a Buffon battuto. Ma la Juventus si scuote e produce il massimo sforzo, nella parte centrale del tempo, mettendo seriamente alle corde un Olympiacos piuttposto deboluccio se costretto a difendersi. Ci vuole un supereroe per Michel. E lo spagnolo sfodera l'Uomo Ragno, Roberto Gago, 28 anni, ex Atletico Madrid, che si esalta nel duello a distanza su Morata, incontenibile, su Tevez, su Pogba, ancora su Tevez. Tiri ravvicinati, a colpo sicuro, gli ultimi  -  ancora di Morata  -  respinto d'istinto sulla traversa; e di Tevez  -  diagonale rasoterra  -  deviato in piena estensione laterale, con una mano. Alla fine si contano otto parate dell'estremo degli ateniesi, la maggior parte delle quali davvero decisive. Arriva così la prima vittoria dell'Olympiacos sulla Juventus, nella sua storia. E un passo falso su cui riflettere  -  soprattutto nell'atteggiamento un po' troppo remissivo nel primo tempo - per Allegri. OLYMPIACOS :  Roberto 8  -  Elabdellaoui 6, Botia 6, Abidal 6, Masuaku 6,5  -  Maniatis 6, Kasami 7 (90' Giannpoulis sv.)  -  Milivojevic 6,5, Dominguez 7 (85' Fuster sv.), N'Dinga 6,5  -  Mitroglou 5,5 (68' Afellay 5,5). All. Michel JUVENTUS : Buffon 6,5  -  Lichtsteiner 5,5, Bonucci 6, Chiellini 6, Ogbonna 6 (77' Pereyra 6) -  Vidal 6, Pirlo 5 (56' Marchisio 6), Pogba 5,5 (86' Giovinco sv. ), Asamoah 5,5  -  Morata 7, Tevez 5,5. All. Allegri ARBITRO : Mazic 6,5 (Ser) RETI : 35' Kasami NOTE :  Ammoniti: Botia, Masuaku, Lichtsteiner, Marchisio, Pogba. Recupero 2' e 4'. Argomenti champions league olympiacos juventus fc Leggi i commenti I commenti dei lettori 
Qualcuno aveva dei dubbi che la sanità piemontese avesse ancora sprechi da abbattere? La vicenda pannoloni, proprio quelli protagonisti dell'inchiesta che ha portato agli arresti l'ex-assessore Pdl Caterina Ferrero, azzera ogni dubbio. Un'analisi comparativa a cui si è dedicato l'assessore alla Sanità Antonio Saitta ha permesso di scoprire che per ciascun anziano che ne ha bisogno - 128mila in tutto il Piemonte - i pannoloni sono costati alla Regione 42 euro al mese se consegnati dalle farmacie (nel 54,9 per cento dei casi) e 30 se presi attraverso altri canali, case di cura o a domicilio. Un prezzo comunque elevatissimo se paragonato a quello di altre regioni come la Toscana, dove il costo mensile forfetario è di 22,20 euro, o la Liguria, 21,45. Persino la Campania, non proprio fra le regioni più virtuose nel panorama nazionale, spende solo 23 euro. In totale, in un anno, la sanità piemontese sborsa 57 milioni e 100 mila euro. Con una gara di evidenza pubblica, ha calcolato Saitta - che ieri ha presentato la sua proposta ai sindacati e in Commissione regionale sanità - si possono risparmiare almeno 20 milioni. Una cifra persino sottovalutata perché calcolata sui prezzi spuntati dalla Campania, che, come si è visto, non è comunque fra le regioni che sono riuscite a contrattare il prezzo migliore. In ogni caso, una cifra che rappresenta il 10 per cento del risparmio che Saitta ha messo come obiettivo complessivo di contenimento dei costi per il 2015, in tutto 200 milioni da recuperare su una serie di voci, dagli acquisti centralizzati alla diagnostica e alla razionalizzazione della rete ospedaliera. La delibera che indica la gara di evidenza pubblica andrà in giunta già lunedì: il bando sarà pubblicato fra pochissimi giorni. Com'è possibile che dal 2011, dopo gli arresti di Ferrero e del suo braccio destro Piero Gambarino, la vicenda dei pannoloni non sia più stata affrontata? All'epoca dello scandalo la gara d'appalto triennale bandita attraverso Scr per la fornitura a domicilio di pannoloni fu revocata con una delibera di Ferrero a fronte di un accordo a trattativa privata tra l'assessorato e Federfarma: un'intesa, aveva spiegato, che avrebbe favorito il Piemonte con un risparmio di almeno 5 milioni. In seguito la Regione ha mantenuto il principio della libera scelta con varie tipologie di distribuzione, tutte con costi diversi. Così alcune Asl come Alessandria e Novara hanno bandito gare che hanno portato ad una significativa riduzione dei costi (20 euro); altre hanno invece lasciato intatte le condizioni del passato o sono andate a trattativa privata con Federfarma, accontentandosi, come pare evidente dalla media generale, di prezzi più che sfavorevoli. Saitta spiega di essersi limitato ad applicare i principi contenuti nei piani operativi presentati da Ugo Cavallera al tavolo Massicci. Peccato però che le intenzioni messe nero su bianco in quelle pagine non si siano tradotte in azione. "A Roma, a novembre, voglio dimostrare che il Piemonte quegli impegni li rispetta - dice Saitta - Se proiettiamo sui nostri pazienti il costo che hanno ottenuto altre Regioni direttamente con i produttori, il costo per il Piemonte ammonterà al massimo a 35 milioni di euro contro gli attuali 57. Un risparmio nettissimo, applicando semplicemente la legge". Argomenti regione piemonte spending review caterina ferrero antonio saitta ugo cavallera 
ATENE - E' un Massimiliano Allegri amareggiato, ma al tempo stesso fiducioso di raggiungere la qualificazione, quello che commenta la sconfitta di misura della Juventus ad Atene: "Ho immaginato una partita diversa, soprattutto rispetto a come abbiamo giocato nel primo tempo. Abbiamo sbagliato molto in fase realizzativa e perso un paio di palloni importanti, favorendo le loro ripartenze. Sono amareggiato e dispiaciuto, ma la situazione non è compromessa. Nel secondo tempo abbiamo sbagliato in fase realizzativa e non siamo riusciti a fare risultato, ma abbiamo molte possibilità di passare il turno", spiega il tecnico. "Abbiamo sbagliato molto dal punto di vista tecnico nel primo tempo, non riuscivamo a gestire la partita e loro hanno corso molto. A queste squadre non devi concedere, altrimenti rischi. Eravamo bassi e non siamo riusciti a contrastarli adeguatamente. C'è da rimproverarsi, e da rimproverarmi, se la squadra ha giocato così nel primo tempo. Non sono preoccupato per Pirlo, ha bisogno di ritmo e di partite; stasera l'ho fatto giocare, perchè avevo bisogno di un elemento che rallentasse il loro gioco, davanti alla nostra difesa, e ci permettesse di ripartire. Non sono comunque assolutamente preoccupato dal suo rendimento". [[ge:rep-locali:repubblica:98782425]] Morata è stato il migliore della Juve: "Ha dimostrato di possedere grandi qualità, nel primo e nel secondo tempo - ha concluso -. Stasera il problema era un altro: abbiamo lasciato troppi buchi a centrocampo e i greci ne hanno approfittato. A Madrid abbiamo sbagliato solo in occasione del gol spagnolo, stasera abbiamo sbagliato tutto il primo tempo". Amareggiato anche Gigi Buffon: "Abbiamo disputato un ottimo secondo tempo, creando tantissime palle gol, ma non siamo riusciti a recuperare una partita che avremmo meritato almeno di pareggiare viste le tante occasioni avute. E' pur vero che se non avessimo giocato così male il primo tempo non saremmo qui a recriminare per le palle gol avute". Il capitano juventino ha spiegato cosa è successo nell'intervallo. "Il mister ha fatto le giuste mosse e ha ritoccato ciò che non andava. Sconfitta che pesa? Tutte le sconfitte complicano il cammino. Questa è una partita che non dovevamo perdere". "Sapevamo che loro erano forti in contropiede. Però purtroppo il gol glielo abbiamo concesso così. E poi tutto è diventato più difficile", analizza Tevez. "Passare il turno era complicato già prima, forse adesso lo è di più, ma sono convinto che abbiamo le qualità per farcela". Più di Tevez, ha insidiato la porta greca Alvaro Morata: "Sapevamo che sarebbe stata una partita difficile, in un campo difficile, e inoltre abbiamo avuto di fronte uno dei portieri più forti del mondo. Personalmente devo lavorare di più per fare gol nella prossima partita. Sono molto arrabbiato per come è andata la gara". Argomenti champions league juventus fc Leggi i commenti I commenti dei lettori 
None Leggi i commenti I commenti dei lettori 
