Parte il progetto della Provincia di Torino e della Regione Piemonte per la ricollocazione dei lavoratori in esubero della De Tomaso, finanziato in gran parte con il Fondo Europeo Feg destinato a grandi aziende costrette dalla globalizzazione a licenziare. L'ammontare complessivo delle risorse è di circa 4 milioni di euro, una parte stanziata dalla Regione. I fondi serviranno per percorsi di formazione e per incentivi di ricollocazione alle imprese intenzionate ad assumere a tempo indeterminato entro novembre i lavoratori in esubero. 
Il Tar dà ragione al Comune: nessuno stop all’ordinanza decisa da Fassino per mettere la sordina alla movida nel quadrilatero di San Salvario. E parte dei residenti di piazza Vittorio e delle vie della zona, che aderiscono al comitato guidato da Simonetta Chierici, chiedono al comandante della polizia municipale, Alberto Gregnanini, un pattuglione interforze. Proposta avanzata in un incontro tra il numero uno del comando di via Bologna e la presidente del comitato. Si andrà avanti fino al 30 novembre con le regole decise a fine luglio: alle 2 di notte chiusura dei déhors, dalle 2 alle 3 si può servire solo all’interno dei locali, poi chiusura definitiva. A mezzanotte devono abbassare le serrande minimarket e altri tipi di attività nell’area compresa tra corso Marconi, via San Pio V, via Nizza e via Madama Cristina. I giudici amministrativi non hanno accolto il ricorso di una parte di commercianti, come i gestori della libreria Trebisonda, e titolari dei locali del quartiere che avevano deciso di impugnare l’ordinanza. Già ad agosto il Tar non era intervenuto con un atto d’urgenza per sospendere gli effetti del provvedimento; ora, dopo l’udienza del 18 settembre, ha respinto la richiesta di sospensiva. Dando di fatto ragione al Comune e dichiarando legittima l’ordinanza. La decisione è già stata comunicata alle parti: dovranno poi essere rese note le motivazioni. Non ci sarà alcun ricorso al Consiglio di Stato, per una questione soprattutto di tempi. Il 30 novembre scade l’ordinanza e l’udienza a Palazzo Spada verrebbe fissata almeno fra un paio di mesi. Inutile. «Con questo ricorso abbiamo però ottenuto un risultato — spiega l’avvocato Francesco Dal Piaz — il Comune non potrà più emanare un’ordinanza di questo tipo sull’area di San Salvario». Visto che è già stata lanciata quest’anno e che c’è stato un ricorso al Tar, secondo il legale dei ricorrenti, decadono per il futuro le ragioni di urgenza e contingenza alla base di un’ordinanza del sindaco nella stessa zona. La sordina alla movida di San Salvario ha spostato un po’ di clienti in zona piazza Vittorio, dove la stagione è stata leggermente più vivace delle precedenti. Così i residenti che aderiscono al comitato guidato da Simonetta Chierici chiedono pattuglioni interforze in piazza, nelle vie circostanti fino a Vanchiglia, tra le 22 e le 4 del mattino per far rispettare le regole del vivere civile; e lamentano sempre il problema dei parcheggi selvaggi. Il comandante Gregnanini ha raccolto le sollecitazioni, che girerà al sindaco e all’assessore Giuliana Tedesco, e i rappresentati del comitato sono pronti a chiedere un nuovo incontro al primo cittadino. Anche perché c’è preoccupazione per la riapertura dell’ex The Beach, prevista a settembre: locale che aprirà i battenti nelle quattro arcate accanto allo Student zone, sul lato sinistro dei Murazzi, e sarà gestito da chi oggi garantisce il funzionamento dell’aula studio avendo vinto il bando del Comune. Locale che i rappresentanti dei residenti definiscono, ancor prima che abbia aperto, «una discoteca sul Po». Argomenti movida tar pattuglione piazza 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 

None Leggi i commenti I commenti dei lettori 
