
Tragedia sfiorata alla Gaiola. È accaduto nella mattinata di mercoledì, poco dopo le 13. Un'imbarcazione di circa cinque metri con a bordo quattro persone (di cui un bambino) è naufragata a pochi metri dagli isolotti dell'Area marina protetta, mentre transitava nella Zona di tutela A, di norma interdetta alla navigazione. Una forte onda causata dal mare mosso ha ribaltato lo scafo, cogliendo di sorpresa i suoi occupanti, forse penalizzati dalla loro inesperienza al timone. La barca, infatti, era stata affittata presso una vicina concessionaria. Le quattro persone a bordo, scaraventate in  acqua, sono state soccorse immediatamente da un altro piccolo natante (anch'esso preso a noleggio), che transitava nelle acque tutelate e dal personale dell'area protetta. La barca ribaltata, e alla deriva, si è poi schiantata sulle scogliere dei vicini isolotti, andandosi ad incastrare tra le strutture archeologiche romane semiaffioranti, che caratterizzano questo settore costiero del Parco. Il contenuto dei serbatoi, tra nafta e olio, si è riversato in mare. Il relitto è stato poi recuperato dalla ditta che ne ha autorizzato il noleggio, sotto la supervisione della Guardia Costiera, immediatamente intervenuta sul posto. Nel frattempo, i sommozzatori specializzati del Centro Studi Gaiola onlus, sono intervenuti nel tentativo di scongiurare ulteriori danneggiamenti alle strutture archeologiche sottomarine. Impossibile quantificare i danni. "Quel che è accaduto - dice Maurizio Simeone, presidente del Centro studi Gaiola onlus - ripropone con estrema urgenza la problematica dei noleggi facili delle imbarcazioni. Il ricordo della tragedia di Ischia, avvenuta soltanto pochi giorni fa con dinamiche molto simili e costato la vita a una persona, è ancora fresco e poteva ripetersi anche qui alla Gaiola. Fortunatamente in questo caso non ci sono state vittime, ma non si dovrebbero dare in affitto imbarcazioni in questo modo, ignorando le condizioni meteo e la conoscenza, spesso scarsa o del tutto assente delle regole di navigazione da parte di chi si mette al timone". Argomenti barca ribaltata 
Scindersi dal Lazio, per migrare verso Abruzzo o Marche, in polemica con la Pisana che ha deciso di riconvertire il locale ospedale 'Grifoni' in Casa della Salute. Il Comune di Amatrice, in provincia di Rieti, nel corso del Consiglio comunale ha espresso a maggioranza parere favorevole a dare il via libera all'iter per il distacco dalla Regione. L'opposizione solleverà dubbi formali con il segretario comunale: "La seduta - spiega Francesco Di Marco (Pd) - è stata chiusa dopo le dichiarazioni di voto, ma non si è votato". Ma per il sindaco Sergio Pirozzi, capofila dei referendari, è tutto regolare: "Ora dovremo approvare il regolamento - ha spiegato al termine della seduta - sarà pronto da qui a inizio del prossimo anno. Si dovrebbe votare nel corso del 2015". Ma nell'immediato il piccolo paese montano - noto anche fuori confine per la pasta con sugo e guanciale - si rivolgerà al Tar contro il decreto del governatore-commissario alla Sanità Nicola Zingaretti, insieme ad Acquapendente, nel Viterbese, dove c'è una situazione simile. La Casa della Salute, cioè un moderno presidio sanitario territoriale, è considerato dai sindaci inadeguato alle esigenze dei rispettivi territori, lontani una settantina di chilometri dai più vicini ospedali. La Regione Lazio oggi però ha replicato ai Comuni, e ha sottolineato di seguire "con particolare attenzione la sanità reatina" garantendo che "non ci sarà alcun taglio nè riduzione dei servizi" nonostante le norme restrittive della legge nazionale. L'ospedale di Rieti non sarà indebolito, assicura la Regione, per cui "la polemica di questi giorni in merito al futuro dell'ospedale di Amatrice non ha motivo di esistere perchè nella struttura verranno comunque garantiti ai cittadini i medesimi livelli di assistenza previsti per i presidi nelle zone disagiate". Uno status, quello di 'area disagiata' che però i due sindaci, Sergio Pirozzi di Amatrice (centrodestra) e Alberto Bambini di Acquapendente (centrosinistra) vorrebbero riconosciuto formalmente ("nero su bianco sul decreto"), come è invece è accaduto per Bracciano, Monterotondo e Subiaco. Insomma, il decreto va cambiato: "Io vado avanti con più forza sul referendum per lasciare il Lazio - insiste il sindaco di Amatrice - Mi stanno costringendo". 
TWITTER rimuoverà dal suo sito le foto e i video di persone decedute, se i familiari di queste ne faranno richiesta. Il social network spiega che toglierà le immagini di un defunto fatte ''da quando si è verificato l'infortunio critico ai momenti prima o dopo la morte''. La novità arriva a una settimana di distanza da quando la figlia di Robin Williams, Zelda, ha annunciato l'addio a Twitter dopo aver ricevuto sul microblog alcune immagini raccapriccianti e ritoccate del defunto padre. Nella sua pagina di assistenza, Twitter precisa che, nel valutare le richieste di rimozione, terrà conto di fattori di pubblico interesse come il valore informativo del contenuto. Per questo è possibile che non tutte le richieste vengano soddisfatte. Il sito di microblogging consente già ai familiari di un defunto, o a persone autorizzate ad agire per suo conto, di chiedere la disattivazione dell'account fornendo una serie di informazioni e documenti, tra cui il certificato di morte. Anche Facebook permette ai familiari più stretti di una persona scomparsa di chiedere la rimozione dell'account. 
