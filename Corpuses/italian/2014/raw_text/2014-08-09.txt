None Leggi i commenti I commenti dei lettori 

Assessore Stefano Gallo, secondo lei un affitto da 250mila euro è adeguato per uno stadio di serie A? "È il canone calcolato dai nostri tecnici. Non spetta a me entrare nel merito". A Genova il comune chiede 1,1 milioni per squadra. Com'è possibile che a Torino adesso arrivi un ulteriore sconto? "Nessuno sconto. Anzi, da quando sono assessore allo Sport, l'affitto è stato raddoppiato. Con il Toro in serie B era di 150mila euro. Adesso non esiste più questo distinguo, sono state introdotte delle royalties sulla pubblicità e tolto l'uso esclusivo dell'impianto, permettendo di aprirlo a matrimoni e concerti: l'anno scorso ne abbiamo fatti 7; non era mai capitato nella storia della città. Altro che "caso Murazzi bis"". Ma adesso avete dimezzato il costo per il servizio dei vigili e scontato la tassa sui rifiuti del 30 per cento. Come lo spiega? "Un conto è l'affitto, un conto sono i costi per i servizi. Non li calcolo io, ma gli uffici competenti per i tributi e la polizia municipale". Sono 87mila euro in meno. "Se ci saranno delle cose da riconsiderare, ne discuteremo. Anche in Consiglio". Il nuovo contratto toglie pure l'obbligo di esporre gli slogan di "Torino capitale dello Sport 2015"? "Lo abbiamo solo riformulato. Anzi, il logo sarà stampato su tutti i biglietti e stiamo prendendo accordi per farlo esporre sulle maglie delle squadre di serie A". Ma quell'affitto basta a coprire i costi di gestione dell'O¬limpico? "Se si scorpora l'ammortamento del mutuo, tra l'affitto del Toro e quello del Museo dello Sport e i 70mila euro ricavati per ogni concerto, siamo più che in pareggio La manutenzione costa 120mila euro l'anno". L'obbiettivo non era di avere uno stadio di proprietà per ciascuna squadra?] "Dal Toro non è mai arrivata nessuna richiesta in tal senso. Né per una presa in gestione diretta, né per un'operazione come quella della Juve. Se arrivasse ne saremmo contenti". Ne avete parlato con Cairo? "Cairo vorrebbe un contratto pluriennale. Ma per fare l'interesse della città, ho detto no. Meglio tenere le mani libere per incrementare l'attività con concerti e matrimoni e per valutare di anno in anno l'affitto a seconda dei risultati della squadra". L'avete sempre riconfermato. "Dal prossimo anno valuteremo in base al numero di partite". Le sembra commisurato, quando ai circoli di canottaggio l'aumentate anche fino a 90mila euro? "Se un circolo oggi paga 600 euro al mese forse è perché paga troppo poco. Si tratta di pagare il giusto, abbiamo fatto una riforma all'insegna dell'equità, men¬tre quando sono arrivato non venivano nemmeno fatti i bandi pubblici. Non mi vengano a dire che 1500 euro al mese sono troppi. Sia chiaro poi che discoteche e matrimoni non sono attività permesse". Come spiega allora tutta questa agitazione sugli affitti? "Il problema dei prossimi anni per lo sport cittadino non sarà pagare un po' più di utenze, quando finora il Comune pagava l'80 per cento delle bollette: ci saranno 34 campi di erba sintetica, costati alla città 6 milioni, che arriveranno a fine vita e saranno da rifare. Allora, anche con il forum degli assessori allo Sport delle città italiane, stiamo lavorando per pro¬porre delle soluzioni. Vorrà dire premiare chi si impegnerà a rifa¬re gli impianti". Argomenti affitto stefano gallo 
None Leggi i commenti I commenti dei lettori 
ROMA - Riforma Beni Culturali, nuovo appello. Questa volta però è a favore del ministro Dario Franceschini. A scendere in campo è il gotha degli archivi di Stato d'Italia. La bozza Franceschini è una vera rivoluzione nel mondo dei beni culturali, prevede l'affidamento di venti strutture (tra cui gli Uffizi) a direttori esterni, anche stranieri. Prevede la sparizione di soprintendenze storico-artistiche, accorpate a quelle architettoniche. La riforma - che avrebbe già dovuto essere varata nel cdm di ieri - passerà sul tavolo del governo il prossimo 29 agosto. Ma questo provvedimento, da mesi, fa discutere, il mondo del patrimonio artistico italiano s'è spaccato in favorevoli (pochi) e contrari (molti). Tra quelli contro, si sono pronunciati, nelle settimane scorse, quasi tutti i soprintendenti storico-artistici, i quali hanno scritto una lettera appello al ministro. La loro sensazione è che si voglia spingere più sulle politiche di valorizzazione che su quelle di tutela. Franceschini aveva difeso l'impianto della sua riforma sostenendo che i musei hanno bisogno di essere guidati da persone che sappiano soprattuto di gestione. Ma la sua spiegazione non ha convinto gli archivisti, un migliaio dei quali ha firmato un documento di protesta chiedendo al ministro di non abolire le soprintendenze. Nel mondo della cultura, lo storico Carlo Ginzburg ha rivolto un appello al ministro sostenendo che il ridimensionamento delle competenze delle soprintendenze rischia di causare danni alla tutela del patrimonio e del paesaggio. Con Ginzburg ha però polemizzato il docente di archeologia dell'università di Roma Tre, Daniele Manacorda, secondo il quale "l'impalcatura del nostro sistema di tutela, vecchia di oltre un secolo, è da tempo obsoleta". "La riforma Franceschini - dice Mancorda - non è la riforma che vorrei (e temo che sia in alcuni suoi aspetti farraginosa), ma va nella direzione del cambiamento". In linea con Manacorda, tra tante levate di scudi, a favore della bozza Franceschini scendono in campo, ora, gli archivi di Stato. Otto soprintendenti hanno firmato un documento ("Perché opporsi?", è lo slogan) che sostiene lo spirito della riforma. Sono il direttore dell'Istituto centrale archivi, Marina Giannetto, il sovrintendente dell'archivio centrale dello Stato di Roma, Agostino Attanasio, il sovrintendente archivistico per la Sardegna, Monica Grossi, i direttori degli archivi di stato di Venezia (Raffaele Santoro), di Lucca (Elisabetta Piccioni), di Genova (Francesca Imperiale), di Bologna (Elisabetta Arioti), e di Palermo e Catania (Claudio Torrisi). "Bisogna riconoscere - scrivono gli otto soprintendenti archivistici - che nella bozza Franceschini le novità non sono poche né di poco conto. Una riprova che vanno nella giusta direzione, di 'aprire' le strutture del ministero Beni Culturali, e di razionalizzarne l'organizzazione per renderla più aderente alla realtà, viene anche dal settore degli archivi". "Ha ancora senso - chiedono gli otto firmatari del documento - modellare gli istituti archivistici sulla distinzione tra archivi statali e archivi non statali? E affidare la conservazione dei primi agli archivi di Stato mentre la vigilanza sui secondi è assegnata a soprintendenze con competenza addirittura regionale e personale ridotto a pochissime unità". "In questo momento di crisi e di spending review - chiosa Agostino Attanasio, con una metafora calcistica - è giunto il momento di fare il gioco all'olandese, un gioco totale di competenze dove tutti fanno tutto". Argomenti beni culturali ministero dei beni culturali dario franceschini 

"Firenze è la capitale dell'accoglienza, non della cocaina. E non può certo passare il messaggio "io faccio quel che mi pare": simili provocazioni non si devono ripetere". Sara Funaro è sorpresa e amareggiata. Non tanto e non solo perché la foto della sniffata di mezzogiorno in via Palazzuolo pubblicata ieri da Repubblica fa un certo effetto di per sé, ma perché secondo l'assessora al welfare di Palazzo Vecchio quel gesto così arrogante, quel ragazzo, forse un pusher, che in pieno giorno tira cocaina su un motorino tra passanti residenti e turisti nasconde ben altro: "L'idea dell'impunità. Di un uso della città che non possiamo tollerare. Un fenomeno da fermare. Basta sfregi, a Firenze non fai quel che ti pare. Siamo pronti a reagire". Non tanto con il pugno duro e i controlli però, avverte la responsabile sociale del Comune: "Se ci sono problemi di ordine pubblico in quella strada, insieme al sindaco siamo pronti a portare la questione al comitato per l'ordine e la sicurezza che si riunisce in Prefettura. Di fronte a fenomeni del genere serve però una risposta di tipo sociale", è convinta Funaro. Se è vero che solo un pattugliamento costante e attento del territorio da parte delle forze dell'ordine può impedire che una zona diventi terra di nessuno, lo è anche che il controllo può trovare nei cittadini i primi alleati, è la tesi: "Come amministrazione vogliamo incoraggiare la rinascita del comitato di via Palazzuolo: li incontrerò, avere una "rete" di intervento sociale attiva sul territorio è la prima mossa utile", dice l'assessora. L'indignazione sì, ma anche una risposta immediata dunque. Quell'immagine desta scalpore anche ai piani alti di Palazzo Vecchio: ieri mattina si susseguono telefonate su telefonate, vengono interpellati i vigili e non solo. L'assessora confessa di ritenere "uno sfregio alla città tutta" una scena di quel tipo. Ma non accetta "l'idea che spacciatori e consumatori siano padroni di quella strada": "Noi crediamo si tratti di un gesto isolato, da tanto è eccessivo. C'è una forma di controllo piuttosto fitta su quell'area da parte delle forze dell'ordine, dei vigili urbani e dell'associazionismo e non abbiamo segnali per poter dire che ogni giorno avvengono cose di quel tipo". Una verifica è stata fatta e proseguirà, spiega l'assessora: "Ho chiesto a tutti la massima allerta e attenzione: agli operatori di strada attivi sulle tossicodipendenze, alla polizia municipale, alla Questura. Non perché un controllo oggi non ci sia, ma perché è sempre bene intensificarlo anche se a noi la situazione non risulta essere così drammatica". Più che il corpo è l'anima però che va curata, è convinta l'assessora ai servizi sociali della giunta guidata da Dario Nardella: "Servono i controlli, li facciamo e ne faremo di più se necessario. Ma qui bisogna intervenire anche sul fronte dell'ascolto. Mi prendo l'impegno di dare una mano al comitato di strada per capire se può rinascere. Voglio incontrarli, parleremo delle risposte di tipo sociale che possiamo attivare", annuncia Funaro dopo aver appreso che anche loro hanno gettato la spugna di fronte all'incuria e alla sensazione di impunità diffusa di via Palazzuolo. Sulla lotta alle droghe l'impegno del Comune è massimo, rivendica Funaro: "Facciamo prevenzione, riduzione del danno, consulenze on line con www. sostanze. info. Collaboriamo su molti progetti con la Asl. Abbiamo il centro "Java" di via Pietrapiana, che agisce nella zona della vita notturna più sfrenata. Poi ci sono gli operatori di strada, che parlano con 30 nuovi consumatori a settimana e ci spiegano come cambia l'assunzione, quali sostanze vanno forte, chi sono gli utenti: da loro sappiamo che il consumo non è in aumento ma cambia forme, non c'è più il tossico solitario ma una dipendenza più sfacciata". Proprio a questo campo sembra appartenere l'episodio di via Palazzuolo di venerdì scorso, e proprio a questo secondo Funaro c'è da ribattere: non tanto con gli stelloni da sceriffo ma con armi di natura sociale: "La notte bianca si fa una volta l'anno ed è fatta di divertimento, arte e cultura: non di coca". 

