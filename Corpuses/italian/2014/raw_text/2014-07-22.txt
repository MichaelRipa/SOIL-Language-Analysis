DOPO aver rivitalizzato il tango, contaminandolo con l'elettronica e vendendo più di due milioni di dischi in tutto il mondo, il trio Gotan Project si è trasformato in duo, con l'argentino Eduardo Makaroff e lo svizzero Christoph H. Müller, orfani del francese Philippe Cohen Solal: "Al momento i Gotan Project sono sotto ghiaccio, in pausa a tempo indeterminato  -  spiega Müller  -  I rapporti con Solal sono un po' difficili, quindi ora siamo concentrati su questo nuovo progetto, che è un'altra dimensione del nostro lavoro sul tango iniziato tredici anni fa, un'altra strada dello stesso viaggio". Il progetto si chiama Plaza Francia e il disco di debutto, A new tango song book, ha già venduto oltre 50 mila copie in meno di un mese solo in Francia. Questa sera Müller e Makaroff saranno a Villa Arconati assieme a Catherine Ringer, ex voce della storica band francese Les Rita Mitsouko, per il secondo concerto italiano della loro storia (nella stessa serata si esibisce il fisarmonicista Richard Galliano col suo Tagaria Quartet). "Un concerto che sarà interamente focalizzato sulla musica, senza effetti visivi o scenografie. Saremo in cinque sul palco, tutti al servizio della nostra cantante". Da dove viene il nome del nuovo gruppo, Plaza Francia? "Dall'Argentina. Plaza Francia è il nome di una piazza di Buenos Aires nel barrio di Recoleta, quartiere molto chic in cui nei primi anni Settanta si ritrovavano gli hippy argentini a cantare e fumare marijuana. Come Piccadilly Circus a Londra. Rappresenta un ponte ideale tra la Francia e l'Argentina". Qui avete una cantante fissa. "Sì, anche se l'idea era di avere una voce diversa per ogni canzone del nuovo disco. Poi abbiamo pensato alla difficoltà di portare in giro per l'Europa il live e, contemporaneamente, ci siamo imbattuti in Catherine Ringer, voce dei Les Rita Mitsouko, di cui siamo stati fan. È stata una coincidenza fortunata, visto che si è rivelata la scelta perfetta. Non lo sapeva nemmeno lei di essere una formidabile cantante di tango e per noi è stata una bellissima sorpresa". Quali differenze tra i Gotan Project e i Plaza Francia? "L'approccio rimane simile, ovviamente, ma con i Plaza Francia abbiamo lasciato sullo sfondo l'elettronica, le basi che avevamo usato in dischi come La revancha del tango, cercando di concentrarci sulla forma canzone. Punto di partenza: i grandi nomi del passato come Carlos Gardel e la sua lezione". Il tango è un genere che ha oltre un secolo, eppure non sembra invecchiare. Perché? "Per la vitalità, per l'urgenza del suono, perché è musica sincera fino al dolore, anche nei testi. Il tango non mente mai, non è musica falsa. Anche per questo abbiamo messo molta cura nello scrivere le parole delle nuove canzoni, per poi tradurle dallo spagnolo al francese e farle capire a Catherine: nel tango è importante sentire quello checanti. Altrimenti chi ti ascolta non ti crede". Argomenti interviste spettacoli interviste milano 
None Leggi i commenti I commenti dei lettori 
COME sotto fondo i rumori di una stazione del treno, una qualsiasi della nostra bella Italia. Cristiano De Andrè è in viaggio, come sempre, con un tour nuovo per cui ha scelto un titolo bello ed evocativo, "Via dell'amore vicendevole". Un titolo che fa riferimento non soltanto all'intreccio tra la sua storia e quella di suo padre Faber, ma anche alla stretta relazione che lega la musica all'animo umano. Ce ne parla mentre aspetta il prossimo treno che lo porterà al suo prossimo concerto. Altre destinazioni di viaggio: domani ad Asti per il festival Astimusica, in piazza Cattedrale, e poi giovedì alla Reggia di Venaria presso il Cortile delle Carrozze (alle 21.30, biglietti a 18 e 23 euro esclusa la prevendita, nell'ambito del Venaria Real Music). La sensibilità di Cristiano, come uomo e come cantautore, è un elemento che emerge in modo netto anche durante una semplice conversazione. Ancora di più nella sua musica, come nell'ultimo album "Così in cielo così in guerra", di cui è uscito recentemente un'edizione speciale con i due brani nuovi presentati a Sanremo, "Il cielo è vuoto" e "Invisibili", grazie al quale ha ricevuto il Premio della Critica "Mia Martini" e il Premio "Sergio Bardotti" per il miglior testo. Cristiano De Andrè, nel tour estivo con cui adesso passerà in Piemonte si presenta sul palco accompagnato da una formazione estremamente scarna. Quali ragioni hanno dettato questa scelta? "Essere in meno a suonare non significa che il sound sia meno potente che con una grande orchestra o una band al gran completo. Anzi l'effetto che riusciamo a produrre in quattro musicisti a livello di suono è molto impattante, si crea un senso di pienezza, di energia. Con me ci sono tre fra i migliori musicisti italiani in circolazione, c'è Osvaldo Di Dio, davvero superbo alle chitarre, Massimo Ciaccio al basso elettrico e Davide Devito alla batteria e alle percussioni. Avevo anche voglia di cimentarmi un po' di più con il piano e le tastiere, cosa che non facevo da tempo, e quindi ho visto questo tour come l'occasione propizia per farlo". Su questo assetto ha anche impostato la nuova scaletta? "Sì, la formazione ha ovviamente influenzato la scelta dei brani, ma l'idea di fondo anche in questo tour è intrecciare parte del repertorio di mio padre con alcune delle canzoni che ho composto io, sperando di mettere in movimento una bella carovana di emozioni". Ultimamente dove trova l'ispirazione per scrivere nuova musica? "Ho sempre un grande bisogno del mio classico sfogo marino. La Sardegna è certamente la terra che mi trasmette vibrazioni più forti, ed è quindi fonte inesauribile di ispirazioni. Un po' ha sostituito Genova ". A proposito, è stata da poco intitolata una piazza a Don Andrea Gallo. Nei suoi concerti riesce sempre a dedicargli un pensiero? "Certo, il suo modello resta un riferimento per tutti noi. Don Gallo era espressione di una Chiesa autentica, che sta dalla parte dei deboli, degli emarginati, degli oppressi. Ho dato una mano per creare la fondazione che porta il suo nome. Mi auguro serva ad onorarne la memoria. Don Gallo ci manca molto. Questo Papa sarebbe stato ad ascoltarlo a lungo". Argomenti interviste spettacoli interviste torino cristiano de andré 
Un paese in lutto. E' così stamattina Villa Literno dopo la notizia della morte  prematura di  un bambino di nove anni, Davide Di Fraia, colto da  malore ieri  nel tardo pomeriggio, mentre giocava a calcetto con un  gruppo di amici in una campetto vicino alla stazione ferroviaria. Un bambino che  molti conoscevano in paese perché suonava il clarinetto nella banda della città.   Il dramma si è consumato nel giro di pochissimi minuti. Erano da poco passate  le 18 e davanti ad un nutrito gruppo di genitori, due squadre di bambini si  affrontavano in una partitella estiva. Una di quelle che servono ai ragazzi per  trascorrere il tempo quando le scuole sono chiuse. La squadra di Davide aveva  appena segnato un goal. Stavano esultando tutti, quando il bambino si è sentito  improvvisamente male. Si è accasciato al suolo. Il papà, Raffaele, impiegato  dell’ufficio del Demanio, si è accorto che qualcosa non andava. E’ subito corso  a vedere cosa avesse il figlio. Ha immediatamente avuto la percezione di  qualcosa di grave. Così non ci ha pensato su due volte: ha preso in braccia il  bambino e l’ha trasportato nella sua auto. Poi di corsa  verso la domiziana per  raggiungere la clinica "Pineta Grande" di  Castel Volturno. Dieci minuti circa per arrivarci ma che al papà di Davide sono  sembrati un’eternità.  Al pronto soccorso Davide è giunto  in arresto  cardiorespiratorio. E’ stato Raffaele Di Fraia, oramai sconvolto, a prenderlo  dall’auto e a poggiarlo sulla lettiga. I medici si sono subito resi conto della  gravità della situazione. Il bambino è stato trasportato immediatamente in  terapia intensiva. Ma non ce l’ha fatta.  Davide è deceduto nonostante i  tentativi di rianimarlo da parte dei sanitari. "Un’ora di tentativi andati a  vuoto – ha detto un medico del pronto soccorso – Ci siamo arresi quando  il  miracolo non è avvenuto”. La salma è stata poi trasportata  presso l'Istituto di  medicina legale di Caserta per l'autopsia. Dovrà accertare le cause di  quell’improvviso malore che nessuno aveva diagnosticato a Davide, un rbambino  che giocava spesso a calcetto con gli altri bambini e che frequentava anche la  piscina da provetto nuotatore. Argomenti calcetto 
MILANO - Lucia Uva, dopo sei anni un giudice dispone un processo sulla morte di suo fratello Giuseppe. Ci credeva ancora? "Non  ci speravo più, avevo perso ogni speranza. Ma quando il giudice, in  udienza, ha iniziato a elencare tutti i reati, senza escludere niente,  ho sentito una fitta al cuore. Sono scoppiata a piangere. E con un  soffio di voce ho detto a Giuseppe: "Avrai un processo, fratello mio"". Partirà a ottobre. Cosa si aspetta? "Voglio  capire finalmente cos'è successo quel 14 giugno 2008. Voglio capire  perché otto uomini dello Stato hanno preso mio fratello in strada e  l'hanno portato in caserma. Ancora oggi non si sa perché". Perché, secondo lei? "So  solo che hanno voluto dargli una lezione. Non c'è altra spiegazione per  conciarlo in quel modo. Non credo che tutti erano consapevoli. Qualcuno  dei rimorsi, nel tempo, gli ha avuti. In questi anni, nelle udienze, si  sono presentati sempre e solo in due: Stefano Dal Bosco, il carabiniere  che con un collega fermò Giuseppe, e Pierfrancesco Colucci, delle  volanti. Gli altri mai..". Cosa vorrebbe dirgli? "Spero che  qualcuno finalmente dica qualcosa, loro sanno cos'è successo quella  notte. Voglio che vengano in aula a dire la verità. Voglio chiedergli  perché non hanno chiamato subito un ambulanza, perché non hanno evitato  che si "autolesionasse", come sostengono loro. Mi appello a chi sa. A  chi, quella notte, è stato meno coinvolto: venga a dire la verità, non  si prenda le responsabilità degli altri". Come sono stati questi sei anni di lotta e attesa? "Sono  stati un lungo calvario, voluto dal pm Agostino Abate. Se avesse fatto  le indagini come doveva, non ci sarebbe stato bisogno di altri sette  giudici che mi dessero ragione. Per avere un diritto che mi era stato  negato. Ho dedicato la decisione del gup ad Abate proprio per rendere  giustizia a Giuseppe. Ora sarò presente a tutte le udienze, insieme ai  miei avvocati Fabio Anselmo, Alessandra Pisa e Fabio Ambrosetti, senza i  quali non ce l'avrei mai fatta. E non mi fermerò qui: chiederò anche un  processo per quel pm, perché ha nascosto un fascicolo per quattro  anni". Lei vide poco dopo la morte il corpo di Giuseppe. "Tre  ore dopo la morte, in obitorio. Aveva in faccia i segni delle botte, un  occhio tumefatto, le bruciature di sigaretta, la spalla fuori posto, le  gambe con i lividi, i testicoli irriconoscibili. E la cosa peggiore di  tutte, l'ano pieno di sangue. E loro mi dicevano che si era  "autolesionato" ". Non ho mai creduto a questa versione. I periti hanno  accertato che c'erano 68 schizzi di sangue sui suoi indumenti, sfido  chiunque a non pensare che Giuseppe non sia stato seviziato. Invece la  procura sosteneva che mio fratello avesse le emorroidi. Ma le emorroidi  non schizzano il sangue su tutti i vestiti". In questi anni, le sono state vicino le famiglie delle altre vittime delle forze dell'ordine. "L'unione  fa la forza. Claudia Budroni, Ilaria Cucchi, Domenica Ferrulli, gli  Aldrovandi. Ci siamo uniti per poter dar voce a chi subisce queste  ingiustizie, per abbattere i muri di gomma che s'incontrano sempre in  questi casi. Per dire che questi non sono episodi isolati e che le  istituzioni devono cambiare". Argomenti lucia uva 
None Leggi i commenti I commenti dei lettori 
UOMO di conti sempre, nella Igd di cui è amministratore delegato e nella Virtus in cui siede da vicepresidente, Claudio Albertini sfoglia il rapporto della Price Waterhouse sul calcio italiano, e sbuffa. Va male, il pallone, ma soldi almeno ne incassa. Il basket ne perde solo, "e trae uno 0,05% dai diritti tv rispetto al football, che ne fa il 42% dei propri proventi. Noi, 27mila euro l'anno ogni club di A. E come si va avanti? ". Il piatto piange, la Virtus di più, dopo il pasticciaccio brutto del -2, ma gioverà pure parlar d'altro, riacquistata la favella dopo tre mesi di ostinati mutismi, fra tifosi che mescolano rabbia e disamore, delusione e diffidenza. ALBERTINI, quell'infamante -2 nasce da un errore? Da una norma mal interpretata? O da bolletta dura? "Nasce da una norma disallineata, per noi, tra Comtec e Fip. Un errore in buonafede, perché potevamo pagare nei termini e, io stesso, far qualche giorno prima quel bonifico da 150mila euro serviti a Bottai per saldare. Fuori tempo, ahinoi". Trovato il colpevole. "No, ha sbagliato la Virtus. Però un responsabile c'è ed è l'amministratore delegato. Bottai ora studia il ricorso. Se avremo chances, lo inoltreremo". Frattanto, il danno d'immagine... "E' massacrante. E pure un po' ingeneroso, se posso. Pagando sempre tutto, incluso stavolta, in ritardo ma in buonafede, mi sento come quello che si trova le ganasce all'auto per una dimenticanza. E il cui vicino, che non paga mai, la passa liscia. Deluso e incazzato, rilevando infine la sproporzione fra colpa e sanzione. Qui c'era una squadra che si giocava lo scudetto senza neppure il bilancio 2013 approvato. Poi, la tifavo pure, Siena...". Ci saranno provvedimenti? "Domani sentiremo la relazione di Bottai. E anche le basi del suo ricorso. Deciderà il consiglio, personalmente lo terrei, e non solo perché lo proposi quando uscì Sabatini. Professionista serio. Col suo carattere, ma preparato". Altri indizi: per la cassa in lacrime avete perso un giocatore dopo l'altro. "No, abbiamo lasciato giocatori che ritenevamo di non dover tenere. Hardy a 700mila dollari per il biennale, Walsh, pure caro, Pechacek per scelta tecnica e su Gaddefors dirà Arrigoni. Ma l'unica strada è il progetto giovani, costruirci altri Imbrò e Fontecchio. Investiamo, vediamo i frutti ai tornei giovanili, contiamo di farne uomini da A". In soldoni, quanta fresca deve immettere, e in fretta, la Fondazione? "Fra uno e 1,5 milioni a settembre. E parte subito, in questo luglio scoperto. Inutile negare sofferenze di cassa. Ma ho sentito un po' di soci, penso di poter rassicurare. Faremo fronte. E avremo presto ingressi importanti". Il budget? "Inferiore all'ultima stagione, quando ballò sui 2,2 milioni per la squadra. Uno ai giocatori, uno e rotti a imposte e previdenze". Visti i chiari di luna, il sistema Fondazione resta valido? O, garantite salvezze di slancio, poi non serve più? "La Fondazione non ha alternative: con tutto il rispetto, l'uomo solo al comando non lo vedo. Fu una soluzione intelligente, studiata da Sabatini, che resta un amico, per uscire da una situazione difficile. Ci buttammo di slancio, poi credo che il mondo coop abbia fatto il suo e altri pezzi di imprenditoria cittadina meno. Siamo solo 3 coop su 25 fondatori, ma i grossi sponsor li abbiamo portati noi. Come Granarolo, felicissimi. E' un po' del buono di quest'anno nero. Poi c'è l'ok del Coni per partire col Virtus college, abbiamo risistemato l'Arcoveggio, bisognoso di opere urgenti, siamo pari col Credito sportivo, coi mutui della palestra e del museo". Il paradosso, da fuori, è che questa proprietà folta di bei marchi, nomi famosi e grandi fatturati, poi produce quel budget minimo. "Sappiamo tutti che aria tira fuovamo ri, la crisi morde tutti, e più di così, per la Virtus, il mondo coop non può fare. Ma è vero: non abbiamo mantenuto quel che promettemmo un anno fa ed ora proporremo una sostenibilità al ribasso. La Virtus incassa un milione da biglietti e abbonati, e deve ricavare da sponsor il 60-70% di ciò che le occorre per vivere. Dopodiché, in due anni, non è stato neppure eroso il debito iniziale ". E allora dove busserete? "In Fondazione, chiedendo soldi a fondo perduto che nessuno è tenuto a mettere. Ma, ripeto, non vedo l'uomo solo al comando. Che poi è Armani, nel nostro basket, e già qui si fa punto. Ma se bussa un Armani, garantito, porte aperte, spalancate. Anzi, credo sarebbe pure compatibile con la Fondazione. Che resta e, se c'è il socio forte, lo lascia fare". E' vero che in Fondazione si affrontano più anime? "No. Ci sono soci più o meno legati a Sabatini, diverse opinioni, ma non fazioni l'una contro l'altra armate. Anzi, sul palasport Claudio ci ha dato un assist. Pagheremo l'Unipol Arena metà d'un anno fa. E meno del PalaDozza, come lo sta trattando". Sabatini ha messo un milione a chiusura del pregresso? "Poco meno, sugli 850mila, una parte rilevante dei debiti verso i giocatori. Non tutto quel che c'era, ma ci siamo accordati così e la partita del pregresso è chiusa". Oggi Sabatini è un creditore o un debitore della Virtus? "Creditore, come fornitore di servizi. Campo incluso". Continuerete a fare i pagamenti in chiaro o rivedrete la strategia? "Poiché in Fondazione ci sono, come dice lei, tanti bei nomi e marchi, nessuno vuole un giorno trovarsi dentro la Virtus l'Agenzia delle Entrate. Però stiamo avanzando domande agli organi preposti. Ma cambieremo solo in presenza di risposte certe. Cui credo poco". Da ultimo, per lo spettabile pubblico. Prospettive? Obiettivi? Speranze? "Voler bene alla Virtus, aver pazienza, confidare che vivremo in modo dignitoso. Poi, se la situazione migliorerà, tenteremo un salto oggi impossibile. Non scaldiamo i cuori. Ci proveremo in campo". Argomenti interviste bologna interviste sport 
