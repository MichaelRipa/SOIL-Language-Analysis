KIEV - Nonostante il prolungamento di 72 ore del cessate-il-fuoco in Ucraina orientale, annunciato dal presidente Petro Poroshenko, i miliziani separatisti filo-russi sono tornati all'offensiva nella regione di Donetsk, attaccando con armi automatiche e mortai una postazione governativa alle porte di Slavyansk, città controllata dai ribelli: lo ha denunciato un portavoce militare di Kiev, Oleksiy Dmitrashkovsky, secondo cui nello scontro sono rimasti uccisi almeno tre soldati. La tregua sulla carta dovrebbe restare in vigore fino alle 22 di lunedì. Un segno di distensione in mattinata.  Con un annuncio su Twitter, l'Organizzazione per la Sicurezza e la Cooperazione in Europa (Osce) ha confermato la liberazione degli ultimi quattro suoi osservatori che erano stati sequestrati in Ucraina orientale. Ad annunciare il rilascio, dopo che ieri erano stati liberati altri quattro osservatori, erano stati i separatisti filorussi. Sul fronte diplomatico c'è da registrare quanto dichiarato dal premier dell'autoproclamata Repubblica di Donetsk, Aleksandr Borodai, secondo il quale si svolgerà "probabilmente martedì" il prossimo round dei negoziati tra Kiev, Mosca, Osce e separatisti per mettere fine al conflitto nell'est del Paese. Le forze armate di Kiev e i filorussi si accusano a vicenda di violare il cessate il fuoco e in serata un portavoce del Consiglio di sicurezza ucraino ha tuonato che il governo di Kiev "si riserva il diritto" di ritirare anticipatamente la tregua "nelle zone in cui non è rispettato". Oltre alla tregua, alle 22 di lunedì scade una sorta di ultimatum lanciato ieri dall'Ue alla Russia (accusata da Kiev di armare i separatisti). Bruxelles chiede a Mosca che siano rispettate quattro condizioni - tra cui la liberazione dei prigionieri e l'introduzione di un sistema di controllo del cessate il fuoco e della frontiera russo-ucraina - altrimenti scatteranno nuove sanzioni, che in questo braccio di ferro dovrebbero però essere l'extrema ratio visto che molti Paesi europei non hanno alcuna intenzione di inimicarsi una potenza mondiale come la Russia che ha dalla sua un'arma potentissima come le esportazioni di gas. Argomenti ucraina osce russia crisi ucraina-russia petro poroshenko 
"Qui avete fatto una rivoluzione straordinaria, non è successo in nessun altro posto di Italia. State facendo qualcosa di epocale. E' stato eletto un astrologo", urla Beppe Grillo arrivato a sorpresa a Livorno un'ora fa e salito sul palco della Festa Cinque Stelle organizzata al mercato ortofrutticolo insieme al sindaco Filippo Nogarin. "I climi sono cambiati, ora stiamo facendo una partita a scacchi con chi detiene il potere e poi faremo una grande opposizione: l'Italia deve diventare una Livorno allargata", dice. "Questa è la prima uscita che faccio. Abbiamo mandato in Parlamento europeo molti di noi. Il Parlamento europeo è importantissimo: saremo nella commissione agricola a verificare dove vanno i finanziamenti. Dobbiamo riprenderci la sovranità alimentare, economica e monetaria". Parla anche dell'ospedale, dopo che Nogarin ha fatto sapere alla Regione di non volere quello nuovo previsto a Montenero. "Fermare l'ospedale è stata una cosa meravigliosa. Voi non dovete avere ospedali, non dovete più ammalarvi, la salute è un'altra cosa dipende dal livello di reddito". Poi si lascia andare allo scherzo. "Tanto lo so come andrà a finire: mi rottamerete e mi manderete a fare il parlamentare europeo. Farò la fine di Mastella", dice Grillo a Nogarin che gli ha regalato la vittoria più inaspettata. Argomenti livorno nogarin beppe grillo 
RECIFE - Il Costarica non vuole fermarsi, ma non sarà facile ripetersi: ora, dopo l'incredibile girone eliminatorio, tutti gli occhi sono puntati sulla squadra centroamericna. Che negli ottavi sfida la Grecia, avversario che il ct Jorge Luis Pinto considera ostico: "La Grecia è una squadra molto difficile da affrontare. Ha superato un gruppo difficile e merita rispetto. Si tratta di una squadra aggressiva, solida e con ottimi requisiti tecnici. Noi non cambieremo nulla. Cercheremo di raggirare il loro blocco difensivo e di 'monitorare' i loro contro-attacchi. Dobbiamo stare molto attenti". "Loro difendono bene e sono pericolosi nel contropiede. Sono molto esperti: in molti, fra gli ellenici, giocano in giro per l'Europa. Hanno fatto bene in 10 contro il Giappone e hanno battuto la Costa d'Avorio, che è una buona squadra. Per quanto riguarda i giocatori, Maniatis è molto importante; poi bisogna tenere d'occhio Karagounis, che è un giocatore brillante. In più hanno anche due buoni attaccanti, Lazaros e Samaras", ha aggiunto Pinto. Argomenti mondiali di calcio 2014 nazionale costarica jorge luis pinto 
BELO HORIZONTE - E' deluso Jorge Sampaoli: l'eliminazione ai rigori brucia. "Non sono felice di lasciare il Mondiale in questo modo - dice il ct del Cile - Credo che gli sforzi dei miei giocatori per affrontare questa competizione, tutto quello che hanno fatto per fermare Neymar, alcuni hanno messo la loro salute a repentaglio per rappresentare il loro paese". [[ge:rep-locali:repubblica:90236984]] Sampaoli però elogia tutti i suoi giocatori: "Il Cile può essere orgoglioso di loro, sono entrati nella storia per quello che hanno mostrato - ha aggiunto - Soprattutto questa sera con quel tiro all'ultimo minuto sulla traversa che avrebbe cambiato tutto. Ora pensiamo alla Copa America. Dovremo continuare a dare spettacolo come abbiamo fatto in Brasile", ha concluso. [[ge:rep-locali:repubblica:90258675]] Deluso anche Arturo Vidal: "E' brutto essere eliminati così, abbiamo giocato un'ottima partita. Ci abbiamo provato, ma sono comunque contento anche per i miei compagni, abbiamo fatto di tutto". Lo juventino ha tanti rimpianti: "Abbiamo lavorato bene, non so se sono soddisfatto, abbiamo cercato di lottare per un sogno ma non ce l'abbiamo fatta - ha aggiunto il giocatore della Juventus - Le mie condizioni fisiche? Sono successe molte cose ultimamente, ma almeno sono qui e ho giocato", ha concluso. Argomenti mondiali di calcio 2014 nazionale cile jorge sampaoli arturo vidal 
FORTALEZA - "Il caldo? L'umidità? Ci saranno per entrambe le squadre". Miguel Herrera, ct del Messico, risponde così a Louis Van Gaal, il commissario tecnico olandese, che teme le condizioni climatiche "più consone ai messicani". "Non so cosa dirò domani ai miei giocatori nel pre gara. E' una sfida importante che attendiamo tutti con ansia. Dirò, anzi riciclerò, qualche frase buona sentita a destra o a sinistra", ha detto il ct del Messico, diventato in questi giorni una vera e propria icona sul web. In tutti i social netwoek impazzano le foto delle sue esultanze nelle prime gare del Mondiale. Herrera, che è anche il meno pagato di questa kermesse iridata, ha vinto al momento sul piano della simpatia, grazie anche alle sue battute e alla sua modestia. Argomenti mondiali di calcio 2014 nazionale messico miguel herrera 
Che Serena Williams possa uscire da un grande torneo ai primi turni - più difficile, quasi impossibile accada dai quarti in su - è evento che i bookmaker, gli scommettitori professionisti, mettono sempre in conto. L'anno scorso qui a Wimbledon finì fuori agli ottavi per mano della poi finalista Sabine Lisicki (6-2 1-6 6-4). Chissà se andrà altrettanto lontano quest'anno la francese Alizé Cornet, che oggi ha mandato a casa al terzo turno la più giovane e titolata delle sorellone, quella che stava seriamente pensando di diventare sua connazionale per questioni d'amore, se così si può dire. Il risultato spiega quasi tutto: 1-6 6-3 6-4. Quel che manca dovrebbe dircelo Patrick Mouratoglou, il suo coach (ex?) fidanzato. È Serena ko la notizia titolata cubitalmente nella giornata della prima grande pioggia londinese durante gli Championships 2014. L'altra sarebbe stata la vittoria di Simone Bolelli su Kei Nishihori - che nella classifica dal primo gennaio è settimo dietro Rafael Nadal, Novak Djokovic, Stan Wawrinka, Roger Federer, Tomas Berdych e David Ferrer - se il bolognese avesse meritatamente chiuso il match sul campo 8 al quarto set e, forse, se successivamente il gioco non fosse stato sospeso per oscurità sul 3 pari al quinto. Si riprenderà lunedì, perché la domenica senza tennis a metà torneo è sacra a Wimbledon come il sabato senza alcuna attività per gli ashkenaziti integralisti. Il numero 106 (o ancora più avanti) al mondo ha giocato una partita quasi perfetta, con piccolissimi cedimenti solo nelle due occasioni nel quarto set - sul 5-4 e sul 6-5 - in cui, alla risposta, è stato avanti 0-30, a due punti dal match. Chi l'ha visto in campo molte volte negli ultimi anni nota ora due novità, una tecnica e una di atteggiamento: la fluidità negli spostamenti laterali che da anni era il suo problema principale (dicevano che avesse "i piedi troppo pesanti"); la tranquillità e la sicurezza con la quale affronta ogni partita. Entrambe sono conseguenza di scelte azzeccate nella preparazione atletica e nel supporto impostati dai coach Umberto Rianna e Giancarlo Petrazzuolo e forse anche dal club azzurro - Barazzutti,  Palmieri, Parra - che lo stanno seguendo da vicino in questa avventura. Va infatti considerato che Simone ha disputato, con quella che finirà lunedì, otto partite in dodici giorni sui campi in erba di Wimbledon: tre nelle qualificazioni, altrettante nel torneo di singolo, due in quello nel doppio, con cinque vittorie e due sconfitte (nel terzo match delle quali e nel secondo turno in coppia con Fognini). L'Italia tennistica spera ovviamente che tra quarantott'ore arrivi il sesto successo, per la delusione del foltissimo pubblico giapponese che segue passo passo ogni esibizione di Nishikori. La terza notizia della giornata è il quarto turno conquistato da Nick Kyrgios, classe 1995, che ha eliminato un altro giovane campioncino, il ceco Jiri Vesely, 1993, per 3-6 6-3 7-5 6-2. L'australiano mezzo greco e mezzo malese affronterà dunque martedì la prima vera prova del nove, il confronto con Nadal, che oggi ha eliminato Mikhail Kukushkin, conferma vivente di quanto scrivevo ieri sulle coach donne come nuovo trend: ad allenarlo è la moglie Anastasia, assente a Londra perché non ha chiesto per tempo il visto per la Gran Bretagna. Che sia questa la ragione della netta sconfitta subita dal kazako dopo il fuoco di paglia iniziale (6-7 6-1 6-1 6-1)? Improbabile. Twitter @claudiogiua Argomenti monday's net 
PRIMO: Rosy Bindi avrebbe potuto avvisare prima di fare certe dichiarazioni. Secondo: la scelta di appoggiare il candidato teste nell'inchiesta Minotauro è del circolo di Leinì e non del vertice provinciale. Terzo: "Non è che se uno non è di Libera è automaticamente un mafioso". Fabrizio Morri, segretario provinciale del Pd, ha appena consegnato la tessera del partito a Sergio Chiamparino nella sede di via Mazzini. Terminata la cerimonia riprende il sopravvento la cronaca. L'attualità è occupata dalla vicenda di Leinì. Qui, il 25 maggio, il candidato sindaco del Pd, Gianfranco Brugiafreddo, è stato escluso al primo turno e, al momento del ballottaggio ha invitato a votare per Giuseppe Musolino, candidato proveniente dai Moderati. Musolino ha perso, sconfitto da Gabriella Leone, ex esponente del Partito Democratico sostenuta da diversi movimenti per la legalità tra cui "Libera". Ma Musolino compare anche nelle intercettazioni di Minotauro, la più importante indagine contro la 'ndrangheta nel Torinese. Musolino non è indagato. Ma Rosy Bindi ha attaccato il Pd torinese: "Sono rimasta esterrefatta quando ho saputo che i vertici del partito sostenevano a Leinì un candidato che compariva negli atti di inchiesta sulla 'ndrangheta. Non è necessario che ci sia un indagato perché la politica prenda le distanze". Morri, perché al ballottaggio avete appoggiato Musolino? "Perché così ha deciso il circolo del Pd di Leinì". E il segretario provinciale non ha avuto nulla da dire? "Noi abbiamo preso atto della decisione del partito locale. Ho piena fiducia nel Pd di Leinì e nelle sue coerenti battaglie contro le infiltrazioni mafiose sul territorio come ha dimostrato l'opposizione alla giunta Coral". Perché tra una candidata che ha fatto dell'antimafia la sua bandiera e un candidato che compare nelle intercettazioni di Minotauro il Pd sceglie il secondo? "Perché Musolino non è stato indagato e, fino a prova contraria, non abbiamo ragioni di pensare il contrario. Non basta finire nelle intercettazioni per essere colpevoli. Come dimostra il caso di Nino Boeti". Che cosa aveva che non andava la candidata Gabriella Leone? "A Leone auguro buon lavoro da sindaco. Al Pd di Leinì non pareva un candidato da appoggiare. Ha fatto una campagna elettorale con posizioni da sinistra giustizialista". Rosy Bindi non sembra dello stesso parere. Vi ha tirato le orecchie. Come risponde alla presidente dell'Antimafia? "Rispondo che Rosy Bindi prima di lanciare accuse avrebbe dovuto darci un colpo di telefono. Forse lei nella sua posizione ha elementi che noi non abbiamo. Non accetto questo modo di fare e lanciare accuse. Che lei sia rimasta esterrefatta l'ho appreso dai giornali. In ogni caso sbaglia a dire che l'appoggio a Musolino è venuto dai vertici del partito. Né il vertice provinciale né quello regionale si sono espressi. La decisione è stata presa a livello locale, come dice lo statuto del partito". Bindi dice anche che la politica non può basarsi sugli avvisi di garanzia per decidere se un candidato è da appoggiare. "Noi però possiamo solo basarci sugli elementi che conosciamo". Non crede che ci siano motivi di opportunità politica che prescindono dagli avvisi di garanzia? Altrimenti rischiate di affidare la composizione delle liste ai magistrati.. "E' un tema molto delicato. Ma un politico non può basarsi sui sentito dire o sulle voci quando nemmeno chi ha potere di indagare individua elementi di possibile colpevolezza". Ci sono politici che incontrano boss senza sapere che appartengano alla 'ndrangheta. Altri che telefonano a esponenti della criminalità organizzata e poi cadono dalle nuvole. Ma i partiti non dovevano conoscere palmo a palmo il territorio? "I partiti di oggi, e forse il Pd è ancora tra i più organizzati, non sono così radicati sul territorio da evitare questi rischi. Un politico parla con migliaia di persone, è umanamente impossibile che conosca tutte le fedine penali dei suoi interlocutori". Morri, proviamo a sintetizzare: perché in un Comune che va al voto dopo essere stato sciolto per mafia il Pd non ha appoggiato la candidata sostenuta anche da Libera? "Posso rispondere con sincerità anche se in modo un po' crudo? Perché non è possibile che chiunque non stia con Libera debba essere considerato un mafioso. Ho un grande rispetto per il lavoro di don Ciotti e per Giancarlo Caselli ma anche il Pd è in prima linea nella lotta alla criminalità. Non ci stiamo a essere dipinti come quelli che a Leinì non hanno combattuto contro la 'ndrangheta. Il Pd ha un lunga storia di opposizione alle mafie. Ha pagato prezzi molto alti. Non è accettabile che tutto questo venga messo in dubbio". Argomenti caso leinì primarie pd antimafia rosy bindi fabrizio morri 
