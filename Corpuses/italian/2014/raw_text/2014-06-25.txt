RIO DE JANEIRO - Col passare delle partite la Francia di Deschamps sembra crescere e scoprire le sue potenzialità. Anche il pareggio con l'Ecuador - tempi duri per i tricolori - pur nell'incompiuta di una squadra comunque diversa da quella titolare, dà dei Bleues un'immagine di forza ancora da sprigionare. Tutti dietro la linea del pallone nel primo tempo, quando il possesso è altrui. La Francia manovra bene, in avvio, fino al limite dell'area, che Sagna e Digne sono (scusate il gioco di parole) degni sostituti dei titolari Debuchy ed Evra che così bene hanno fatto nelle precedenti gare. ARGENTINA-NIGERIA 3-2 L'Ecuador è più contratto, sente la necessità di non dover fallire, manovra girando palla lentamente, tanto che i francesi recuperano palloni su palloni ma l'onda bleues s'infrange al limite dell'area,  come fosse il limite fisico della spiaggia. Dunque tutto è noia e il resto mancia. Forse sono le notizie provenienti dall'altro match del girone, il doppio vantaggio elvetico sull'Honduras, a scuotere l'Ecuador. Con giudizio, però. Enner Valencia, che a metà tempo si storce una caviglia, sale in cielo a deviare un cross da sinistra, a due passi da Lloris, il portiere si difende come può. Uno stinco e la porta è salva. Dall'altra parte un colpo di testa di Pogba, lento anziché no, consente a Dominguez di prodursi in una deviazione in angolo alla Sly Stallone in "Fuga per la vittoria". Spremere trequarti d'ora al Maracanà, stasera, dà questo succo. Pochino, a dire poco. Più scoppiettante la ripresa. L'Ecuador ha certamente saputo che un pareggio non basta più. Prova a spingere e si scopre. Ma Dominguez il portierone della Tricolor si erge a protagonista. Sembra di rivedere un antico Francia-Paraguay, ai mondiali '98: un portiere che ipnotizza i Bleues, a cominciare dalla deviazione sotto misura a colpo sicuro dell'elegante Grietzmann, esterno sinistro in anticipo, a deviare un cross teso di Sagna (invero poco attivo), sembra gol, ma Dominguez ci arriva con un guizzo e devia sul palo. Un minuto e il destino degli andini si compie: Antonio Valencia, formato Marchisio, contende un pallone a Digne, entrando in ritardo, tacchettando il ginocchio del terzino, che resta a terra, è giovane, non fa scena, ma non è granché, ma quel tanto che bast per impressionare Doue. Rosso per l'ala del Manchester United, che getta via, di rabbia, la fascia di capitano ereditata da Chucho Benitez, l'icona dell'Ecuador, ucciso da un infarto. Non rimane che affidarsi  a lui, e si sa quanto siano scaramantici i sudamericani. [[ge:rep-locali:repubblica:90019645]] I pronipoti di Atahualpa sembrano spacciati, ma hanno un sussulto d'orgoglio. Minuto 54' la Francia si distrae dietro (dove Sakho compie un paio di interventi al limite non visti da Doue), parte un contropiede ecuadoregno, Enner Valencia lo conduce centralmente, ai suoi lati arrivano Arroyo a sinistra e poi Noboa a destra. Valencia temporeggia, poi sceglie l'interno della Dinamo Mosca. Un metro entro l'area, Noboa scivola al momento del tiro e mette fuori la palla gol più ghiotta. Il match si accende. Puntellato sul suo portiere ma anche sulla cerniera centrale composta da Erazo e Guagua, l'Ecuadpor resiste stoicamente al fuoco di fila transalpino. Con Benzema, con Pogba, con i rinforzi d'attacco Remy e Giroud. Dove non arriva Dominguez ci pensano i difensori. L'Ecuador ha orgoglio da vendere e prova ancora a rispondere anche quando le forze mancano, tanto che finisce con la Tricolor proiettata avanti. Quanto basta ai tifosi venuti da Quito per applaudire i loro beniamini. Puniti da Seferovic (Svizzera) più dei loro demeriti.  La Francia di Deschamps riscatta l'umiliazione in Sud Africa, vince il girone e resta a Rio dove incontrerà la Nigeria. E' l'europea che ha convinto di più. FRANCIA-ECUADOR 0-0 FRANCIA: Lloris 6, Sagna 5,5, Koscielny 5,5, Sakho 6 (60' Varane 6), Digne 6 - Pogba 6,5, Sissoko 6,5, Matuidi 6.5 (65' Giroud 6), Scheiderlin 6 - Benzema 5,5, Grietzmann 6,5 (80' Remy 6). All. Deschamps. ECUADOR : Dominguez 7.5 - Paredes 6, Erazo 6.5, Guagua 6.5, Ayovi 6- A. Valencia 4.5, Noboa 6 (89' Noboa sv.), Minda 6, Montero 5.5 (63' Ibarra 5.5)- Arroyo 6 (82' Achilier 6), E. Valencia 6.5. All. Rueda ARBITRO : Doue 5.5 (C. D'Avorio) NOTE : recupero: 2' e 4'  Ammoniti: Digne ed Erazo. Espulso: A. Valencia per gioco falloso Argomenti nazionale francia nazionale ecuador mondiali di calcio 2014 
Botta e risposta sull’asse Torino-Parma; e sullo sfondo, tanto per cambiare, c’è anche stavolta la partecipazione ai preliminari della prossima Europa League. Inizia l’amministratore delegato del Parma Pietro Leonardi: “Il Torino è talmente sicuro delle proprie ragioni e rispettoso del risultato del campo che fa tutto l'ostruzionismo possibile e immaginabile per ritardare lo svolgimento del procedimento davanti al Tas”. Non solo: “Il Torino vuole che il giudizio del Tas venga emesso dopo l'inizio dell'Europa League – aggiunge Leonardi -. Solo in questa maniera si spiega il rifiuto di acconsentire il procedimento in via d'urgenza. Questa condotta ha allungato i tempi”. In serata, ecco la risposta del Torino con una nota sul proprio sito ufficiale: “Per amor di verità e per opportuna conoscenza dei tifosi del Parma, per i quali il Torino Football Club nutre grande rispetto, contrariamente alle dichiarazioni del signor Pietro Leonardi, amministratore delegato del Parma, precisiamo che: 1) Nel presentare ricorso al Tas il Parma non ha richiesto la procedura d’urgenza. Anzi, successivamente ha richiesto l’estensione dei termini per il deposito della memoria. 2) Il Torino, per sveltire la procedura, ha chiesto che fosse condotta in inglese perché, al pari del francese, è questa la lingua ufficiale del Tas. Difatti tutti i precedenti in casi simili sono in lingua inglese. In ogni caso ci teniamo a ricordare che il Torino è subentrato al Parma per le qualificazioni di Europa League perché in posizione di classifica immediatamente successiva al Parma che non ha ottenuto la licenza Uefa”. Argomenti toro parma europa league 
BONISCONTRO, sinonimo di farmacia aperta a qualsiasi ora, potrebbe decidere di spegnere le luci e abbassare le serrande la notte. Una decisione nell'aria e che circola nell'ambiente dei farmacisti, tanto che le Farmacie Comunali, società mista pubblico-privata partecipata al 51 per cento dal Comune di Torino e al 49 per cento da Farmagestioni e Unioncoop, sta valutando la possibilità di aprire di notte la farmacia di piazza Paleocapa per garantire un servizio, 24 ore su 24, in centro. Boniscontro è una delle quattro farmacie di Torino che ha l'orario fisso notturno, le altre sono in via Nizza, in piazza Massaua e in corso Belgio. Oltre a questi punti c'è poi la normale turnazione fatta dalle altre farmacie torinesi. La scelta di rinunciare alla notte dipenderebbe dalla ormai scarsa redditività dei farmaci pagati dal servizio sanitario nazionale rispetto ai costi di gestione. "La decisione o la riflessione in corso da parte di Boniscontro  -  sottolinea il presidente di Federfarma Torino, Luciano Platter  -  dipende da un problema che colpisce tutte le farmacie, i margini troppo bassi sul farmaco. Situazione che ovviamente pesa di più in presenza di costi più alti. Dovrebbe essere rivisto il sistema". La titolare della storica farmacia di corso Vittorio Emanuele, Maria Teresa Pissinis, non conferma ne smentisce. Anzi. È un po' infastidita dal fatto che la notizia di una possibile chiusura del presidio notturna possa essere circolata. "Non abbiamo deciso, non ho nemmeno parlato con la mia famiglia, è un'iniziativa che se sarà presa sarà comunicata. Adesso siamo a giugno, potrebbe essere anche più in là nel tempo". Insomma, riflessioni in corso e fastidio per riflessioni in corso che potrebbero portare alla scelta di spegnere le insegne di notte. Insegne che sono state un punto di riferimento nella storia di Torino quando nel cuore della notte si aveva bisogno di un farmaco. "Dove vado? Vado da Boniscontro", era la frase classica. Della situazione del settore farmacie si è discusso anche nella commissione voluta dalla consigliera Chiara Appendino del Movimento 5 Stelle dopo che i soci privati delle Farmacie Comunali, ad un mese dall'approvazione del budget della società, avevano inviato una lettera all'azienda chiedendo di rivedere le cifre, chiudere la parafarmacia di via Ivrea, licenziare dieci dipendenti e sospendere il servizio notturno in corso Belgio. Proposte che sono state respinte sia dalla presidente della società, Susanna Fucini, sia dall'assessore alle Partecipate del Comune, Giuliana Tedesco. "Nessuna chiusura della parafarmacia e nessun licenziamento", sottolineano entrambe. Anzi, pochi mesi fa la società ha assunto sei nuove persone "per cui la richiesta di mobilità ci sembrava fuori luogo", ha sottolineato Fucini. Da parte dell'assessore Tedesco "disponibilità a discutere per recuperare redditività, ma questa non può avvenire a discapito del servizio e dei posti di lavoro". E la presidente Fucini aggiunge: "Alle spalle del socio pubblico non si possono fare provocazioni". L'ad Gabriele Cavigioli, nominato dai privati, ha spiegato che "non è inusuale la richiesta di ridiscussione dei budget anche a pochi giorni dall'approvazione". Che dietro ci siano manovre per sostituire l'ad e mettere in cattiva luce la società per evitare che il Comune ceda il 51 per cento? Nessuno sa spiegare. Il socio privato si limita a dire: "La nostra si può considerare una provocazione  -  spiega Platter, presidente di Farmagestioni  -  ma per andare avanti bisogna darsi una scrollata". 
Taglio del nastro per il nuovo parcheggio all'interno del complesso commerciale di Forum Palermo, alle spalle di Leroy Merlin. L'area, di proprietà del Comune, è stata riqualificata dalla società Multi Corporation, proprietaria di Forum, che adesso l'ha riconsegnata alla città. Il passaggio del testimone è avvenuto nel corso di una cerimonia alla quale hanno partecipato il sindaco Leoluca Orlando, il suo vice Emilio Arcuri, Luca Finzi, amministratore delegato di Multi, Andrea Chiarioni, direttore del centro commerciale assieme allo staff di Forum Palermo. Lo spazio, che prima era una spianata d'asfalto, si estende su ventimila metri quadrati - con aiuole, arredi verdi e segnaletica - per un totale di quasi settecento posti, così divisi: 672 per le automobili, 18 riservati ai disabili, 4 ad autobus e pullman e 2 agli autoarticolati. Con l'apertura del nuovo parcheggio salgono così a tremila i posti auto che coprono l'intera area. Il nuovo parcheggio pubblico potrà essere utilizzato da tutti coloro che vorranno accedere alla città attraverso la metropolitana (la fermata sarà aperta a pochi passi) o con il tram che sarà avviato a breve, collegando Brancaccio con la stazione centrale. Buone notizie sugli svincoli autostradali situati a pochi metri e da molto tempo incompleti e inutilizzabili. L'amministrazione comunale assicura che i lavori ripartiranno per concludersi nei prossimi mesi, sempre in collaborazione con Multi. 
Ha speso una cifra blu, che certo non sarebbe "elegante" dettagliare. Così come non ammetterà che forse è stata anche un po' di nostalgia del clima da G7, anni Novanta, pieno (o percepito) Rinascimento napoletano, a spingerlo verso questa generosa grandeur. Forse è per questo che Maurizio Marinella ha voluto un'autocelebrazione aperta ai signori del gusto e del potere nel mondo che, in realtà, oltre al marchio di nonno Eugenio e papà Luigi, mette al centro soprattutto Napoli. "Non sono un mondano - spiega il "cavaliere" delle cravatte - Non ho la villa, non faccio vacanze spettacolari. Per questo, forse, ho voluto per una volta una festa così importante: nei luoghi che segnano il nostro valore. Per dare un respiro internazionale alla mia città". Le danze si aprono domani. Prima la mostra organizzata nelle sale di Palazzo Reale (aperta fino al 27 luglio), poi la cena nei giardini con vista, e infine lo spettacolo al San Carlo con testimonial eccellenti per raccontare mode, costumi e società passati anche attraverso la griffe di piazza Vittoria. Maurizio Marinella, quella bottega ha bisogno di un Palazzo Reale per fare il compleanno. Cosa è servito? "Credere in un progetto. Ma con l'impegno di ogni giorno, intendo. Ho creduto nel fatto che la qualità conta, che il gusto va oltre le mode e i tempi, che dietro ogni persona c'era un'esigenza, una personalità, e in fondo, un incontro". Marinella dov'è approdata nel mondo? "A Milano, Londra, Tokio, Lugano. E anche in Azerbaijan, ma rischiavo una figuraccia". Ride. "L'estate scorsa ero in vacanza familiare, al mare in Sicilia. Mi chiama un signore gentilissimo che parla un inglese strano: "Siamo assolutamente interessati ad aprire un grande negozio a Baku". Resto interdetto, gli dico "scusi, sono impegnatissimo in riunione ". Chiamo al negozio, chiedo aiuto ai collaboratori: ma dov'è Baku? Confesso che non sapevo né che fosse in Azerbaijan, né che quella città, tra le più antiche d'Oriente, fosse gemellata con noi e avesse un lungomare incredibilmente uguale a quello di Napoli". Ma com'è finita? Il negozio è già aperto? "Sì. Loro volevano assolutamente 300 metri quadri, io gli ho detto "non ci siamo", e ora ne abbiamo uno di quasi 80 metri, molto carino, prima o poi ci vado, a Baku". È vero che continuano a offrirle milioni per vendere? "Lasci perdere le cifre. Di recente un indiano. Ma dico no. La mia vita è qui, la mia passione è qui". Cioè in piazza Vittoria: dove, durante le ricorrenti crisi dei rifiuti e durante i picchi di degrado si è messo a protestare e a mobilitarsi con altri commercianti. "Sì. Non ho mai smesso di lottare. Questa città può e deve rinascere con le sue sole forze, avendo l'onestà di migliorare". Domani i diplomatici in arrivo alla festa rischiano di salutarla come un vero "sindaco"... "In effetti gli amici dall'Italia o dall'estero mi chiamano così. In fondo lo sono già un po' il "sindaco" della mia idea di città, lo faccio dal mio negozietto, anche quando una comitiva di clienti o amici mi chiede consiglio per una gita o un ristorante: mi metto al telefono, gli organizzo i vari momenti". Dopo le critiche aspre e rispettose a de Magistris, come guarda alla città? "Sì, è vero, non ho mai lesinato critiche al sindaco. Devo anche riconoscere che ci vuole una dose di fatica di dedizione enormi per guidare una città difficile come la nostra. In queste ore in particolare ho però il dovere di dirgli grazie, mi è stato vicino e ha voluto dare tutta la sua collaborazione". Ma ce l'avrà un consiglio da dargli, dall'alto del centenario di un'azienda? "Far funzionare meglio la macchina. Fare lavorare meglio alcuni dei suoi svariati dipendenti. I giardinieri? Facciano i giardinieri, a ogni ora prevista. Così gli addetti alla pulizia delle strade, così gli agenti della municipale. Faccia scelte impopolari su questo" Ma lei lo farà o no il candidato sindaco? "Vedremo cosa fare da grande. Vero è che me lo hanno chiesto da destra, sinistra e centro. Solo i Cinque stelle, no". E dicono che ormai, dopo la lunga luna di miele con Berlusconi poi interrotta dal nuovo cerchio magico, lei guardi con estrema ammirazione a Renzi. "Con Berlusconi resta la stima, ci mancherebbe. Io poi non ho mai fatto politica con le cravatte. Però confermo che, dopo aver sentito il premier al San Carlo, nell'ambito del bel calendario di appuntamenti di Repubblica delle Idee, sono stato colpito da Renzi. Devo dire: finalmente uno che ha tutti i fondamentali. Se realizza il 20 per cento di quello che dice, e in cui sembra credere davvero, il paese riparte davvero. E anche il Sud". Provi a voltarsi indietro e a dire a un giovane su cosa puntare per avere successo. "L'impegno, un buon progetto, ma devo dire anche una cosa desueta: l'umiltà. Anche i migliori nostri giovani, parlo mica di quelli napoletani, ma di giovani italiani ed europei, dopo alcuni mesi di lavoro o di sacrifici, si sentono già amministratori delegati. Io mi sveglio alle 5, alle 7 sono in negozio, mi piego tutte le mattine per togliere i catenacci e alzare la saracinesca, lo considero il mio privilegio e la mia dignità". Argomenti interviste napoli maurizio marinella 
«Qui è  un inferno. Chi  può scappa, mentre  tanti già hanno chiuso  bottega».  Via Calabritto, la strada della Napoli-bene, la via delle boutique e  delle griffe esclusive, oggi ha paura. E le vetrine  che si affacciano  sui 300 metri di basolato, dall’angolo di Carlo Poerio e piazza de’  Martiri,  fin giù dove si apre piazza Vittoria,  fanno i conti con la  crisi e la criminalità. Il giorno dopo il colpo della banda del buco,  gestori  e proprietari sono tutti d’accordo: «Non ne possiamo più,  l’amministrazione si occupa  solo delle feste e se ne frega della città allo sfascio». Alle  12 “Bruno & Pisano” ha la porta vetrata con un impiegato  che fa da  buttafuori. La famiglia  è all’interno. Le facce buie, gli occhi ancora  smarriti, padre e figlia sono da ore impegnati  con la scientifica: «Ci  scusi,  siamo ancora sotto shock. Certo che vogliamo parlare, certo   che bisognerà sfogarsi e diremo  quel che pensiamo. Ma adesso  dobbiamo  riprenderci, guardi,  lì c’è il buco che hanno fatto per entrare». Dall’altra parte della strada, di  fronte c’è la Farmacia Internazionale.  Fernanda Petrone, la titolare,  fa una smorfia: «Perché  non hanno controllato i percorsi  delle fogne?  Non sanno neanche dove e come si allacciano.  Ma adesso dovranno battere   la pista dei ricettatori, mica potranno piazzare la merce tanto   facilmente». Poi, lo sfogo: «Questa strada è diventata un far west, una  landa abbandonata  dove i negozi stanno chiudendo  uno alla volta. Via  Calabritto  è morta perché nessuno ci può arrivare. Noi che vendiamo  un  genere di prima necessità,  abbiamo dovuto istituire un servizio di  consegna a domicilio  ». E’ lunga la lista delle botteghe  che hanno  definitivamente  abbassato le saracinesche,  da Spatarella ad Armani, a  Prada, alla gioielleria Venieri e fino al bar Marotta a piazza Vittoria. Antonio  Grassini, il direttore di “Gucci”, allarga le braccia: «Zona morta e  scarso passaggio in una zona fintamente pedonale.  E’ vero, c’è la  crisi, ma la colpa è anche dei controlli carenti.  Poi, i canoni di  affitto: sono  talmente alti che risulta impossibile  pagarli, eppure i  proprietari  preferiscono tenere i propri locali vuoti piuttosto che  abbassarli». Analoga riflessione  la fa Vincenzo De Simone, padre  della  titolare del bar “La réncontre”,  tavolini fuori e locale interno  in  disarmo: «Dopo appena un anno chiudiamo. Il proprietario  continua a  esigere 4.300 euro per 27 metri quadrati. Gli ho proposto un canone di  2.500, non è poco. Ha rifiutato, quindi ce ne andiamo». Dieci metri di  strada ed ecco la boutique Di Vincenzo. Dentro c’è Pina Romano. «Ho  letto su qualche giornale  che questa è una via affollata,  strano non  me ne sono accorta  — dice — Anche l’arredo urbano ci hanno tolto, e a  qualcuno  di noi è stato anche vietato di allestire il marciapiede con  delle piante. In più, per arrivare qui, la gente dovrebbe sborsare  cinque euro di parcheggio, e perciò rinuncia». Claudio Schettini   gestisce un negozio di abbigliamento  maschile: «E’ la strada  che  parla. Il nostro sindaco cosa ha fatto? Per lui bastano un panino o un  gelato per creare un grande evento. A che servono? Non se ne può più. Il  lungomare liberato è diventato terra di nessuno,  mentre la città non  offre nulla ai suoi abitanti». Argomenti crisi rapine 
Un microdispositivo che si impianta sotto pelle e registra il battito cardiaco anche per anni, lanciando un segnale d'allarme in caso di aritmie asintomatiche non rilevabili dai metodi diagnostici tradizionali che  costituiscono una delle principali cause di ictus. Circa 500 pazienti in 55 centri in Europa, Canada e Stati Uniti e un risultato così promettente - come pubblicato oggi sul New England Journal of Medicine - che cambierà molto probabilmente il futuro della prevenzione delle recidive di ictus, una malattia che colpisce ogni anno circa 200.000 persone in Italia e le cui cause, utilizzando le metodiche diagnostiche attuali, restano  sconosciute in una percentuale di casi che varia dal 20 al 40%. "E' noto che la fibrillazione atriale parossistica, che spesso non dà sintomi e può regredire spontaneamente dopo pochi minuti, è una delle cause di ictus - premette Vincenzo Di Lazzaro, direttore della Neurologia dell'Università Campus Biomedico di Roma, uno dei centri italiani che  ha partecipato allo studio insieme all'Università Cattolica di Roma - questo tipo di aritmia però non è facile da documentare e per questo è difficile fare prevenzione secondaria. Lo studio CRYSTAL AF (Cryptogenetic Stroke and Underlying Atrial Fibrillation) che è la più grande sperimentazione clinica su questo fronte, dimostra come si possa identificare precocemente chi è a rischio di un altro ictus, dopo averne avuto un primo le cui cause sono rimaste sconosciute.  Il vantaggio consiste nel poter prevenire più efficacemente la recidiva con una terapia anticoagulante: i farmaci antiaggreganti, infatti,  che si usano più comunemente, hanno un'efficacia limitata nella prevenzione dell'ictus causato da fibrillazione atriale". Lo studio ha reclutato quasi 500 pazienti con ictus senza causa determinata, dividendoli in 2 gruppi: il primo è stato seguito con approccio tradizionale, ovvero registrazione Holter dell'elettrocardiogramma per 24 ore, mentre al secondo gruppo è stato impiantato un dispositivo di registrazione. L'apparecchio (Medtronic), che all'inizio dello studio era delle dimensioni di una pen drive e che successivamente è stato riprogettato come un microdispositivo lungo 45 mm e dello spessore di circa 4 mm, viene iniettato sottocute all'altezza del cuore ed è in grado di registrare in maniera continua il battito cardiaco segnalando l'eventuale comparsa di aritmia. Una volta ricevuto il segnale di allarme da un telecomando, il paziente può recarsi direttamente in ospedale o inviare telefonicamente il tracciato elettrocardiografico al medico. "Nell'arco di 3 anni da un ictus ischemico senza causa nota - spiega Tommaso Sanna, cardiologo presso il Dipartimento di Scienze Vascolari del Policlinico Universitario Gemelli di Roma e primo autore del lavoro - il 30 % dei pazienti ha almeno un episodio di fibrillazione atriale, che in quasi l'80 % dei casi è asintomatico. Nei 3 anni di osservazione, inoltre, è stata riscontrata fibrillazione atriale nel 30 % dei pazienti cui era stato impiantato il dispositivo e solo nel 3 % dei soggetti ai quali non era stato impiantato". Senza il dispositivo, insomma, è molto probabile che la fibrillazione atriale, un'aritmia assolutamente imprevedibile, sfugga alla diagnosi. I risultati di questo studio potrebbero dunque modificare la strategia di prevenzione dell'ictus recidivante, che colpisce da un quarto ad un quinto dei pazienti che hanno già avuto un primo attacco, spesso con  conseguenze più devastanti del primo evento, portando a disabilità permanente. "È verosimile che questo tipo di intervento venga incluso nelle linee guida per la prevenzione secondaria dell'ictus - racconta con entusiasmo Di Lazzaro - ma questo non vuol dire che si possa impiantare il dispositivo a tutti. Anche per non gravare sui costi del sistema sanitario nazionale (che dispensa il dispositivo per la sincope e la fibrillazione atriale ndr)  è necessario selezionare i pazienti da arruolare. Bisogna pertanto prima sottoporre i pazienti a tutte le procedure diagnostiche standard (elettrocardiogramma Holter, risonanza ed angiorisonanza magnetica cerebrale, esami del sangue per escludere alterazioni della coagulazione) solo se sono tutte negative si può prendere in considerazione l'impianto del dispositivo". 
