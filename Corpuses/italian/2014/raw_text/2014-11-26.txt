MALMOE - Alla Juventus manca un punto contro il qualificato Atletico Madrid per arrivare agli ottavi  di finale. Massimiliano Allegri però teme rilassamenti e inizia già ad alzare la tensione in vista della gara dello Stadium del 9 dicembre: "La qualificazione dobbiamo ancora conquistarla, c'è in palio ancora il primo posto e dovremo prepararci al meglio. Loro sono già qualificati e noi dobbiamo cercare di provarci", spiega, analizzando poi la gara di Malmoe: "Credo che la squadra abbia fatto una buona partita, nel primo tempo abbiamo avuto delle difficoltà perchè pressavano, non era facile per il campo e perchè giocavamo contro una squadra che alzava sempre la palla, prendevamo anche qualche contropiede. Nella ripresa loro sono calati, noi abbiamo giocato meglio come traiettoria di passaggi e di inserimenti". Ora la Juve ha due risultati su tre a disposizione contro i vicecampioni d'Europa: "Dobbiamo cercare di vincere e con due gol di scarto per arrivare primi, così nel sorteggio avremmo la possibilità di affrontare una seconda, altrimenti incontreremmo una prima e potrebbe diventare tutto più difficile - sottolinea Allegri -. Le mie arrabbiature? Ero arrabbiato nella ripresa perchè dovevamo chiuderla dopo il gol di Llorente" [[ge:rep-locali:repubblica:101515125]] "Era una partita importantissima, lo sapevamo che questa sera potevamo solo vincere e sono molto contento perchè siamo riusciti a fare una grande partita", commenta Fernando Llorente. "E' stato un bel lavoro di tutta la squadra - dice l'attaccante, che ha firmato il gol dell'1-0 -. Quando abbiamo avuto la palla abbiamo giocato anche molto bene, la squadra è molto contenta e ora manca una partita, dipende solo da noi, vincendo con l'Atletico Madrid possiamo anche essere in testa nel gruppo. Una dedica? Ai tifosi che vengono qua a vederci e sono molto importanti per noi". "Grande vittoria su un campo difficile!!!! Avanti cosi!!!!", scrive invece su Twitter Giorgio Chiellini. A segno anche in trasferta, Tevez ormai è completamente sbloccato anche in Europa: "Nel primo tempo non abbiamo giocato bene, non abbiamo trovato spazio per giocare, poi nella ripresa abbiamo trovato subito il gol con Llorente e abbiamo messo in discesa la partita. Sul gol l'ho colpita male. Potevo fermarla o colpire di prima, ma ho scelto la seconda e ho provato a incrociarla ed è andata bene", Argomenti champions league juventus fc massimiliano allegri Leggi i commenti I commenti dei lettori 
Diecimila precari siciliani intravedono l'assunzione nella scuola. Ma il loro numero potrebbe anche essere superiore. La sentenza della Corte di giustizia europea che ha condannato l'Italia per il trattamento riservato ai supplenti utilizzati nella scuola per tre o più anni, apre le porte del lavoro stabile a migliaia di siciliani, alcuni dei quali avevano perso da tempo le speranze di rientrare come lavoratori negli istituti scolastici. Una notizia che contribuirà ad allentare la morsa della disoccupazione nell'Isola e a ridare serenità e prospettive a migliaia di famiglie che vivono da anni con l'incognita del lavoro. La riforma della "Buona scuola" illustrata lo scorso tre settembre dal premier Matteo Renzi, inoltre, potrebbe fare lievitare i numeri, ma lascerebbe fuori il personale Ata  -  amministrativo, tecnico e ausiliario  -  che dovrebbe rimandare i festeggiamenti a momenti migliori. In ogni caso, il pronunciamento dell'Alta corte di Lussemburgo si tradurrà, per i tanti siciliani che hanno puntato sulla scuola, in una speranza concreta. Anche se l'assunzione non sarà automatica: per vederla concretizzare i precari potrebbero essere costretti a rivolgersi al giudice del lavoro. Argomenti lavoro scuola 
ROMA – Atletico Madrid e Arsenal agli ottavi, Benfica eliminato. Sono questi i verdetti principali della penultima giornata dei gruppi A, B, C e D di Champions League. Nel girone della Juve l'Atletico travolge (4-0) l'Olympiacos nello scontro diretto e infrange, di fatto, i sogni dei greci di andare avanti. L'Arsenal, invece, approfitta di un Dortmund già sicuro di un posto nei 16' (2-0) per spegnere anche le ultime speranze dell'Anderlecht, vanamente vittorioso (2-0) sul Galatasaray. Il Benfica cede (1-0) a San Pietroburgo allo Zenit e esce dalla lotta per gli ottavi in cui, invece, torna a sperare il Monaco che fa il colpaccio (0-1) a Leverkusen passando in casa del già qualificato Bayer. Infine il Liverpool strappa un punto (2-2) in Bulgaria con il Ludogorets e resta in corsa per il passaggio del turno grazie alla contemporanea sconfitta interna del Basilea (0-1) con il Real. ATLETICO MADRID-OLYMPIACOS 4-0 L'Atletico spazza via l'Olympiacos e si qualifica con un turno d'anticipo per gli ottavi. Contro la Juve gli basterà un punto per chiudere al primo posto e, contemporaneamente, far festeggiare i bianconeri per il matematico passaggio del turno. Gara a senso unico al Calderon. Ai Colchoneros bastano 9' per sbloccare il risultato: Roberto rinvia un pallone direttamente sui piedi di Juanfran che con un preciso cross basso dalla destra serve Raul Garcia che da due passi gira in rete. L'Atletico domina e al 38' sfrutta un nuovo svarione difensivo degli ospiti per raddoppiare: su un cross dalla sinistra di Ansaldo, Botia liscia il pallone consentendo a Mandzukic di deviarlo in rete da pochi passa. L'ex Bayern si esalta e nella ripresa va a segno altre due volte, sempre di testa. Prima (62') svettando su un cross dalla destra di Arda Turan e poi (65') su una punizione-cross, sempre dalla destra, di Gabi. ARSENAL- BORUSSIA DORTMUND 2-0 Con un gol per tempo l'Arsenal piega il Borussia Dortmund e vola agli ottavi di Champions con 90' d'anticipo. I Gunners impiegano appena 2' per sbloccare il risultato: il merito è tutto di Sanogo che triangola in area con Cazorla e batte Weidenfeller con un preciso destro in diagonale. L'Arsenal insiste e, dopo una traversa colpita (53') da Oxlade-Chamberlein, chiude di conti (57') con un bel destro a giro da fuori area di Sanchez. ANDERLECHT-GALATASARAY 2-0 Una doppietta di Mbemba non basta all'Anderlecht per proseguire il sogno Champions. Ma il 2-0 al Galatasaray (la squadra di Prandelli è fuori da tutto) consente comunque ai belgi di garantirsi un posto in Europa League. Dopo aver colto (35') un doppio clamoroso palo con Defour, l'Anderlecht passa (43'): su un cross dalla sinistra di Conté, prolungato in mezzo di nuca da Defour, Mbemba in tuffo di testa insacca. Il Galatasaray nella ripresa sciupa per due volte il pari con Burak Yilmaz che, colpisce una traversa, e all'86', poco dopo essere rimasto in 10 per l'espulsione di Selçuk Inan, si arrende definitivamente: il 2-0 lo firma ancora Mbemba, lesto a ribadire in rete con un preciso diagonale di sinistro una punizione di Kljestan respinta da Muslera. ZENIT-BENFICA 1-0 Lo Zenit vince lo scontro diretto con il Benfica e elimina i lusitani dalla competizione. Gli uomini di Jorge Jesus sciupano con Gaitan e Luisao la grande occasione per dare un volto diverso alla partita e, al 79', vengono allora puniti dal portoghese Danny che batte Julio Cesar con una precisa girata di destro di controbalzo su cross di Hulk. BAYER LEVERKUSEN-MONACO 0-1 Il Monaco coglie un fondamentale successo a Leverkusen contro il già qualificato Bayer e resta in corsa per la qualificazione. All'ultima giornata potrà permettersi due risultati su tre nello scontro diretto al Principato con lo Zenit per andare avanti. I tedeschi sciupano due clamorose occasioni con Bender (traversa) e poi con Drmic, lanciato solo davanti a Subasic e, al 72', vengono puniti dagli ospiti che trovano il gol-vittoria con il subentrato Ocampos che irrompe in scivolata di sinistro su un cross dalla destra di Dirar. LUDOGORETS-LIVERPOOL 2-2 Il Liverpool coglie un punto vitale a Sofia e spera ancora nel passaggio del turno. Fondamentale, all'ultima giornata, sarà battere ad Anfield Road nello scontro diretto il Basilea. Gara tutta in salita per gli inglesi che al 2' vengono trafitti da Dani Abalo, bravo a sfruttare un tiro non irresistibile dal limite di Marchelinho non trattenuto da un incerto Mignolet. I Reds non s'abbatto e dopo 6' pareggiano, sfruttando un altro errore difensivo, stavolta di Moti su un pallone alzato in area da Lambert. Il rumeno non rinvia e consente allo stesso attaccante del Liverpool di beffarlo con un colpo di testa nell'angolo. Sulle ali dell'entusiasmo gli uomini di Rodgers insistono e al 37' ribaltano la situazione con un destro ravvicinato di Henderson su cross dalla sinistra di Sterling. Il Ludogorets non ci sta e all'88' strappa un platonico pari con Terziev che devia di testa un angolo dalla destra di Junior Caiçara, prolungato su secondo palo, sempre di testa, da Dyakov. BASILEA-REAL MADRID 0-1 Con un gol del solito Ronaldo il Real prosegue il suo percorso netto in Champions e complica la corsa-qualificazione degli svizzeri. Gli uomini di Ancelotti passano al 35' grazie a un tocco a porta vuota di sinistro del fuoriclasse lusitano su assist dalla sinistra di Benzema. Sembra il preludio a una goleada e, invece, il Basilea non ci sta e sfiora per tre volte il pari con Gashi (2) e Elneny. Solo nel finale il Real torna fuori prepotentemente e legittima il successo colpendo prima una traversa interna con Bale e poi un palo con Ronaldo. Argomenti champions league Leggi i commenti I commenti dei lettori 

ROMA - "C’è ancora molto lavoro da fare, ma ci sono stati progressi  importanti. L’interesse dell’Iran e l’impegno del governo Rouhani è quello di  chiudere con successo i negoziati sul nucleare". Quello di Masoumeh Ebtekar è un  volto noto della politica iraniana: oggi è vice del presidente Hassan Rouhani e  ministro dell’Ambiente, così come alla fine degli anni Novanta fu la prima  vice-presidente donna in Iran, lavorando con Mohammad Khatami. Già dal 1979, all’esplodere della rivoluzione islamica, la Ebtekar seppe  conquistarsi altro ruolo: allora fu la portavoce degli studenti che occuparono  l’ambasciata americana, la leggendaria "sister Mary" come la ribattezzarono i  media americani. Il resto della sua carriera è stato percorso sempre sul filo  del rasoio, militando in gruppi e partiti politici che spesse volte sono finiti  nel mirino della destra reazionaria iraniana. In visita a Roma ha incontrato il  ministro degli Esteri Paolo Gentiloni, al quale ha confermato che "l’Italia per  l’Iran è la porta di ingresso in Europa, ci lega un’alleanza di civiltà". E poi  la presidente della Camera Laura Boldrini, con cui ha affrontato i temi della  protezione dei diritti delle donne. Dal 1979, dalla rivoluzione islamica, allora tante cose sono cambiate,  innanzitutto nei rapporti fra Teheran e Washington. Oggi Iran e Usa di fatto  combattono insieme contro il "califfo" Al Baghdadi, e soprattutto da mesi stanno  lavorando per sgombrare il campo dalla possibilità che l’Iran si doti dell’arma  atomica. Per gli iraniani del riformista Rouhani è vitale che gli Stati Uniti  accettino al più presto di revocare le sanzioni economiche imposte al paese dopo  che sono state accertate dall’Onu alcune violazioni al Trattato di non  proliferazione che lo stesso Iran aveva firmato. "Per noi c’è innanzitutto la  necessità di capire entro quanto tempo verranno ritirate le sanzioni, oltre  all’aspetto delle ispezioni negli impianti nucleari richieste dall’Onu". La Ebtekar evita di commentare le ultime parole dell’ayatollah Khamenei,  mentre apre alle parole del segretario di Stato Usa, John Kerry e dell’inviato  europeo Catherine Ashton: "Sono state dichiarazioni molto positive, questo mi  convince che c’è una vera possibilità per continuare a negoziare per raggiungere  un accordo che tuteli gli interessi di entrambe le parti". Signora Ebtekar, lei era al governo col presidente riformista Mohammad  Khatami. Poi avete trascorso gli anni bui dell’ultraconservatore  Ahmadinejad... "Anche in Iran come in ogni altro paese la politica ha le sue scelte, le sue  tendenze. Io sono stata al governo con Khatami, in un periodo di grandi  speranze. Credo che alcuni messaggi di Khatami, alcune linee guida rimangano  fondamentali. Per esempio il concetto del "Dialogo fra le civiltà" è ripreso da  chi adesso lavora ad una "Alleanza contro la violenza". Un’alleanza che adesso  si deve impegnare contro il terrorismo dell’Isis, una organizzazione totalmente  contraria a qualsiasi principio dell’Islam". Ma molti in Iran si oppongono sia al negoziato nucleare che al dialogo con  l’Occidente, sicuramente sarebbero felici di un insuccesso del governo  Rouhani. "Molti sono contrari a un processo di apertura dell'Iran al mondo. Ci sono  paesi che dall’esterno hanno fatto pressioni per rendere più difficili le  condizioni del negoziato. L’entità sionista (Israele nella terminologia  iraniana, ndr ) per esempio ha mobilitato l’opinione pubblica anche negli Stati  Uniti contro l’accordo". Ma io le chiedevo dei gruppi che si oppongono a voi all’interno dell’Iran. "Certo, ci sono anche nel nostro paese gruppi politici sospettosi del  negoziato. Il governo Rouhani è sostenuto dai riformisti, come sono io, e da  gruppi politici "principalisti", di centro. Ma in Iran è ancora molto forte,  anche a livello di opinione pubblica, il sospetto nei confronti delle potenze  straniere che per troppi anni hanno interferito con i nostri affari interni: gruppi radicali ed estremisti provano a far saltare ogni accordo. Il  giorno dell’annuncio della continuazione dei negoziati un loro giornale è uscito  con un titolo a tutta pagina: "NIENTE!". Come se fosse "niente" il fatto che  ormai da mesi l’Iran negozia, discute, si confronta in maniera sostanziale con  le più grandi potenze del mondo dopo anni e anni di scontri e incomprensioni.  Molti di questi oppositori sono legati al precedente governo, quello di  Ahmadinejad. Ma è decisivo l’appoggio che la Guida Suprema, l’ayatollah  Khamenei, ha offerto al presidente e al ministro degli Esteri Zarif perché  continuino a negoziare difendendo gli interessi dell’Iran". In Europa ha fatto molto scalpore il caso della giovane donna che voleva  assistere alla partita di pallavolo Iran-Italia ed è stata arrestata. "Quello di Ghoncheh Ghavami è un caso complicato, ma io sono convinta che in  appello il verdetto di condanna possa esser ribaltato. Adesso è stata rimessa in  libertà ed è comunque un fatto positivo: in Iran ci sono alcuni circoli che  credono di poter far pressione sulla magistratura, ma in sostanza i nostri  giudici sono indipendenti ed equilibrati e sanno valutare con  saggezza". Argomenti nucleare iraniano iran interviste esteri 
MALMOE - Missione compiuta per una Juventus bifronte a Malmoe. Arriva la vittoria sperata e ora per centrare la qualificazione sarà sufficiente conquistare un punto all'ultima gara, quella interna con il qualificato Atletico Madrid. Perché bifronte? Perché nel primo tempo i bianconeri (stasera in divisa verde) ripetono le scialbe prove continentali che hanno reso questo match decisivo e allungato il suo digiuno all'estero; nella ripresa, si rivede la squadra autorevole e dominante come nel nostro campionato. Primo tempo - C'è il Malmoe che è all'ultima spiaggia ma che dalla sua ha la forza dei nervi distesi e contenti dopo aver vinto lo scudetto. C'è la Juventus che vuole uno scatto perentorio in avanti anche in Europa, dopo le prepotenti ultime giornate di campionato. C'è un campo definito in pessime condizioni che pure non pare determinare scompensi tecnici.  Il primo tempo di reciproca attenzione e rispetto, di fase difensiva più curata rispetto all'assalto, non è di quelli indimenticabili. La Juve costruisce due nitide palle gol con un solo unico tema, peraltro sperimentato anche in Italia. Cioè l'inserimento profondo di Marchisio, un taglio diagonale in area che trova in Pirlo e soprattutto in Vidal due rifinitori perfetti. Sul lancio di Pirlo, appena lungo, l'interno tocca con la punta del piede e Olsen non ha difficoltà. Sul tranciante del cileno, invece, con la difesa ferma, Marchisio trova meglio il timing e arriva sul pallone potendo scaricare appieno la sua girata in diagonale. Olsen compie la grande parata, unica, del primo tempo e mette in angolo. [[ge:rep-locali:repubblica:101515125]] Il Malmoe sta sulle sue e poi lancia per Thelin e Rosenberg che si alternano nelle posizioni di prima e seconda punta. Buffon non deve intervenire neppure quando il capitano svedese danza con eleganza sul pallone prima di invitare al profondo inserimento il cavallo di sinistra, Forsberg. I tempi ci sono, ma il controllo di palla tradisce pressapochismi, Forsberg si allarga da solo e calcia sotto misura sull'esterno della rete. Non c'è granché da registrare nella prima frazione, che ci offre una Juventus non certo migliore di quella timida vista nel primo tempo delle precedenti puntate di Champions, soprattutto fuori casa. Secondo tempo - Cambia la musica: la Juventus alza il ritmo e  gli svedesi vanno in crisi. Quattro minuti con tre occasioni, alla terza Llorente controlla e trova una prateria davanti, 20 metri di corsa, dribbling al portiere, uno a zero. Il Malmoe è alle corde, è ancora la Juventus a menare la danza. La cronaca è un autentico monologo torinese, se proprio si deve trovare un difetto, quello che forse manda in beata Allegri, è che la squadra costruisce occasioni e superiorità numeriche ma non chiude il match. Neppure quando Morata, appena entrato, servito da Tevez centra a porta vuota la traversa (!). Rosenberg sveglia i suoi da un lunghissimo letargo con un tiro che chiama Buffon a una parata importante, in piena distensione sul lato destro. Ma è un fuoco di paglia. Sul capovolgimento, Morata ingaggia un duello con Johansson, falloso per gli svedesi.  Proença lascia correre e la Juve si ritrova in superiorità numerica, Pogba fa la cosa migliore di una partita inficiata da qualche leziosismo, e la cosa migliore - nel calcio - è sempre la più semplice. Palla a Tevez e tocco, magari non perfetto, ma vincente: due a zero. Le proteste vibranti portano all'espulsione di Johansson e alle ammonizioni di Rosenberg e Olsen, cioè i due migliori tra i celesti. Ma mai come in questo caso i campioni di Svezia hanno fatto la voce grossa solo in questa circostanza. MALMOE: Olsen 7 - Tinnerholm 5,5 (40' st Rakip sv.), Johansson 5,5, Helander 6, Ricardinho 5,5 - Eriksson 5,5, Halsti 5,5, Adu 6, Forsberg 6,5 - Thelin 5,5 (25' st. Cibicki 5,5), Rosenberg 6,5. All. Hareide JUVENTUS: Buffon 6 - Lichtsteiner 5,5, Bonucci 5,5, Chiellini 6,5, Padoin 6,5 - Marchisio 7, Pirlo 6,5, Pogba 5,5 - Vidal 5,5 (37' st. Pereyra 5,5)- Llorente 6,5 (27' st Morata 6), Tevez 6,5. All. Allegri ARBITRO : Proença 5,5 (Por) RETI : 4' st Llorente; 43' st Tevez NOTE : ammoniti: Olsen, Rosenberg, Pereyra. Espulso (proteste): Johansson. Recupero 1' e 3'. Argomenti champions league malmoe juventus fc Leggi i commenti I commenti dei lettori 
Brava la Juve, che è tornata a vincere in trasferta, con una partita di grande attenzione e di grande intelligenza. Bravissimo Allegri, che nel momento forse più delicato, con una serie preoccupante di infortuni, ha impresso la sua marcia, ha messo la sua firma, sulla trasformazione tattica della squadra. I bianconeri hanno risposto nel migliore dei modi, bissando la vittoria in trasferta in campionato contro la Lazio. Stavolta è arrivato il successo europeo e - al di là di qualsiasi considerazione sul valore dell'avversario - non è mai facile vincere fuori casa in manifestazioni così importanti. Serve la giusta concentrazione, bisogna capire il momento giusto per colpire. Una Juve che ha fior di giocatori, è capace di alternare le varie soluzioni, senza mai farsi trovare impreparata. Una Juve impegnata nel pieno recupero di Vidal, che davvero può rappresentare in futuro l'uomo in più. Ma è anche, soprattutto,  e sempre più una Juve a immagine di Pogba, che si sta confermando l'autentico trascinatore della squadra bianconera. C'era lui nell'azione finale, proprio in extremis, per consegnare a Tevez il pallone del due a zero, ma c'era sempre lui nel cuore della ripresa - quando di trattava di addomesticare le residue speranze svedesi - c'era sempre lui dicevamo a difendere il pallone sulla linea di fondo. Insomma, un giocatore davvero straordinario, capace di 'lavorare' il pallone nel migliore dei mdi anche su un campo davvero in pessime condizioni. E' sempre lui, insomma, è sempre Pogba, il faro della squadra non solo dal punto di vista tecnico ma anche per la generosità che viene messa in campo. E' a lui, a questo Pogba, pronto sempre a giocarsela che la Juve può guardare in vista dell'ultima partita con l'Atletico Madrid. E' vero che basta un pareggio per qualificarsi, per evitare qualsiasi rischio. Però è forte, fortissima, anche la tentazione di voler provare a battere per due a zero l'Atletico di Simeone, perché è notevole la differenza tra il primo e il secondo posto nel girone. Dopo essere tornati a vincere in trasferta 21 mesi dopo, perché non pensare a un'impresa in casa che vorrebbe dire la possibilità di qualificarsi nel girone al primo posto? Pensate che soddisfazione sarebbe per Allegri... Argomenti tackle 
