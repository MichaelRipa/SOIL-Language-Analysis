None Leggi i commenti I commenti dei lettori 
MILANO - Roberto Mancini prende tempo, ma nel pari in rimonta dell'Inter con la Lazio vede il bicchiere mezzo pieno:  "Abbiamo commesso degli errori, facciamo due passi avanti e uno indietro. Ma gli errori erano in preventivo, non pensavo che in un mese cambiasse tutto e diventassimo il Barcellona o il Bayern Monaco, ci vuole tempo. E credo che ci sia anche un po' di paura quando le partite si mettono male, dobbiamo superare anche questo e lo supereremo". L'Inter era partita con Dodò nel tridente offensivo, poi il cambio tattico: "Ma se abbiamo subito quei gol è perchè avevamo fatto degli errori, non per una questione di assetto. Per affrontare una partita così devi giocare forte dall'inizio e prendere gol subito ci ha messo in difficoltà. In Italia siamo tutti allenatori e ognuno dice la propria opinione, ma io alleno questa squadra ogni giorno e pensavo che quella del primo tempo potesse essere una soluzione buona. Ma quando prendi gol dopo due minuti cambiano tutti i programmi e siamo andati in difficoltà. Ma non contano gli assetti, i moduli, il primo tempo è cambiato perchè siamo andati sotto 0-2 dopo venti minuti mentre nella ripresa abbiamo reagito meglio". "L'Inter deve cercare di migliorare sotto tanti punti di vista, deve continuare a lavorare per migliorare al di là degli acquisti - sottolinea ancora Mancini - Deve avere continuità per tutta la partita, come col Chievo, e questo si può migliorare col tempo e col lavoro. Se poi avremo la fortuna di avere giocatori nuovi in ruoli scoperti sarebbe meglio". E a questo proposito, il tecnico conferma quanto detto già dal ds Ausilio e cioè che Lennon, esterno del Tottenham, non è fra gli obiettivi per gennaio. "Non abbiamo mai parlato di lui ma di altri giocatori, vedremo se riusciremo ad arrivarci". [[ge:rep-locali:repubblica:103466627]] Con un gran gol Kovacic ha riaperto la partita: "Noi non siamo sicuramente contenti per come è andata la partita anche se alla fine abbiamo guadagnato un punto dopo una gara difficile", spiega il fantasista che precisa che il gol è stato "il più bello della mia carriera". "Ad inizio gara purtroppo ci è mancata la corsa e la cattiveria, mentre la Lazio è entrata fin da subito meglio in partita e se poi prendi 2 gol diventa tutto più difficile. Così non si può pensare al terzo posto perchè manca sempre qualcosa - ha poi continuato -. A noi manca ancora qualcosa e dobbiamo provare a vincere sempre e non una partita sì e una partita no come fatto fino ad oggi. Il mister è nuovo e noi dobbiamo lavorare sodo se vogliamo fare meglio e se sarà così sono sicuro che riusciremo a fare bene". Infine, Kovacic risponde così a chi gli chiede in quale posizione del centrocampo preferirebbe giocare. "Sono stanco di parlare sempre della mia posizione sul campo. Io gioco dove il mister mi chiede di giocare, ma ad esempio la posizione in cui sono stato impiegato oggi mi piace molto e penso che il mister mi metterà sicuramente lì". Argomenti inter serie a roberto mancini Leggi i commenti I commenti dei lettori 
TORINO - Il Palavela di Torino l'ha accolta come sempre si accoglie una stella, tra applausi e ovazioni e per una sera Carolina Kostner ha potuto dimenticare le preoccupazioni legate al deferimento comminatole dalla Procura antidoping del Coni che ha richiesto per lei una squalifica di 51 mesi per le vicende di doping del suo ex fidanzato Alex Schwazer. Carolina non parla della vicenda nella serata del Gran Galà del Ghiaccio. Sul caso doping si limita a queste poche parole: "Ho molto apprezzato la presa di posizione della presidente Gios e della Federghiaccio". Il numero uno della Fisg, Andrea Gios, nei giorni scorsi si è schierato con parole forti e nette al suo fianco. "Carolina non ha fornito nè assistenza e nemmeno è stata complice di violazione delle Norme Sportive Antidoping da parte dell'allora fidanzato Alex Schwazer". Lei ringrazia, e non aggiunge altro. A DISPOSIZIONE DEI GIOVANI - Al palaVela passa la domenica a fare da spettatrice dei Campionati italiani Assoluti seduta su quelle tribune che hanno inneggiato a lei nei giorni olimpici di otto anni fa, e inneggiano a lei ora. Dopo il bronzo di Sochi, niente gare per Carolina, solo esibizioni. Ma l'emozione resta: "Sono molto sorpresa, non ho sofferto il fatto di non essere in pista e di fare da spettatrice. Questi Assoluti mi hanno entusiasmato. Ho visto tanti giovani in gara, con loro ci sono anche dieci anni di differenza. Sono a loro disposizione per dare consigli e per qualsiasi cosa". GENTE SEMPRE VICINA - Poi Carolina saluta e va a preparare l'esibizione. Scende sulla pista dove cadde all'esordio a Torino 2006. L'accoglienza è con un mazzo di rose rosse. Rosso è anche il suo vestito di pizzo, che però cambia al momento dell'esibizione. Maglietta e pantaloni neri sono il look con cui si esibisce sulle note rock dei Led Zeppelin. Dalle tribune piovono i peluche, come accade nelle gare vere. è una notte di stelle: sul ghiaccio entrano Evgeni Plushenko, lo 'zar' russo che incantò tutti ai Giochi 2006 diventando l'idolo dei torinesi, quindi lo svizzero Stephane Lambiel. Il Palavela è tutto per la Kostner: per il secondo pezzo, Carolina sceglie le note dell'Ave Maria. "Per ringraziare tutti coloro che non mi fanno mancare il sostegno e perché rappresenta una preghiera per tutte le persone che soffrono. Soprattutto in questi ultimi anni ho sentito la crescita dell'affetto nei miei confronti e ciò mi ha messo le ali". Argomenti pattinaggio artistico carolina kostner Leggi i commenti I commenti dei lettori 
MILANO - Gol e spettacolo nell'ultima gara del 2014 della Serie A. E' 2-2 A San Siro tra Inter e Lazio, un pareggio emozionante che però non soddisfa nessuno. Biancocelesti avanti di due reti all'intervallo, trascinati da un incontenibile Felipe Anderson, autore di una doppietta. Nella ripresa, però, reazione d'orgoglio dei padroni di casa e rimonta firmata da Kovacic (sarà ricordato come uno dei gol più belli del campionato) e Palacio, che finalmente rompe il digiuno, trovando il primo gol stagionale. GUARDA LA SINTESI DI INTER-LAZIO LA CRONACA, C'E' KLOSE - Mancini sorprende schierando contemporaneamente Dodò e Nagatomo sulla sinistra, lasciando in panchina Medel. Con Osvaldo out, la coppia d'attacco è formata da Palacio-Icardi. Pioli rilancia Klose dal 1' al posto di Djordjevic e ritrova a centrocampo Parolo, squalificato contro l'Atalanta. Pronti-via, Lazio già in vantaggio dopo soli 2': Radu crossa, Felipe Anderson controlla, supera Ranocchia e batte di sinistro Handanovic. L'Inter accusa il colpo e sempre il 21enne centrocampista brasiliano, al 6', fa la 'barba' alla traversa con una conclusione al volo. [[ge:rep-locali:repubblica:103466627]] FELIPE ANDERSON SHOW - Al 31' Guarin per poco non sorprende Marchetti dalla distanza sfiorando l'incrocio dei pali,  ma è la Lazio a passare ancora, e sempre con il suo gioiello sudamericano. Felipe Anderson, al 37', si invola da centrocampo, fa fuori tutta la difesa di casa e lascia di stucco Handanovic siglando la doppietta. Inter sotto choc, mentre i biancocelesti già pregustano un Natale da Champions. Al 44', senza aspettare l'intervallo, Mancini toglie dal campo Dodò per inserire Medel e tornare al modulo con il rombo. [[ge:rep-locali:repubblica:103466627]] PERLA DI KOVACIC - Nella ripresa l'Inter attacca spinta anche dal calore del pubblico. Tutti gli attacchi nascono dalla sinistra dove Nagatomo non si pesta più i piedi con Dodò ed è aiutato dalle sovrapposizioni di Kuzmanovic e Palacio. Le occasioni, tuttavia, sono poche. La partita però si accende al 21' quando, dagli sviluppi di un corner, Marchetti nulla può su un gran destro al volo di Kovacic che riapre le speranze dei suoi. Davvero una prodezza da parte del centrocampista croato. PALACIO ROMPE L'INCANTESIMO - Il gol carica ancora di più i nerazzurri. Esce Guarin ed entra Bonazzoli, che si posiziona largo a destra. La Lazio è schiacciata e da un calcio di punizione, battuto proprio dal giovanissimo attaccante (classe 97), arriva il pareggio: D'Ambrosio con il viso fa la sponda per Palacio che a pochi passi dalla porta batte Marchetti, trovando il 2-2 e la prima rete in campionato. L'ultimo gol segnato dall'ex genoano era stato proprio contro la Lazio nel penultimo turno dello scorso campionato. E' la fine di un incubo. Nel finale prima Mauri, poi Kovacic sfiorano la rete, ma il risultato non cambia: è un 2-2 spettacolare, che però non accontenta né Mancini né Pioli. INTER-LAZIO 2-2 (0-2) INTER (4-3-3): Handanovic 6; D'Ambrosio 5,5 (46'st Campagnaro sv), Ranocchia 4,5, Juan Jesus 5, Dodo' 4,5 (45'pt Medel 6); Guarin 5 (31'st Bonazzoli 6) Kovacic 7, Kuzmanovic 5,5; Icardi 5, Palacio 6.5, Nagatomo 5. In panchina: Carrizo, Berni, Andreolli, Campagnaro, Vidic, Hernanes, Obi, Khrin. Allenatore: Mancini. LAZIO (4-3-3) : Marchetti 6; Basta 6, de Vrij 6,5, Cana 6.5, Radu 6,5; Parolo 6, Ledesma 6,5 (36'st Gonzalez sv), Lulic 6 (19'st Onazi 5.5); Felipe Anderson 7,5, Klose 6 (11'st Djordjevic 5.5), Mauri 6. In panchina: Berisha, Strakosha, Cavanda, Novaretti, Konko, Cataldi, Keita. Allenatore: Pioli. ARBITRO : Tagliavento di Terni RETI : 2' e 37'pt Felipe Anderson al 3' e 33'; Kovacic al 66' e Palacio al 78' AMMONITI: Felipe Anderson, Lulic, Klose, D'Ambrosio e Gonzalez. ANGOLI : 9-0 per l'INTER. RECUPERO: 1'; 3'. Argomenti ss lazio inter serie a Leggi i commenti I commenti dei lettori 
None Leggi i commenti I commenti dei lettori 
MILANO - C'aveva presa gusto Stefano Pioli, soprattutto all'intervallo quando la sua Lazio era avanti 2-0 contro l'Inter. Poi è arrivata la rimonta nerazzurra e il tecnico biancoceleste commenta il pareggio con un pò di amarezza: ''Potevamo e dovevamo gestire meglio la palla nel secondo tempo, la partita è cambiata sul gran gol di Kovacic''. ''DOBBIAMO CRESCERE'' - Serve ancora, secondo Pioli, un pizzico di maturità in più: ''Abbiamo fatto fatica nei movimenti senza palla - aggiunge il tecnico biancoceleste ai microfoni di Sky -, sono stati meno continui e precisi rispetto al primo tempo. Bastava fare un passaggio in più in alcune occasioni, uscire bene palla al piede. Anche l'Inter è stata brava a impedircelo. Però abbiamo giocato a San Siro contro un'Inter che non voleva perdere. Ripeto, è stato decisivo il gol di Kovacic, ha cambiato l'inerzia della partita. I concetti di gioco c'erano, la squadra ha saputo star bene in campo. Il risultato comunque è positivo, abbiamo lottato e sofferto e ci portiamo a casa questo pareggio. Dobbiamo continuare a lavorare e a crescere, fino ad ora abbiamo costruito una buona classifica, vogliamo arrivare tre le prime cinque del campionato. Ora ricarichiamo le batterie, ci aspetta un importante mese di gennaio''. [[ge:rep-locali:repubblica:103466627]] ''FORTUNATO AD AVERE KLOSE E DJORDJEVIC'' - Pioli poi parla delle scelte di campo. Questa volta ha iniziato dall'inizio Klose ''Ho la fortuna di avere due centravanti molto forti, a volte abbiamo utilizzato i due centravanti insieme ma la squadra e' costruita per giocare in un certo modo. Il cambio di Lulic? Servivano energie fresche, Lulic era tra gli ammoniti e ho preferito toglierlo''. La Lazio ha chiuso il 2014 e aprirà il 2015, martedì 5 gennaio all'Olimpico contro la Sampdoria. Argomenti ss lazio serie a stefano pioli Leggi i commenti I commenti dei lettori 
Colori ipnotici alla Bollywood, mitologia induista e una storia da supereroi: a gridare basta con la violenza sulle donne questa volta è un fumetto indiano. E per imporre con forza il suo messaggio è gratis sul web, con tanti extra ed effetti speciali. L'idea è di un giovane regista di documentari, Ram Devineni. Nel dicembre 2012 come tanti suoi concittadini era in piazza a New Delhi per protestare dopo l'ennesimo stupro di massa su un autobus (che causò la morte di una ventitreenne) e contro la mancanza di reazioni da parte delle autorità: "Durante una manifestazione un poliziotto mi ha detto: le brave ragazze non vanno in giro da sole di notte. Mi pare evidente che in India sia necessaria una battaglia culturale, prima ancora che giuridica". GUARDA IL FUMETTO Per un anno Ram viaggia attraverso il suo paese e il sudest asiatico. Parla con sociologi, attivisti, avvocati, operatori di Ong. Incontra e intervista molte vittime di abusi. Cosa fare di tutto questo materiale? Viene naturale pensare a un documentario, ma è proprio nel corso del viaggio che nasce l'idea di un fumetto. "Ho pensato fosse il modo più facile per far arrivare il messaggio agli adolescenti. Ed era perfetto per realizzare la storia che avevo in mente. Nella cultura e mitologia induista spesso i comuni mortali incontrano le divinità. E allora, perché non far incontrare una donna vittima di violenza con gli dei?". Un anno di lavoro con il disegnatore Dan Goldman e un team di autori e grafici, e nasce Priya's Shakti (il potere di Priya). E' la storia di una ragazza che ha subito uno stupro e viene ripudiata dalla sua famiglia, cosa che accade spesso nella realtà. Il suo grido di dolore arriva fino alla dea Parvati, che scende sulla terra per dare a Priya la forza di superare le sue paure e convincere gli abitanti della sua città ad educare i loro figli ai valori del rispetto e dell'uguaglianza. Il tutto è condito da azione e colpi di scena, perché in fondo Priya è "una super eroina indiana, anche se non ha super poteri: la sua forza è quella della persuasione". Gli autori hanno voluto "testare" il loro lavoro prima del lancio ufficiale su un campione molto particolare: i ragazzi di Dharavi, lo slum di Mumbai dove Danny Boyle ha girato "The Millionaire", uno dei più poveri dell'India. "Abbiamo capito che il fumetto ha un grande pregio per un teenager: si sfoglia in appena 15 minuti. Ma lascia dentro un messaggio che durerà ben più a lungo". Priya's Shakti, che potete leggere da oggi su Repubblica.it, è stato finanziato e promosso dal Tribeca Film Festival, dalla Ford Foundation e da varie associazioni no profit e Ong che operano in India. "Proprio con l'aiuto delle Ong nostre partner come Apne Aap vogliamo raggiungere scuole e comunità in tutto il paese: abbiamo già tradotto la storia nelle nostre lingue regionali. Inoltre per i giovani che abitano in città abbiamo pensato di distribuire il fumetto attraverso la più grande catena di caffè in India, dove sarà possibile scaricare Priya's Shakti. E con i download gratuiti dal nostro sito priyashakti. com puntiamo a raggiungere milioni di lettori". Fanno parte del progetto anche gli artisti dei manifesti di Bollywood, che hanno riempito i muri di New Delhi e Mumbai con graffiti che ritraggono Priya. Immagini che, come quelle del fumetto, prenderanno vita grazie alla "augmented reality", una app che si può scaricare gratuitamente. "Inquadrando le vignette o i murales con il proprio smartphone è possibile accedere ai contenuti speciali". Così i disegni diventano clip da vedere sullo schermo del cellulare. Ad esempio, le immagini dell'ultima pagina del giornalino ritraggono quattro figure femminili: azionando la app è possibile vedere le interviste di Ram alle quattro donne, tutte vittime di abusi. "Per proteggere la loro identità non le abbiamo filmate, ma trasformate in brevi cartoni animati. Uno dei vantaggi della augmented reality è che può essere continuamente aggiornata: quindi avremo nuove interviste e approfondimenti con cui arricchiremo il fumetto". Ce n'è bisogno: "Almeno la metà delle persone con cui ho parlato mi ha detto che le donne hanno le loro colpe, perché continuano a vestirsi in maniera provocante". Quante battaglie, ancora, sulla strada di Priya. Argomenti india fumetto stupri in india bollywood tribeca film festival 
Il campionato si è chiuso, in questo 2014, con una chiara indicazione che arriva da Inter-Lazio. Non solo che non ci sono squadre davvero favorite per il terzo posto, anche se il turno è stato assolutamente pro-Napoli, ma soprattutto che bisogna avere coraggio con i giovani. Sì, con i giovani: è questo che ha detto l'ultima partita dell'anno. Perché Pioli si è trovato con un doppio vantaggio grazie alla vena di Felipe Anderson che, 'approfittando' dell'assenza di Candreva, è andato a prendersi un ruolo da grande protagonista. Un primo gol, bellissimo, di sinistro. Il secondo, altrettanto bello,  di destro. Come dire che non ci sono limiti alla fantasia e alla tecnica. Ma a quel punto l'Inter ha risposto con un altro gioiello, un altro giovanissimo, come Kovacic, che ha preso in mano la squadra, per poi riaprire la partita con uno splendido tiro al volo. Sì, ci voleva una prodezza per tornare in partita e il giovane nerazzuro ha dimostrato di avere tecnica e coraggio per poter incidere nei momenti topici. Mancini però ha fatto ancora di più. Con l'Inter che spingeva, alla ricerca del pareggio, ha messo in campo anche Bonazzoli, addirittura classe 1997: insomma, un minorenne. E proprio dalla punizione battuta da Bonazzoli, con Mancini che si sgolava dalla panchina perché fosse lui a tirare, è arrivato il pareggio di Palacio. Insomma, davvero una partita all'insegna dei giovani. Peccato che all'appello, nella Lazio, sia mancato Keita. E ci resta il dubbio, il forte dubbio, che proprio lui poteva essere la mossa decisiva di Pioli, che con uno scattista di quel tipo avrebbe potuto giocare la partita perfetta in contropiede. Invece no. La Lazio, chissà perché, ha preferito altri cambi. Nella partita dei giovani alla fine è mancato proprio lui, uno dei giovani più promettenti di questa serie A. Chissà che nel nuovo anno anche per lui, e finalmente, non cambi veramente qualcosa. Se lo merita. Argomenti tackle 
None Leggi i commenti I commenti dei lettori 
La testa è a Doha. Perché la Supercoppa contro la Juventus poteva essere la partita di Lorenzo Insigne. Un gol alla Vecchia Signora è un cruccio che non è ancora riuscito a realizzare. Dovrà rinviare l'appuntamento anche stavolta. La rottura del legamento crociato gli ha tolto la possibilità di essere in Qatar per conquistare un altro trofeo. Eppure è stato lui a contribuire in maniera decisiva al successo della Coppa Italia nella finale dell'Olimpico con la Fiorentina: doppietta d'autore per spianare la strada al successo, in una serata dal clima surreale per gli incidenti in cui poi ha perso la vita Ciro Esposito. Stavolta, invece, la squadra viola gli ha sbarrato il passo: si è infortunato al Franchi, mentre stava attraversando il momento migliore della sua carriera. E così Lorenzo Insigne sarà un tifoso speciale davanti alla tv. Vedrà la partita a casa con parenti ed amici. Ai compagni ha fatto una semplice richiesta: "Io non potrò esserci. Vincetela anche per me", questo il messaggio del talento cresciuto nel settore giovanile, diventato un punto di riferimento per Rafa Benitez che l'ha trasformato in un esterno moderno, capace di fare la differenza in fase offensiva, ma anche di rincorrere l'avversario garantendo equilibrio tattico e copertura. La sua assenza ha coinciso con il momento più difficile del Napoli (3 pareggi consecutivi e una sconfitta in campionato) che ha ritrovato un pizzico di fiducia soltanto con il Parma. Adesso c'è la Juventus e la possibilità di entrare nella storia. Il rammarico di Insigne è alto, ma l'attaccante azzurro ha reagito con grande carattere. E' stato operato al ginocchio destro il 10 novembre e praticamente non si è mai fermato. L'obiettivo è bruciare i tempi per assaporare le sensazioni del campo il prima possibile. Lavoro, lavoro, lavoro, questo il suo programma. Sta svolgendo la riabilitazione in piscina e non salta mai una seduta: nel weekend si è recato presso un centro specializzato di Villaricca, dove sta sorprendendo tutti per la sua applicazione. Risponderà presente all'appello anche oggi prima di godersi il big match dello Jassim Bin Hamad Stadium. Insigne sfrutterà anche il periodo di riposo concesso da Benitez (la ripresa è fissata lunedì 29 a Castel Volturno, i sudamericani saranno disponibili il 31) per portarsi avanti con la tabella di marcia. Nessuno strappo alla regola, sarà in acqua anche la vigilia di Natale. La determinazione è una fedele compagna di viaggio in questa lunga salita. Stasera, però, penserà inevitabilmente alla Supercoppa e al suo appuntamento mancato con la Juventus. Al prossimo farà di tutto per esserci. 
