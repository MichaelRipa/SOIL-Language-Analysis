None Leggi i commenti I commenti dei lettori 
ROMA – Sassari non perde il treno delle prime in classifica. Il Banco di Sardegna soffre, ma alla fine riesce a piegare la resistenza di un’ottima Sidigas Avellino, rispondendo così ai successi di Venezia e Reggio Emilia. In vetta alla graduatoria si riforma, dunque, il terzetto di testa che sta spaventando Milano in questo avvio di stagione. La Dinamo, reduce dalle fatiche di venerdì in Eurolega, si trova spesso ad inseguire, ma ha il merito di non mollare mai. La svolta della gara, giocata su ritmi elevati da entrambe le squadre, si consuma nell’ultimo quarto, quando i padroni di casa alzano l’intensità difensiva e mandano fuori giri l’attacco di Avellino, incapace di trovare la via del canestro per quasi 5 minuti. Sassari porta in doppia cifra ben cinque elementi  (Logan, Sanders, Sosa, Lawal e Dyson) e conquista il successo nonostante la misera percentuale, appena il 50%, dalla lunetta. Avellino parte subito forte, sfruttando i centimetri di Anosike sotto canestro e l’ottima verve realizzativa di Harper, che chiuderà il primo periodo addirittura con 14 punti. Sassari appare poco concentrata e ricorre spesso al tiro da fuori per rimanere a contatto, anche se le tante palle perse dalla squadra di Sacchetti pesano. Si va al mini-riposo sul 27-23 per la Sidigas, che anche nel secondo quarto preme sull’acceleratore e, grazie ad una bomba di Cavaliero, tocca il massimo vantaggio sul +9 (26-35). Il Banco di Sardegna capisce che gli avversari stanno prendendo il largo e riesce a scuotersi, trascinata da Logan che riscatta un primo periodo incolore e con tanti errori. Il play illumina il gioco, fa correre la squadra in transizione ed entra in ritmo dall’arco dei tre punti. L’asse con Lawal funziona alla perfezione e il pivot ex Roma e Milano con due canestri consecutivi firma il primo sorpasso, portando la Dinamo sul 43-42 a poco più di un minuto dall’intervallo lungo. Le ultime due azioni non cambiano la sostanza e si va al riposo sul 45-44 per i padroni di casa. Proprio come in avvio di gara, anche l’inizio di terzo quarto è di marca irpina. Avellino è più reattiva e mette in difficoltà Sassari. Entrambe le squadre perdono molti palloni, ma le percentuali realizzative della Sidigas sono più efficaci. Avellino mette la testa avanti e si porta anche sul +7 (56-63), grazie al gioco da tre punti di Trasolini che segna e subisce fallo, trasformando il libero aggiuntivo. La Dinamo non molla e con Todic ha la palla del -3, ma la tripla del bosniaco si infrange sul ferro: si va al mini-intervallo sul 63-58 per Avellino. Gli uomini di Vitucci non riescono ad allungare e in avvio di quarto periodo subiscono il ritorno del Banco di Sardegna. Sassari alza l’intensità difensiva con un efficace pressing a tutto campo e piazza un parziale di 8-0, grazie al quale torna avanti (66-63). Per Avellino si spegne la luce, il canestro diventa improvvisamente strettissimo e per muovere il punteggio la Sidigas impiega quasi 5 minuti. Sassari però non scappa: Sosa fallisce la tripla del +8 e la squadra di Sacchetti spreca troppo dalla lunetta, consentendo ad Avellino di tornare in parità (71-71), grazie al canestro di Anosike. Il finale è al cardiopalma e a rompere l’equilibrio ci pensa Sosa che piazza la zampata del +3 (76-73), con un’azione individuale che spezza la difesa irpina. La palla persa da Harper e la ritrovata precisione della Dinamo ai liberi consentono agli uomini di Sacchetti di chiudere i conti sull’81-75, mantenere l’imbattibilità casalinga e riagganciare la testa della classifica. BANCO DI SARDEGNA SASSARI-SIDIGAS AVELLINO 81-75 (23-27, 45-44, 58-63) Sassari : Logan 20, Sosa 14, Formenti ne, Sanders 16, Devecchi, Lawal 13, Chessa, Dyson 10, Sacchetti, Vanuzzo ne, Brooks 2, Todic 6. Allenatore: Sacchetti. Avellino : Anosike 13, Gaines 13, Cadougan 5, Gioia ne, Hanga 4, Banks 4, Cavaliero 3, Cortese 5, Trasolini 5, Severini ne, Lechtaler, Harper 23. Allenatore: Vitucci. Arbitri : Mazzoni, Chiari, Attard. Note : Tiri liberi: Sassari 11/22, Avellino 11/13. Nessun uscito per 5 falli. Argomenti sassari basket avellino basket basket serie a Leggi i commenti I commenti dei lettori 
None Leggi i commenti I commenti dei lettori 
GENOVA – "Peccato per il rigore. Era netto, andava dato anche se mancavano pochi secondi alla fine". Gian Piero Gasperini recrimina per l'espisodio che, al 95′, avrebbe potuto dare al Genoa la possibilità di battere il Palermo ed agganciare il terzo posto: "Rivedendo i replay l'abbraccio di Munoz a Pinilla è evidente, non siamo stati fortunati...". SODDISFATTO DELLA PROVA DELLA SQUADRA  - Al di là dell'episodio, Gasperini si dice soddisfatto della prestazione della squadra: "Abbiamo dovuto inseguire il gol e quindi ci è mancato qualcosa nel finale, ma la squadra ha giocato bene sul piano del gioco e del palleggio, creando grandi opportunita'. Se non fossimo andati in svantaggio subito sarebbe stato diverso. Oggi siamo andati tante volte vicini alla porta, ma ci è mancato sempre qualcosina che poteva portare la partita dalla nostra parte. Abbiamo comunque disputato la partita giusta". [[ge:rep-locali:repubblica:101333453]] HO VISTO UN GRANDE DYBALA -  Di fronte comunque c'era un ottimo Palermo... "Loro hanno messo in mostra un grande giocatore come Dybala, che due anni fa quando lo allenavo io aveva già talento, ma lo faceva vedere a sprazzi, d'altronde aveva 18 anni". PERIN E' UN CASO GIA' CHIUSO  - Una bella risposta anche da parte di Perin dopo le polemiche legate alla multa per guida in stato di ebbrezza... "Perin è un caso già chiuso, era una cosa che non meritava tanta attenzione. Oggi ha fatto un'ottima partita e siamo contenti perché è un ragazzo molto serio, che si applica e lavora tantissimo. Può capitare a tutti di prendere una multa... era fuori dai limiti, ma non così tanto... Noi sapevamo che era a cena coi compagni... se li aspettavano fuori dal casello la prendevano in tanti". PEROTTI STRAORDINARIO  - Il migliore in campo è stato però Perotti... "Perotti oggi ha giocato in modo straordinario, è un giocatore recuperato dopo due stagioni difficili, strepitoso e superlativo. Una fortuna per noi trovarlo". Argomenti genoa serie a gian piero gasperini Leggi i commenti I commenti dei lettori 
Per uscire dall'impasse su via Roma, pedonalizzazione sì pedonalizzazione no, soprattutto su quando e come, si cerca una terza soluzione. L'ipotesi verrà lanciata oggi durante l'incontro tra il sindaco Piero Fassino, gli assessori coinvolti, in primis il titolare della Viabilità, Claudio Lubatti, e i rappresentanti delle associazioni di via del commercio, Ascom e Confesercenti. A presentarsi nei panni di Anthony Giddens, il teorico socialdemocratico della terza via, sarà lo stesso Lubatti che nell'incontro di ieri sera, nell'ufficio del sindaco, ha provato ad abbozzare qualche soluzione per riuscire a raggiungere il risultato: sperimentare la pedonalizzazione di via Roma nel mese di dicembre. Soluzioni che, molto più prosaicamente rispetto alle teorie di Giddens, dovrebbero servire a salvare capra e cavoli. Oggi verranno discusse con le associazioni dei commercianti. Si partirà con la proposta principe da parte di Palazzo Civico: chiudere tutto il mese di dicembre, festività natalizie comprese, partendo dal weekend lungo dell'Immacolata. Già note le posizioni dei commercianti, espresse, non solo sui giornali, a vario titolo. Nella sostanza si possono riassumere in un "no". Il Comune potrebbe forzare o, forse, scegliere una strada diversa: chiudere al traffico la via nel tratto tra piazza San Carlo e piazza Castello solo nei primi due fine settimana di dicembre e poi in maniera fissa dal 20 dicembre al 6 gennaio. Il periodo in cui il centro è più battuto. E ai torinesi avere una via Roma senza viavai di mezzi potrebbe anche non dispiacere. Si vedrà come le associazioni dei commercianti e quelle di categoria, molto sensibili al periodo di shopping natalizio, reagiranno alla proposta che assomiglia ad un compromesso. Sul tavolo potrebbe essere aggiunta anche la sosta gratuita nelle strisce blu al sabato, oltre alla domenica già sperimentata lo scorso anno, nei fine settimana degli acquisti prenatalizi e un approfondimento delle proposte fatte dal tavolo centro care ai negozianti. Oggi forse si metterà la parola fine alla querelle. Argomenti via roma pedonalizzata piazza san carlo piazza castello piero fassino claudio lubatti 
Neanche gli oppositori più accesi del governo Renzi scelgono in queste ore concetti tanto ruvidi per interpretare la performance dei democratici in Emilia. " Il dato dell'affluenza - scandisce Stefano Fassina - è drammatico. Il risultato del Pd è di straordinaria preoccupazione. Bisogna guardare in faccia la realtà e avere il coraggio di cambiare rotta". Fassina, il premier sostiene che l'astensionismo è un dato secondario. Lei che dice? "È ridicolo non cogliere il messaggio al governo Renzi, alle sue politiche economiche e del lavoro. Dove sono le risorse aggiuntive per gli ammortizzatori, oppure il disboscamento dei contratti precari? Non ci sono. Io ho girato molto: sono tanti quelli che avevano votato Pd alle Europee, ma stavolta non ci hanno scelto perché non condividono gli attacchi del premier al mondo del lavoro". Ma avete vinto. E avete doppiato gli avversari. "Perdendo però, in Emilia, 700 mila voti rispetto al 25 maggio e 320 mila rispetto alle ultime Regionali". Ha visto cosa dicono i renziani? Sostengono che non sapete vincere. "Per loro forse suona consolatorio, ma la verità è che metà dei nostri elettori non ci ha votato a causa di una politica economica profondamente iniqua". In Emilia il Pd è al 44,5%. Le sembra poco? "È l'8% in meno delle ultime Europee". Avete sbagliato il candidato? Bonaccini è stato prima bersaniano, poi è diventato renziano. "Non credo. E penso che il risultato non dipenda solo dagli scandali e dalle inchieste, ma anche dai fattori nazionali che le ho detto". È vero che in Emilia la Cgil ha chiesto agli iscritti di non votare Pd? "L'ha fatto il segretario regionale della Fiom, è cosa nota. E so che l'hanno fatto anche dirigenti di primo piano della Uil e, in qualche caso, della Cisl. È un malessere che va oltre la Cgil, insomma". Lei attacca Renzi. Il premier potrebbe dire: ci ha danneggiato il continuo controcanto della minoranza. "Sarebbe il tentativo di trovare un capro espiatorio. Semmai abbiamo contribuito a evitare un'emorragia peggiore. E poi, scusi: un giorno siamo gli ultimi giapponesi e quello successivo diventiamo addirittura capaci di mobilitare milioni di persone? No, guardi, sarebbe davvero surreale, anche considerando la presenza e il sostegno mediatico di cui gode Renzi". È sempre più duro con Renzi. Quando deciderà se togliere la fiducia al governo, Fassina? "Il sottoscritto, assieme ad altri, cerca di correggere la rotta del governo e del Pd. Abbiamo avuto 4 governi in 4 anni, sempre con la stessa agenda. È quella che voglio cambiare, non l'esecutivo". Argomenti elezioni regionali 2014 primarie pd interviste politica stefano fassina Leggi i commenti I commenti dei lettori 
GENOVA - Il Genoa non va oltre l'1-1 con il Palermo e manca la ghiotta occasione di scavalcare in classifica la Samp e affiancare al 3° posto il Napoli. Un risultato, ad ogni buon conto, più che meritato dai rosanero che, per lunghi tratti, sono apparsi più brillanti della formazione di Gasperini, sfiorando a più riprese nel secondo tempo anche l'1-2. TANTI RIMPIANTI PER ENTRAMBE LE SQUADRE - Se, infatti, Gasperini può recriminare per due clamorose occasioni sciupate da Antonelli e Pinilla e per un rigore negato nel finale, Iachini si mangia davvero le mani per un palo colpito da Vazquez e due prodezze di Perin che hanno impedito a Dybala e Quaison di regalare ai siciliani un successo storico, mai avvenuto nella Marassi rossoblù. GASPERINI RILANCIA GRECO E FALQUE - Senza Sturaro, squalificato, e con Kucka non al meglio, Gasperini ha dato spazio a Greco, rilanciando Falque nel tridente d'attacco completato da Matri e Perotti. Iachini, sul fronte opposto, ha risposto restituendo una maglia da titolare al rientrante Morganella e sostituendo l'infortunato Bolzoni a centrocampo con il giovane bulgaro Chochev, preferito a Quaison. DYBALA GELA MARASSI - Il Genoa si è fatto sorprendere dalla partenza forte dei rosanero e dopo appena 7' è andato sotto: tutto merito di Dybala che ha messo a segno il 5° sigillo stagionale con un magnifico sinistro a giro dalla destra. I grifoni hanno accusato il colpo ma il Palermo non ne ha approfittato mancando con Lazaar e lo stesso Dybala l'occasione per raddoppiare. [[ge:rep-locali:repubblica:101333453]] ANTONELLI RADDRIZZA IL RISULTATO - Il doppio rischio ha risvegliato gli uomini di Gasperini che, alzando il pressing, hanno mandato in affanno la difesa ospite, raccogliendo i frutti al 30', al termine di una prolungata azione in stile rugbistico. Su una corta respinta di Munoz, Maresca si è fatto sfilare il pallone dai piedi da Bertolacci: rasoiata da fuori area, deviazione di tacco da Antonelli e pallone nell'angolo alla destra di Sorrentino. ANCORA ANTONELLI E DYBALA MANCANO IL 2-1 - La gara si è accesa e le occasioni sono fioccate. Le più limpide sono capitate sui piedi di Antonelli e Dybala che, a tu per tu con Sorrentino e Perin, si sono fatti chiudere entrambi lo specchio della porta. Gasperini ha provato a spaventare i rosanero aumentando il peso specifico in attacco (Pinilla al fianco di Matri) ma il Palermo non si è spaventato e, anzi, di rimessa ha continuato a rendersi pericoloso. PALO DI VAZQUEZ E SUPER PERIN, IL PALERMO RECRIMINA - Il tecnico rossoblù lo ha capito ed corso ai ripari togliendo Matri e inserendo Fetfatzidis. Il greco ha faticato a entrare in partita e il Genoa non ne ha tratto benefici. Anzi per tre volte ha rischiato di capitolare ancora. Ci sono voluti prima il palo (su un sinistro dal limite di Vazquez) poi una prodezza d'istinto di Perin (su un colpo di testa ravvicinato in tuffo del subentrato Quaison), quindi l'imprecisione di Vazquez (colpo di testa a lato da favorevole posizione) per evitare di andare nuovamente sotto. PINILLA, CLAMOROSO ERRORE - Solo nel finale, grazie al risveglio di Antonelli e Perotti e all'innesto di Kucka, il Genoa si è rifatto pericoloso. Ma a tradirlo è stato Pinilla che per due volte (la prima incredibilmente a porta vuota) non ha trovato lo specchio di testa su due traversoni dalla sinistra. Nel finale all'arma bianca, i rossoblu possono anche recriminare per un mezzo abbraccio in area di Munoz ai danni dello stesso centravanti cileno che l'arbitro Fabbri non si è sentito di punire con il rigore. Così il 3° posto per ora sfuma. Ma l'Europa per i grifoni resta comunque un obiettivo ampiamente alla portata. GENOA-PALERMO 1-1 (1-1) Genoa (3-4-3): Perin 7.5, Roncaglia 6, Burdisso 5, Marchese 6, Edenilson 6.5, Bertolacci 6.5 (33′ st Kucka sv), Greco 6, Antonelli 6.5, Perotti 6.5, Matri 5.5 (15′ st Fetfatzidis 5.5), Falque 6.5 (1′ st Pinilla 5.5) (23 Lamanna, 39 Sommariva, 3 Antonini, 5 Izzo, 38 Mandragora,16 Lestienne, 87 Rosi, 92 Mussis ). All. Gasperini. Palermo (3-5-2); Sorrentino 7, Munoz 6.5, Gonzalez 7.5, Andelkovic 6; Morganella 6, Chochev 6 (21′ st Quaison 6.5), Maresca 5 (45′ st N'goyi sv), Barreto 6.5, Lazaar 6; Vazquez 6.5 (38′ st Belotti sv), Dybala 7. (1 Ujkani, 19 Terzi, 23 Feddal, 3 Pisano, 2 Vitiello, 13 Emerson, 14 Della Rocca, 33 Daprelà 10 Joao Silva, ) All Iachini. Arbitro : Fabbri di Ravenna 5. Reti : 7′ pt Dybala, 30′ pt Antonelli. Angoli : 3 a 3. Recupero : 0′ e 5′. Ammoniti : Roncaglia per gioco scorretto, Greco per comportamento non regolamentare. Note : Spettatori 18588 di cui paganti 2175 per euro 42467 e abbonati 16413 per una quota gara di euro 169878. Argomenti genoa palermo calcio serie a Leggi i commenti I commenti dei lettori 
