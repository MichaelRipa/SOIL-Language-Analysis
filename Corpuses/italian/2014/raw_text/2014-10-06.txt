Non tre, addirittura quattro tappe: con paesi, salite e località della regione che vedranno passare la carovana rosa per la prima volta nella storia. Si alza il velo sulla prossima edizione del Giro d'Italia, al via il 9 maggio e presentata lunedì a Milano, e si scopre  -  come già anticipato da Repubblica due settimane fa  -  che si correrà in Liguria un quinto della corsa. La cronometro iniziale Sanremo-San Lorenzo al Mare (in programma sulla pista ciclabile Area24) il 9 maggio), l'Albenga-Genova il 10 maggio, la Rapallo-Sestri Levante (lungo un percorso nell'entroterra diviso tra Valtrebbia e Val Fontanabuona) l'11 maggio, e infine la Chiavari-La Spezia il 12 Già ufficializzate da tempo le tappe di ponente e la Chiavari-La Spezia, la vera novità ad essere ufficializzata sono gli oltre 160 chilometri (e 2200 metri di dislivello complessivi) della Rapallo-Sestri, che porteranno la carovana di corsa a toccare  -  tra gli altri  -  anche Santa Margherita, Ruta, Recco, Uscio, Boasi, Torriglia, Rondanina, Barbagelata e la Val Fontanabuona.  Con in mezzo tante salite e un tracciato degno di una tappa da selezione in classifica che potrebbe diventare un lungo spot in mondovisione per l'entroterra del levante ligure. Fortissimamente voluta dal governatore Burlando (che oggi ha ringraziato il primo tifoso della partenza ligure del Giro, la leggenda del ciclismo Eddie Merckx) e dall'assessore allo Sport Matteo Rossi, l'operazione rosa costerà parecchio alle casse regionali (ospitare una partenza del Giro costa intorno ai 2 milioni di euro), ma è una scelta  -  considerato che a parte le quattro giornate di sport la carovana del Giro starà in Liguria per quasi dieci giorni  -  pensata soprattutto in chiave promozionale e turistica. "Se  si pensa che la stima sull'impatto economico complessivo del Giro d'Italia, secondo  uno studio della Bocconi è di 110 milioni  -  spiega Rossi  -   in Liguria la ricaduta sui nostri territori sarà di circa una ventina di milioni di euro". Non solo, la diretta tv delle quattro tappe sarà davvero uno spot in mondovisione per il territorio "anche a conferma di come la Liguria sia una regione dove si pedala, per sport e per divertimento, tutti i giorni dell'anno, su strada e sui sentieri". Argomenti liguria giro d'italia 
BENGASI - Più di 100 migranti sono dispersi dopo che il barcone su cui speravano di raggiungere l'Europa è affondato al largo della costa libica. Lo hanno reso noto autorità locali, secondo le quali il naufragio sarebbe avvenuto nel weekend vicino alla città di Zuawrah, a ovest di Tripoli. Circa 70 migranti, per lo più siriani e subsahariani, sono stati salvati, 30 corpi sono stati recuperati, molti dei quali trascinati a riva dalle onde. "Il barcone è affondato due giorni fa - ha affermato un funzionario dell'amministrazione di Zuawrah - i superstiti riferiscono che a bordo c'erano 250 persone, in maggioranza provenienti da Siria e Africa sub-sahariana". La Libia è ormai un Paese in preda al caos. Il governo ha perso il controllo di grandi aree, teatro di scontro tra varie fazioni armate. In questa situazione le coste libiche sono una base ideale per il traffico di esseri umani attraverso il Mediterraneo. E sono diventate punto di partenza per i barconi carichi di disperati che cercano in un futuro migliore e sempre più spesso incontrano la morte. Quello dello scorso fine settimana è l'ennesimo naufragio. Pochi giorni fa, in occasione del primo anniversario della strage di Lampedusa in cui persero la vita più di 360 persone, sono state rese note cifre agghiaccianti: in un anno i morti in mare durante la traversata della speranza sono stati oltre 3.000. Argomenti migranti immigrazione 
TERNI – All’Avellino non riesce l’aggancio alla capolista Perugia. Pareggia per 2-2 a Terni e si deve accontentate di restare al 2° posto in compagnia di Carpi, Frosinone e Trapani. Ma il pari suona come un successo per gli uomini di Rastelli, bravi per due volte a recuperare un gol di svantaggio. La Ternana, invece, recrimina. E non solo per non aver saputo gestire il risultato. Soprattutto per essersi vista raggiungere da un rigore francamente inesistente. AVENATTI SORPRENDE GOMIS – L’Avellino parte meglio e spaventa in un paio di circostanze Brignoli con Schiavon e con una punizione di Zito deviata pericolosamente verso la porta da Gavazzi. La Ternana si sveglia solo attorno alla mezz’ora e, dopo aver mancato il bersaglio con Viola e Vitale, passa (45’): il gol lo realizza Avenatti che sorprende un non impeccabile Gomis con un sinistro in girata da 10 mt su centro di Crecco. CASTALDO E VIOLA, DUE MAGIE – La reazione dell’Avellino è veemente e porta all’immediato pareggio in avvio di ripresa (48’): Castaldo raccoglie di petto una sponda area di Bittante dal limite e con una magnifica rovesciata da 8 mt batte Brignoli. La Ternana non s’abbatte e, dopo una conclusione di Gavazzi, torna avanti (57’) con un’altra magia, stavolta di Nicolas Viola che infila l’incrocio con una perfetta punizione a giro da 25 mt. CASTALDO, PARI SU RIGORE INESISTENTE – La gara s’accende e, dopo altre due occasioni per parte (Ceravolo e Avenatti per gli umbri, Comi e Castaldo per gli irpini) arriva il 2-2 (65’): la firma è ancora di Castaldo che trasforma un rigore generosamente concesso dall’arbitro Minelli per fallo di mano, evidentemente involontario, di Meccariello su un tiro dal limite di Schiavon. Le due squadre non si accontentano e, nel finale, vanno vicine alla vittoria: la Ternana con tre conclusioni di Eramo (2) e Viola, l’Avellino con un colpo di testa ravvicinato di Comi che sorvola di un soffio la traversa. Finisce 2-2, risultato che, in fondo, fa felice soprattutto il Perugia. Argomenti ternana avellino calcio serie b Leggi i commenti I commenti dei lettori 
Fuori pericolo di vita, secondo quanto appreso da fonti mediche, il bimbo di 4 anni ricoverato ieri sera in gravi condizioni all'ospedale pediatrico Meyer di Firenze, dopo essere caduto da un'altalena in un parco di Fornacette (Pisa). Secondo quanto spiegato, alle prime ore della mattina il piccolo è stato dimesso dal reparto di rianimazione e ricoverato in quello di chirurgia, dove è tenuto in osservazione e dove verrà sottoposto a ulteriori accertamenti.  vigile e sveglio e le sue condizioni sono buone. Il piccolo, di origine albanese ma residente a Calcinaia, in provincia di Pisa, stava giocando nel parco comunale della frazione di Fornacette quando è letteralmente volato giù dall'altalena cadendo rovinosamente a terra e sbattendo la testa. Argomenti pontedera altalena coma bambino meyer 
None Leggi i commenti I commenti dei lettori 
L'ultimatum scadrà il 31 dicembre. Se entro fine anno il sindaco Piero Fassino non troverà un accordo con Urbano Cairo per arrivare a una concessione pluriennale o all'acquisto dello Stadio Olimpico da parte del Torino Fc, alla società granata sarà applicato un affitto a tariffa piena, quello previsto per l'uso estemporaneo dell'impianto: 24 mila euro a partita, contro gli attuali 250mila euro a stagione. Lo ha deciso a larga maggioranza la Sala Rossa. E sul tavolo della trattativa con Cairo sarà messa anche l'area degli ex campi Combi. Una decisione, quest'ultima, che ha visto la stragrande maggioranza del Consiglio Comunale sconfessare la linea ribadita in aula dall'assessore all'Urbanistica, Stefano Lo Russo. Di fatto uno strappo tra la maggioranza di centrosinistra e un suo assessore. Non sulle polemiche tramutate in un atto di indirizzo formale della Sala Rossa riguardo l'affitto dell'Olimpico concordato con l'assessore allo Sport, Stefano Gallo, considerato troppo basso dai consiglieri comunali. Ma sull'operazione immobiliare sull'area di via Filadelfia, tra i Poveri Vecchi e lo Sporting, che Lo Russo ha chiesto di tenere slegata dalla trattativa sullo stadio. La richiesta era stata inizialmente accolta da un emendamento, risultato di una mediazione, del radicale Silvio Viale. La modifica eliminava dalla mozione voluta da Michele Curto (Sel), dall'indipendente Beppe Sbriglio e dai democratici Giusi La Ganga e Gianni Ventura, il riferimento all'area Combi, su cui Lo Russo ha in piano la costruzione di residenze universitarie e (è notizia di ieri) di un campo da golf al posto delle palazzine residenziali inizialmente proposte. Ma il tentativo di mediazione è fallito quando l'assessore ha ribadito in aula che "la scelta della città sull'area è stata già presa, e non è legata allo stadio". Apriti cielo. Più di mezzo Pd e Sel non ci hanno visto più dalla rabbia. "La scelte della città, in materia patrimoniale e urbanistica, spettano unicamente al Consiglio comunale. Non alla giunta",  ha mormorato più di un consigliere della maggioranza. E Paolo Greco Lucchina (Ncd), intervenuto nel "soccorso nemico" ai malpancisti del centrosinistra, ha proposto di tornare indietro e di rimettere nella mozione anche l'area Combi. L'esito del voto è stato senza pietà: 24 consiglieri hanno votato "contro" la linea Lo Russo, rimasto a poter contare sulla difesa di 4 soli democrats: Silvio Viale, Domenico Carretta, Gioacchino Cuntrò e Fosca Nomis. E così a Cairo sarà proposto di comprare, magari per farci una "cittadella granata", anche l'area Combi. Argomenti stadio olimpico di torino affitto 

None Leggi i commenti I commenti dei lettori 
None Leggi i commenti I commenti dei lettori 
