REGGIO EMILIA  - Un match senza storia, con un autentico monologo dei padroni di casa. O, a seconda dei punti di vista da cui la si guardi, una sonora disfatta per Avellino, travolto per 96-73 a Reggio Emilia nell'anticipo della 15esima giornata del campionato di pallacanestro di Serie A. Una Grissin Bon perfetta accede così alle Final-Eight di Coppa Italia in pompa magna, infliggendo una pesantissima lezione di basket alla formazione irpina, molle e arrendevole, colpevole quindi di un atteggiamento non certo consono a una compagine che arriva a giocarsi un primo obiettivo di stagione. AVELLINO INESISTENTE, REGGIO IPOTECA IL SUCCESSO NEI PRIMI 20′ - In avvio Reggio contiene bene la fisicità ospite e sulle ali di un tifo infernale vola sull'11-2, a firma Silins-White, dopo 3′. Brunner dalla lunga mette il 16-3. Coach Vitucci impreca ma gli irpini hanno ancora la testa in albergo e all'8′ il tabellone segna 27-7 per gli emiliani, che chiudono il primo quarto sul 32-8 dando già un'impronta precisa alla partita. L'esordio del secondo parziale è identico al primo. La Grissin Bon esplosiva, la Sidigas più fredda di un cadavere di Csi. Al 3′ la "bomba" di White inchioda il punteggio sul 40-9 (e le statistiche sparano una valutazione di squadra 63 a -7). Avellino abbozza un 6-0 che porta Menetti a chiedere un time-out giusto perché i suoi non si distraggano troppo. E puntulmente i biancorossi tornano volitivi e ben decisi, la Sidigas in difesa è imbarazzante e il clamoroso autocanestro di Dean che cercava di spazzare il ferro è il simbolo forse più eclatante dei primi venti, orrendi, minuti irpini: a 2′ dalla conclusione Reggio vola al +29 (54-25), che diventa 61-33 all'intervallo lungo. EMILIANI ALLA FINAL EIGHT DI COPPA ITALIA  - Al rientro sul parquet ci si attenderebbe dalla Sidigas una reazione, quantomeno di orgoglio, invece gli irpini sembrano del tutto evanescenti, Ivanov addirittura irritante, e i padroni di casa affondano come coltelli nel burro. Cervi sottocanestro è devastante e Reggio tieni costanti i +30. Al 30′ il tabellone recita 83-54, così gli ultimi dieci minuti sono pura accademia per la squadra emiliana (cinque uomini in doppia cifra sui nove che sono scesi in campo) che con questa vittoria raggiunge a quota 14 proprio Avellino, ma avendo dalla sua proprio lo scontro diretto. GRISSIN BON REGGIO EMILIA-SIDIGAS AVELLINO 96-73 (32-8, 61-33, 83-54) REGGIO EMILIA: White 16, Filloy 6, Brunner 10, Antonutti 5, Bell 15, Kaukenas 3, Cervi 15, Silins 9, Cinciarini 17. N. e.: Frassineti e Pini. All. Menetti. AVELLINO : Thomas 6, Biligha 2, Lakovic 15, Richardson 14, Spinelli 3, Ivanov 8, Dragovic, Cavaliero 6, Hayes 11, Dean 8. N. e.: Morgillo, Picariello. All. Vitucci. ARBITRI : Vicino, Paglialunga, Lo Guzzo. NOTE -  Tiri da 3: Reggio Emilia 14/23, Avellino 7/22; tiri liberi: Reggio Emilia 4/9, Avellino 24/29. Usciti per 5 falli: White e Brunner. Spettatori 3500. Argomenti basket basket serie a reggio emilia basket avellino basket Leggi i commenti I commenti dei lettori 
SASSUOLO (MO) - L'ultima d'andata, da giocare da uomini veri. Per provare ad accantonare le quattro sconfitte consecutive e un'astinenza da gol lunga 431 minuti e per dare un segnale tangibile, verso l'esterno e soprattutto verso il proprio tecnico. Eusebio Di Francesco che si gioca tutto contro il Milan e il grande ex di giornata Max Allegri, merita che la sua squadra dia quel qualcosa in più anche per lui. Un eventuale tonfo rovinoso significherebbe addio a Difra ed approdo in neroverde di Mimmo Di Carlo: scenario non certo augurabile. Primo perché il pescarese la storia di Piazza Risorgimento ha saputo scriverla come mai nessuno prima, secondo poi per una questione di risultati. La sua di conferma passa unicamente da punti messi in classifica, rabbuiata dalla prestazione di Genova. Fosse quello visto al "Ferraris", di speranze non ce ne sarebbero. Pungolato nell'orgoglio, dopo una prestazione assai deludente, e ovattato in una settimana alquanto atipica, quel che si chiede è una reazione quantomeno nervosa. Parlar d'altro, di atteggiamenti tecnici o tattici fa sorridere. Cuore, gambe e testa, provando  a scavallare limiti evidenziatisi a più riprese. Peccato che dal mercato, Ariaudo a parte, rinforzi non ne siano ancora arrivati. La contingenza del momento non aiuta, la differenza netta dei due organici nemmeno. E se il Milan bene non sta facendo, appena a gennaio non ha sostanzialmente nulla da conquistare, dalla propria ha un nuovo carico d'entusiasmo.  Una flotta di giapponesi al seguito del "samurai" Honda, una ventata di freschezza in un ambiente appesantito negli ultimi mesi da vicende extracalcio. Ma al Sassuolo il classico contorno di quando arriva una grande poco o nulla deve interessare. In testa soltanto il campo: in un verso o nell'altro, pronto ad emettere sentenza. Argomenti serie a eusebio di francesco sassuolo calcio Leggi i commenti I commenti dei lettori 
BOLOGNA  - Non arriva nemmeno con Reja la tanto agognata vittoria in trasferta che alla Lazio manca da otto mesi. La Biancoceleste non riesce a sbloccarsi: a Bologna (0-0) partita molto simile a quella (soporifera) giocata contro l'Inter, ma questa volta Klose non riesce ad assestare il colpo del ko nell'unica vera occasione capitata sui suoi piedi (la Lazio chiude l'incontro con zero tiri nella porta rossoblù). Sarebbe stata una punizione troppo pesante per il Bologna e lo sa bene Edy Reja, che dopo aver sistemato la difesa ora deve anche ritrovare il gioco. "Se continuiamo così non andiamo lontano", commenta laconico il goriziano. La Lazio non gli è piaciuta e vuole molto di più dai sui ragazzi: "È un problema che ci portiamo dietro anche la gara precedente e da qualche partita del passato. Non siamo freschi dal punto di vista fisico, forse c'è una leggera preoccupazione per entrambe le squadre. Pensavo che dopo l'Inter si fosse sbloccato il periodo non positivo e mi aspettavo più brillantezza. Dobbiamo migliorare nei tagli senza palla, non cerchiamo la profondità. Le note positive sono che da due partite che non prendiamo gol: quindi teniamoci questo punto e valutiamo attentamente la prestazione". REJA: "I GIOCATORI SONO ANCORA IN RODAGGIO"  - Bene in fase difensiva e male nella costruzione di gioco, dunque: "Abbiamo trovato un po' di equilibrio nella zona centrale del campo. Anche in difesa, sia i centrali che i terzini hanno fatto bene. In mezzo siamo stati poco brillanti, ma con grande sacrificio e corsa. Manca la brillantezza: non so se è una questione fisica o mentale. Anche contro l'Inter non è stata una prestazione così diversa. Non abbiamo ancora trovato la condizione. Io mi regolo in base alle prestazioni dei giocatori che già conosco, come Hernanes, Gonzalez, Ledesma. Non hanno fatto rodaggio ancora, perché ad oggi hanno giocato una partita e tre sono stati fuori. Per trovare la condizione devi giocare costantemente. Sono andato a fare la formazione riciclando la vecchia guarda perché la conosco e so cosa mi può dare. Ma questa squadra può dare certamente di più". Anche i singoli, in particolare Hernanes schierato ancora una volta mezzala: "Attualmente non è freschissimo. Gli ho dato questa posizione per permettergli di trovare brillantezza. Poi lo metterò dietro la punta dove lui secondo me si trova meglio. Deve prima ritrovare la condizione". SU MAURI: "CI SERVE, MA PRIMA DEL SUO RIENTRO CI SONO TANTE PARTITE"  - Un aiuto a migliorare potrebbe arrivare anche dal mercato. L'attenzione del tecnico è rivolta più che altro al reparto offensivo: "Per l'aspetto difensivo le soluzioni le abbiamo. Per l'attacco parlerò con il presidente in settimana e vedremo se mettere in organico qualche elemento capace di fare la differenza. Ho una rosa di 27 giocatori, devo valutare attentamente. Approfitterò della Coppa Italia per testare altri elementi". Ne troverà uno sicuramente a partire del 3 febbraio. È Stefano Mauri, un giocatore unico per caratteristiche nella rosa biancoceleste, capace di garantire quegli inserimenti senza palla che sono mancati nell'ultimo periodo: "È importante, è uno di quelli che ha la capacità di attaccare gli spazi. È una della sue migliori armi. Ci serve, prima di arrivare a febbraio però abbiamo parecchi incontri e intanto bisogna pensare a queste gare". GONZALEZ: "SIAMO IN CRESCITA, DOBBIAMO RITROVARE LA STRADA GIUSTA"  - Anche Alvaro Gonzalez ha parlato al termine della gara: "Oggi abbiamo cercato di attaccare gli spazi e nell'unica occasione in cui abbiamo rubato palla a metà campo siamo arrivati in porta con tre tocchi. Le difficoltà comunque non derivano da un problema di testa, ma di gioco. Ce la stiamo mettendo tutta per ritrovarci: stiamo cercando di migliorare, anche noi che con l'allenatore precedente non giocavano spesso". L'uruguaiano era finito nel dimenticatoio con Petkovic: "Non la capivo la mia esclusione, avevo pochi minuti per aiutare la squadra. Adesso sto facendo di tutto per recuperare la forma e per tornare al 100%, voglio ripagare la fiducia del mister. Il Mondiale? Devo giocare bene con la Lazio per arrivarci nella maniera migliore. Ora pensiamo alla prossima partita per fare bene e ritrovare la strada giusta". Argomenti ss lazio serie a edy reja Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
BOLOGNA  - "Perché ho rifiutato due anni fa il Bologna? Ho sbagliato. Ero in parola con un'altra società (il Genoa, ndr) e un po' pensavo che non ero convinto. Ma oggi siamo tutti contenti di essere qui e siamo felici. Diciamo che due anni fa, feci due errori: rifiutare il Bologna e accettare il Genoa". Lo ha detto il neo tecnico del Bologna, Davide Ballardini, dopo il pareggio per 0-0 con la Lazio nell'anticipo dell'ultima giornata di andata di Serie A, riferendosi alla possibilità di allenare gli emiliani nel 2011. "PRESTAZIONE BUONA"  - Andando alla sfida di oggi, Ballardini va controcorrente rispetto alla contestazione dei tifosi, che forse si aspettavano più di uno 0-0: "Il Bologna per molti tratti è stato attento e bravo  -  ha spiegato Ballardini  -  Abbiamo avuto un calo per un quarto d'ora del secondo tempo persi, poi ripresi. Incontrando una grande squadra come la Lazio ci sono difficoltà ma credo che alla fine la prestazione sia stata buona. Le difficoltà ci sono e sono tantissime, quanto all'ambiente dobbiamo fare di tutto per soddisfare i nostri tifosi, per guadagnarci la stima e l'affetto, coinvolgere i nostri tifosi con le prestazioni. Dobbiamo essere tutti bravi a superare difficoltà con i risultati". "FLOCCARI? GIOCA POCO..."  - Capitolo mercato. Ballardini potrebbe ritrovarsi in squadra un nuovo attaccante. Si parla di Livaja dell'Atalanta, ma anche di Sergio Floccari della Lazio, oggi rimasto in panchina: "La Lazio ha 23 giocatori uno più bravo dell'altro. Floccari? Gioca poco, mi pare...", nicchia il tecnico rossoblù. DIAMANTI: "CONTESTAZIONE? IN ITALIA E' COSI'"  - "E' un momento difficile, però in Italia è così, quando le cose vanno male ci sta". Sono le parole di Alessandro Diamanti, al termine del match, commentando la contestazione messa in atto dai tifosi rossoblù al fischio finale. "Perché fanno così? Non lo so  -  glissa il capitano -, bisognerebbe chiederlo a loro". Quanto alla gara, finita senza troppe emozioni, Diamanti spiega: "E' stata una partita difficile, però noi abbiamo dato il massimo, come sempre. Non c'è stata occasione da entrambe le parti, comunque guardiamo avanti". Argomenti bologna fc serie a davide ballardini Leggi i commenti I commenti dei lettori 
LONDRA - Alla Corte penale internazionale dell'Aja è stato chiesto di aprire un'inchiesta su presunti casi di tortura, oltre 1.000, e su 200 omicidi (anche di prigionieri inermi) di cui si sarebbero macchiate le truppe britanniche impegnate in Iraq tra il 2003 e il 2009. Lo riferisce Sky News secondo la quale due Ong, una tedesca e una britannica, hanno presentato un nutrito dossier all'Aja. Il dossier contiene denunce di pestaggi, finte esecuzioni, molestie sessuali ed altre gravissime violazioni. Nel documento figurano i nomi, tra gli altri, del generale Sir Peter Wall, capo dell'esercito britannico, dell'ex ministro della Difesa Geoff Hoon e dell'ex sottosegretario alla Difesa Adam Ingram. Il documento si intitola "La responsabilità di funzionari del Regno Unito in crimini di guerra che hanno comportato sistematici abusi sui detenuti in Iraq dal 2003 al 2008". I particolari saranno forniti martedì prossimo a Londra dall'European Centre for Constitutional Rights, che ha sede a Berlino, e dall'organizzazione britannica Public Interest Lawyers. Finora Londra si era limitata a formare una squadra di detective, chiamata The Iraq Historic Team, per indagare sui presunti casi di abusi di militari di Sua Maestà in Iraq contro i civili. Ma è guidata da un detective in pensione e non si prevede che i risultati delle indagini vedano la luce prima della fine del 2016. Argomenti iraq corte penale internazionale gran bretagna guerra civile in iraq 
BOLOGNA  - La cura Reja, dopo il successo contro l'Inter, procura alla Lazio anche un punto in trasferta contro il Bologna e, notizia di questi tempi, la porta ancora una volta involata. Il Bologna invece pare non beneficiare del cambio di allenatore e Ballardini e la squadra vengono fischiati dai tifosi a fine partita dopo lo scialbo 0-0 contro i capitolini. Partita bloccata, noiosa, senza emozioni e con sole tre palle-gol. GARA BLOCCATA -  3-5-1-1 per Ballardini che schiera a centrocampo Pazienza come regista e Lazaros e Kone a completare il reparto. Garics e Morleo fanno gli esterni mentre Diamanti appoggia l'unica punta, Bianchi. In difesa si rivede Cherubin dopo tanti mesi di assenza. Reja risponde con un 4-5-1 con Klose in attacco, Candreva e Felipe Anderson esterni di centrocampo e Ledesma in regia. Lulic fa il terzino sinistro vista l'assenza di Radu. In mezzo alla difesa Dias e Biava. Inizio vivace di Diamanti che tra i 22 in campo è il giocatore che sembra avere più voglia di fare. Sono due i suoi tentativi nei primi minuti di gara, ma entrambi facilmente neutralizzati da Berisha. Poi succede molto poco: le squadre fanno possesso-palla abbassando i ritmi e si affidano soprattutto a inutili lanci lunghi che anche il pubblico bolognese non apprezza. La conseguenza è una partita bloccata a livello di gioco, risultato ed emozioni. OCCASIONE BIANCHI  - Per assistere alla prima vera occasione da rete, bisogna aspettare la mezz'ora. Il Bologna riesce a manovrare di prima: Kone serve in verticale a destra Garics, il terzino crossa basso in area per Bianchi che si inventa un colpo di tacco. E' bravissimo Berisha a respingere d'istinto coi piedi. La Lazio invece fa passare 45' tranquilli a Curci e il primo tempo va così in archivio senza altre chance da gol. KLOSE SI DIVORA IL VANTAGGIO  - Reja a inizio ripresa presenta in campo Keita per l'anonimo Felipe Anderson. Ma il secondo tempo non decolla: il Bologna resta prudente, rischia pochissimo e abbassa i ritmi di gioco. La Lazio fa poco per rendersi pericolosa e accetta l'impostazione tattica dei padroni di casa, senza osare troppo. Ma al minuto 25 arriva una grossa palla-gol per i biancocelesti: Keita serve a destra Candreva che crossa perfettamente in area; lì arriva in corsa Klose che da due passi spara alto sopra la traversa. Brutto errore e brutta partita per il tedesco dopo l'exploit contro l'Inter. SI ACCENDE DIAMANTI  - Fallito il vantaggio la Lazio scompare e cresce il Bologna grazie soprattutto a Diamanti che prende per mano la sua squadra. Ci prova su punizione il capitano, ma senza fortuna. E con un sinistro dalla distanza, fuori misura. Al 38' ecco la grande occasione dei padroni di casa: Diamanti in area difende palla, serve magicamente al centro Kone che colpisce al volo col sinistro. Pallone di nulla sul fondo. La partita finisce con un punto per entrambe le squadre che portano il Bologna a quota 16 e la Lazio a 24. Bologna-Lazio 0-0. Bologna (3-5-1-1): Curci 6, Antonsson 6, Natali 6, Cherubin 6 (27′ st Cech 6), Garics 6, Pazienza 5,5, Christodoulopoulos 5,5, Kone 5,5, Morleo 5,5 (35′ st Khrin sv), Diamanti 6,5, Bianchi 5,5. (25 Agliardi, 32 Stojanovic, 75 Crespo, 31 Radakovic, 13 Laxalt, 15 Perez, 12 Acquafresca, 99 Cristaldo, 10 Moscardelli). All.: Ballardini 5,5. Lazio (4-5-1): Berisha 7, Cavanda 6, Biava 6,5, Dias 6, Lulic 5,5, Gonzalez 6 (44′ st Onazi sv), Ledesma 5,5, Hernanes 5, Candreva 6 (26′ st Ederson 5,5), Anderson 5 (1′ st Keita 6), Klose 5. (95 Strakosha, 55 Guerrieri, 2 Ciani, 17 Pereirinha, 28 Vinicius, 85 Novaretti, 5 Biglia, 34 Perea, 99 Floccari). All. Reja 5,5. Arbitro: Celi di Bari. Recupero: 0′ e 2′. Angoli: 3 a 1 per la Lazio. Ammoniti : Kone, Pazienza, Ledesma e Biava per gioco scorretto. Spettatori : 16.243 (di cui 13.295 abbonati) per un incasso di 167.333 (di cui 124.954 rateo abbonati). Leggi i commenti I commenti dei lettori 
