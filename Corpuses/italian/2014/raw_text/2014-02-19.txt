Anche la giuria dei Brit Awards, l'equivalente inglese dei Grammy, ha reso omaggio alla stagione del grande ritorno di David Bowie. Il Duca Bianco ha vinto il premio come miglior cantante britannico, ma non ha preso parte alla cerimonia che si è svolta alla 02 Arena di Londra: su sua esplicita richiesta, il premio è stato ritirato infatti da Kate Moss, che indossava per l'occasione un costume originale di "Ziggy Stardust" del 1972 disegnato per Bowie dallo stilista giapponese Kansai Yamamoto. Per Bowie, che è rimasto a New York, è il primo Brirt Award in 18 anni.  Nel 2013 Bowie,dopo un lungo periodo di silenzio (accompagnato da preoccupanti illazioni sul suo stato di salute), è tornato alla ribalta con l'album "Next day", che ha ottenuto consensi unanimi da parte di pubblico e critica. Per la stessa categoria si era aggiudicato il riconoscimento esattamente 30 anni fa. Kate Moss ha anche letto un messaggio dell'artista che si è concluso - un'altra sorpresa - con un appello rivolto alla Scozia che terrà il prossimo 18 settembre uno storico referendum sull'indipendenza: "Scozia, resta con noi". L'edizione 2014 dei premi ha ribadito (come sottolineato dai dati di vendita resi noti pochi giorni fa, che dopo anni di dominio del pop hanno fatto registrare una inversione di tendenza) il momento positivo del rock sul mercato discografico: il titolo di miglior gruppo è andato infatti agli Arctic Monkeys (vincitori anche per il miglior album), che hanno battuto i favoritissimi One Direction. La boy band più amata del pianeta si è dovuta "accontentare" dei riconoscimenti per il miglior successo globale e per il miglior video. Gli altri premi: Elie Coulding per la categoria miglior artista femminile, Rudimental per migliore singolo, ai Bastille il riconoscimento come migliore rivelazione. I Daft Punk sono stati giudicati il miglior gruppo internazionale, mentre il miglior artista maschile internazionale è Bruno Mars. Lorde è stata eletta migliore artista femminile internazionale. Argomenti david bowie arctic monkeys kate moss 
MILANO – In casa Milan, la sconfitta del Meazza contro l'Atletico Madrid non scatena drammi, tutt'altro. I rossoneri se la sono giocata alla pari e, in vista del ritorno al Vicente Calderon, credono ancora alla possibilità di passare ai quarti di Champions League. Primo fra tutti, Clarence Seedorf, si augura che i suoi ragazzi sappiano fare tesoro del ko contro i Colchoneros: "Sono molto contento per quello che ho visto  -  ammette il tecnico rossonero  -  nel primo tempo è mancato solo il gol, nel secondo invece ci sono mancate un po' le gambe. Abbiamo concesso veramente poco a questa squadra, per più di un tempo siamo stati superiori. Poi su calcio piazzato siamo stati sfortunati, ma abbiamo giocato un tempo: ora manca il secondo". SEEDORF: "IL GOL ARRIVERÀ, IL CALCIO NON È COME IL BASKET"  - "Abbiamo dato tanto quest'anno, la squadra ha dovuto rincorrere per tutta la stagione e questo ti toglie il triplo delle energie  -  sottolinea Seedorf  -  nel secondo tempo il calo c'è stato e ci ha fatto diminuire l'attenzione. Ma anche da questo punto di vista oggi siamo migliorati, stiamo crescendo e questo mi dà fiducia. Il ritorno è lontano, ma questa prestazione ci aiuterà ad affrontarli al meglio. Fatichiamo a fare gol? Il calcio non è basket, vincere 1-0 non è una vergogna: il gol arriverà, noi dobbiamo continuare a creare, migliorando il feeling tra di noi. I giocatori meritano un po' di tempo per migliorare e lo merito anch'io con loro. Ma sono molto contento per quello che ho visto, i ragazzi hanno ragione ad essere ottimisti e di credere di poter vincere a Madrid". TAARABT: "POSSIAMO RIBALTARE IL RISULTATO A MADRID"  - Forte di un'altra ottima prova in campo, Adel Taarabt non considera chiuso il discorso qualificazione, nonostante il ko interno: "Abbiamo giocato una gara tatticamente molto buona e siamo arrivati molto vicini al gol soprattutto nel primo tempo  -  ammette il talentuoso marocchino  -  peccato per il gol preso, ma abbiamo dimostrato di potercela giocare alla pari e nel ritorno proveremo a ribaltare il risultato. Il mio ambientamento? In queste prime settimane al Milan mi sto trovando molto bene, sono stato accolto alla grande da tutto il gruppo. Ho iniziato con un gol a Napoli, poi abbiamo fatto bene contro il Bologna e poi nella partita di oggi. Spero che la mia stagione continui di questo passo". BONERA: "NEGATIVO SOLO IL RISULTATO"  - Anche Daniele Bonera conserva la fiducia in vista del match di ritorno, nonostante il gol preso tra le mura amiche: "Dopo il primo tempo speravamo di fare il risultato, i nostri terzini spingevano molto  -  ha detto il difensore nel dopo-gara  -  poi probabilmente siamo calati, ma non abbiamo mai subito nulla. Di negativo c'è solo il risultato, abbiamo sbagliato per l'ennesima volta su un calcio piazzato. È dai tempi di Ancelotti che abbiamo questo problema, ma non è ancora finita. Al ritorno giocheremo consapevoli che oggi di negativo abbiamo fatto solo il risultato. Diego Costa? È un attaccante importante e si è visto". POLI: "PRESTAZIONE CHE CI RINFRANCA"  - Al coro di sensazioni positive si uniscono quelle di Andrea Poli, convinto che l'impresa di qualificarsi ai quarti sia possibile: "Nonostante la sconfitta siamo contenti della nostra prestazione, che ci permette di prepararci con maggiore fiducia alla partita di ritorno  -  è il pensiero dell'ex Samp  -  Courtois è stato molto bravo, ha fatto una grande parata mandando la palla sul palo, comunque il Milan non deve rimproverarsi nulla perché ha messo in difficoltà una grande squadra. Poi nella ripresa siamo calati come era normale visti i ritmi del primo tempo. Volevamo fare la partita e abbiamo provato in settimana a lungo questo modulo. Il rigore? Per me era netto, ma quando ho protestato l'arbitro mi ha detto 'You are crazy' (sei pazzo, ndr)". GLI INFORTUNI A BALOTELLI E DE SCIGLIO - Mattia De Sciglio è stato portato in ospedale per esami dopo l'infortunio alla caviglia che lo ha messo fuori gioco dopo 26 minuti della partita contro l'Atletico Madrid. Secondo una prima diagnosi si tratterebbe di una contusione e di una distorsione. Solo giovedì sarà chiara l'entità dell'infortunio e lo stesso vale per Mario Balotelli, che ha lasciato lo stadio con il braccio destro immobilizzato da una fasciatura per il problema alla spalla rimediato nel secondo tempo. Argomenti milan ac champions league clarence seedorf Leggi i commenti I commenti dei lettori 
IL COLPO non è riuscito con Snapchat. E allora quei tre miliardi in contanti, anzi quattro, Mark Zuckerberg ha deciso di spenderli per acquistare WhatsApp, l'applicazione che ormai fa comunicare il mondo, leader dei programmi di instant messaging coi suoi 450 milioni di utenti attivi ogni mese e 320 milioni al giorno. Basti un dato: viaggia al ritmo di un milione di nuovi utenti registrati ogni 24 ore. A quei quattro miliardi Menlo Park ne aggiunge 12 in azioni (183,9 milioni di titoli) e altri tre in azioni vincolate per i fondatori e i dipendenti del gruppo. Il conto è astronomico: 19 miliardi di dollari. Jan Koum, cofondatore e Ceo della società californiana già in forze a Yahoo, si unirà a Facebook come executive, dunque dirigente di vertice, ed entrerà a far parte del consiglio di amministrazione del social network. I termini dell'accordo, che se dovesse saltare si porterà dietro una penale da un paio di miliardi, sono stati rivelati da una comunicazione della Sec, la Securities and Exchange Commission, la Consob statunitense. "Oggi annunciamo un patto con Facebook che ci consentirà di continuare nella semplice missione di costruire un ottimo prodotto usato da tutti a livello globale - ha scritto Koum, che cinque anni fa ha fondato l'app insieme a Brian Acton, in una nota sul blog ufficiale - ci darà la flessibilità per crescere ed espanderci mentre a me e al resto del team regalerà più tempo per concentrarci nella costruzione di un servizio di comunicazione più veloce, personale e accessibile possibile. Per voi non cambierà nulla". WhatsApp, che costa 99 centesimi all'anno dopo il primo, è ormai prossima a toccare il volume di messaggi pari all'intero traffico sms prodotto dagli operatori tradizionali. È l'artefice della rivoluzione nelle comunicazioni veloci, istantanee e quotidiane. "WhatsApp è sulla strada per arrivare a connettere un miliardo di persone - ha detto Zuckerberg - i servizi che raggiungono questa soglia sono incredibilmente preziosi. Conosco Jan da tempo e sono contento di questo accordo con lui e con la sua squadra, servirà a rendere il mondo più aperto e connesso". Secondo gli accordi, WhatsApp continuerà a operare indipendentemente e a mantenere il controllo del marchio. Dal quartier generale del social network viene d'altronde esplicitamente citato il modo in cui è stata gestita Instagram, la piattaforma di condivisione videofotografica, dopo l'acquisizione da un miliardo di dollari del 2012. "Facebook promuove un ambiente in cui imprenditori indipendenti e innovativi possono costruire le proprie aziende, decidere la loro direzione e concentrarsi sulla crescita beneficiando al contempo dell'esperienza, delle risorse e delle dimensioni di Facebook - si legge nella nota - Questo approccio ha funzionato molto bene con Instagram e WhatsApp opererà in questa maniera. La sede principale rimarrà a Mountain View e l'applicazione di Facebook, Messenger, rimarrà autonoma" rispetto alla nuova acquisizione. Nessuna fusione in vista. Anche se questo è probabilmente uno degli scenari che si aprono: per quanto operino su due target di contatti diversi (da una parte quello della rubrica telefonica, dall'altra quello degli amici del social) pare difficile immaginare che nulla possa cambiare nel giro di qualche tempo. Capitolo pubblicità. Koum assicura che non ce ne sarà. Un'annotazione interessante soprattutto se si considera che è il metodo principale di monetizzazione sia su Facebook che, da non molto, su Instagram. Anche da Sequoia, l'importante fondo di venture capital che ha messo sul piatto di WhatsApp otto milioni di dollari, non molto ma quanto gli consente di essere della partita, sono arrivati ulteriori dettagli. WhatsApp ha solo 32 ingegneri fra le sue fila, uno ogni 14 milioni di utenti, e la piattaforma processa 50 miliardi di messaggi al giorno. Il segreto del successo? Sta proprio nel concentrarsi sui messaggi e nient'altro, senza correre dietro ai complicati e un po' disordinati ecosistemi di Line, WeChat e compagnia orientale. In un'intervista al Wall Street Journal dello scorso dicembre Jan Koum aveva appunto attribuito la continua crescita al focus sul servizio principale. Anziché competere con altre app, che fanno soldi tramite pubblicità, giochi e altri servizi - per esempio negozi di sticker e applicazioni interne - si rimane fermi al punto essenziale: "Vogliamo restare fuori da quella strada. Vogliamo che la gente possa portare avanti una conversazione". WhatsApp ora parla: arrivano i &quot;messaggini&quot; vocali 
ROMA - Turno infrasettimanale della Serie A1 di volley più equilibrato del previsto. Solo Piacenza liquida in fretta Trento e accorcia nei confronti della Lube. Infatti la capolista fatica a Cuneo e strappa due punti al tie break. Perugia prosegue la sua corsa vincendo a Latina e consolida il terzo posto. Seconda vittoria di fila in trasferta per Modena che comincia a respirare un'altra aria. La campagna acquisti che porta Nagpeth in Emilia si rivela, finora, azzeccata. Ci vuole il tie break pure per decidere del successo in casa dell'Altotevere ai danni di una combattiva Vibo Valentia. Serve un tie break a Cuneo per far tornare al successo esterno la capolista Macerata. Una partita dall'andamento altalenante che premia la caparbietà degli ospiti precisi nei momenti clou. Viceversa per la Bre Lannutti, a pochi giorni di distanza, un altro quinto set sfortunato: domenica scorsa contro Piacenza e stasera a favore della Lube. A dare una grossa mano al sestetto biancorosso soprattutto la prestazione stellare di Zaytsev autore di 35 punti, 4 ace, tre muri e 67 per cento in attacco. Tra i piemontesi il bottino di punti viene diviso tra tutto il potenziale offensivo con Oleg Antonov (13 punti, 4 ace e un muro) a fare la parte del leone. Tutto facile per Piacenza che regola in un'ora e dieci minuti di gioco quello che rimane della Diatec Trentino. Troppi infortuni costringono l'allenatore di Trento Serniotti a schierare nel sestetto di partenza ancora una volta il baby Nelli in diagonale con il regista Suxho. Agli stop di Sokolov, Szabò, Birarelli, si aggiunge anche l'influenzato Sintini. Top scorer gialloblù Solè con 10 punti (due muri). La Copra fa il suo dovere senza distrazioni e conferma il buon momento di forma. L'attesa per i novemila punti di capitan Zlatanov è solo rinviata di una partita, infatti lo schiacciatore si ferma a due soli punti dal record. Per festeggiare non bastano i 14 punti messi a segno contro i campioni d'Italia. Bene pure Vettori autore di 13 punti. Nel finale di gara cresce la coppia De Cecco-Simon con il cubano autore di 8 punti (due muri e un ace). Perugia non sbaglia un colpo ed espugna Latina. La Sir Safety consolida il terzo posto grazie a 24 punti (tre ace) del solito Atanasijevic, ormai una garanzia per la fase offensiva. Prestazione super di Vujevic con 15 punti (tre muri e un ace) 65 per cento in ricezione e 58 per cento in attacco. A Latina non bastano i 15 punti di Noda Blanco e Skrimov e i 14 di Starovic per arginare la rincorsa degli umbri. La cura Ngapeth fa bene a Modena. Seconda partita del giocatore francese e seconda vittoria consecutiva con una buona prestazione condita da 22 punti finali (due ace e un muro). Cresce pure Sket che mette a terra 19 punti (tre muri e un ace) e si fa sempre trovare pronto quando viene chiamato in causa dal palleggiatore Bruno (mvp della partita). Tra i padroni di casa Gasparini con 29 punti prova a tenere in partita la sua squadra. Serve, invece, una rimonta a Città di Castello (la terza dopo Modena e Macerata) per superare in casa al tie break la Tonno Callipo. Falsa partenza degli umbri e calabresi che passano a condurre due a zero. Però la squadra di coach Blengini non completa l'opera e consente all'Altotevere di rialzare la testa e vincere allo sprint. Tra i padroni di casa in evidenza Fromm autore di 22 punti, seguito da Van Walle con 20 punti, Massari 16 punti e Piano 13 punti. Gavotto, con 27 punti, è il trascinatori di Vibo. Risultati del turno infrasettimanale anticipo della nona giornata . Bre Lannutti-Lube Macerata 2-3, Andreoli Latina-Sir Safety Perugia 1-3, Altotevere Città di Castello-Tonno Callipo Calabria Vibo Valentia 3-2, Copra Elior Piacenza-Diatec Trentino 3-0, Calzedonia Verona-Casa Modena 1-3. Posticipata a sabato 8 marzo ore 20.30 Cmc Ravenna-Exprivia Molfetta. Classifica. Lube Macerata 46 punti, *Copra Elior Piacenza 42, Sir Safety Perugia 36, Trentino Diatec 31, Bre Lannutti Cuneo 26, Casa Modena 25, Calzedonia Verona, Altotevere Città di Castello 24, Tonno Callipo Calabria Vibo Valentia 19, **Cmc Ravenna 17, Andreoli Latina 15, *Exprivia Molfetta 13. *Una partita in meno **Due partite in meno Argomenti volley volley serie a1 Leggi i commenti I commenti dei lettori 
None Leggi i commenti I commenti dei lettori 
MILANO – Il Cholo può tirare un sospiro di sollievo: il successo del suo Atletico Madrid sul campo del Milan, nell'andata degli ottavi di Champions League, arriva al termine di una partita in cui i Colchoneros hanno vissuto diversi momenti di difficoltà ma garantisce un prezioso vantaggio in vista del ritorno al Vicente Calderon. "Abbiamo approfittato dell'occasione che abbiamo avuto  -  riconosce l'allenatore argentino  -  Nei primi dieci minuti  -  abbiamo fatto bene, ma poi abbiamo sofferto. Sapevamo di incontrare un Milan cattivo e intenso, infatti nel primo tempo abbiamo sofferto anche perché eravamo lenti nelle ripartenze". SIMEONE: "ABBIAMO GIOCATO CON INTELLIGENZA"  - "Nella ripresa siamo cambiati, abbiamo fermato meglio Balotelli e Kakà, guadagnando il centrocampo dove ho aggiunto un uomo perché stavamo soffrendo  -  spiega Simeone  -  Poi abbiamo cominciato a prendere terreno e il gol ci ha messi in condizione di giocare la partita che ci aspettavamo. Sappiamo tutti che i campioni si vedono nei momenti importanti, oggi abbiamo approfittato delle occasioni che ci sono capitate. La squadra ha giocato una grande partita con intelligenza. Conosciamo quello che abbiamo e conosciamo i nostri limiti, questo ci fa fare la differenza". DIEGO COSTA: "ABBIAMO TENUTO I NERVI SALDI"  - Anche Diego Costa, match-winner della gara di San Siro, riconosce l'ottima prova del Milan ma esulta per un risultato prezioso nell'ottica del doppio confronto: "Il Milan è una grande squadra, ma noi sappiamo fare le cose giuste nei momenti chiave  -  dichiara il bomber biancorosso  -  Abbiamo dovuto mantenere i nervi saldi quando loro hanno creato pressione, perché sapevamo che prima o poi avremmo avuto le nostre occasioni ed è andata bene". Argomenti champions league atletico madrid diego simeone Leggi i commenti I commenti dei lettori 
MILANO - Ma questo Diego Costa, goleador rivelazione dell'anno,  come si comporterà contro una difesa italiana? Il campione conteso da due Nazionali risponde al minuto 38 della ripresa all'annoso interrogativo, spingendo le vele dell'Atletico Madrid verso l'approdo ai quarti di Champions. Angolo da destra, Abate fa la cosa più scellerata, un colpo di testa che allunga la traiettoria sul secondo palo, Diego Costa fa due passi indietro e riesce a incornare nell'angolino, in modo potente. Milan al tappeto per il conto finale. Risultato, a dir vero, un po' bugiardo. L'avvio è di marca spagnola. Simeone prova a sorprendere il Milan alzando subito il ritmo e aggredendo i portatori di palla. Per dieci minuti San Siro teme di vedere un Milan in soggezione. Sia Simeone che Seedorf provano mosse a sorpresa in mezzo, poiché le posizioni di partenza degli esterni (Taarabt e Poli, Turan e Koke) sono invertite. Col passare dei minuti il Milan prende in mano il gioco grazie a un'intelligente uso della ripartenza. Si chiude, recupera palla e trova importanti appoggi a Balotelli dal centrocampo. Kakà, servito in corridoio da Taarabt, scarica un diagonale appena entro l'area che Courtois riesce a deviare sulla traversa. Ma è soprattutto Poli - con le sue importanti e profonde incursioni- a mettere in difficoltà la retroguardia spagnola e Mario Suarez in particolare. Proprio Poli, centravanti per caso, va a incornare un bel cross del solito Taarabt, Courtois è ancora un marziano e riesce a deviare con la punta delle dita sulla base del palo un gol praticamente fatto. Poi la gara si innervosisce un po' e De Sciglio, toccato duro da Insua (ammonito) lascia anzitempo il suo posto ad Abate. L'Atletico gioca un calcio ordinato, ma è prevedibile. E Seedorf, allenatore suo malgrado, dimostra di aver preparato bene il match. Sì, il Milan d'Europa - rispetto a quello di campionato - è davvero un'altra cosa. Nella ripresa però Simeone sistema qualcosa a centrocampo, in particolare smette di soffrire sulla fascia difensiva sinistra, quella su cui - nella prima parte - il Milan si era infilato con eccessiva facilità. Senza riuscire più a creare superiorità in quella fascia, la squadra di Seedorf risente maggiormente della fatica e l'Atletico fa valere in mezzo la sua qualità maggiore nel palleggio. Tutto fa pensare che lo 0 a 0 sia scritto. Courtois non ha più bisogno di fare gli straordinari e Abbiati deve solo bloccare in due tempi una bordata centrale di Garcia. Ma il Milan, si sa, quest'anno soffre di amnesie difensive. E se aggiungi alla abituale distrazione, quella che costa il match, l'infortunio di Balotelli (spalla malconcia) ecco spiegato non solo il ko interno ma anche l'assenza di concrete occasioni nella seconda metà del match. Appuntamento fra tre settimane al Calderon. MILAN-ATLETICO 0-1 (0-0) MILAN (4-2-3-1): Abbiati - De Sciglio (dal 26' Abate), Rami, Bonera, Emanuelson - Essien, De Jong - Poli (81' Constant), Kakà, Taarabt - Balotelli (77' Pazzini). All. Seedorf ATLETICO MADRID (4-4-1-1): Courtois - Juanfran, Miranda, Godin, Insua - Koke, Gabi, M. Suarez, Arda Turan (73' Rodriguez) - R. Garcia (79' Adrian)- Diego Costa. All. Simeone. ARBITRO : Proenca (Por) RETI : 83' Diego Costa. NOTE : Ammoniti: Insua, Suarez, Diego Costa e Adrian; Rami, Bonera e Abate. Recupero:1' e 3'. Argomenti atletico madrid milan ac champions league Leggi i commenti I commenti dei lettori 
