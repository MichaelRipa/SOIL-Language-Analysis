BOLOGNA - L'ex ministro Corrado Clini è indagato a Ferrara anche per corruzione, oltre che per peculato . E' quanto emerge dall'ordinanza di custodia cautelare del gip Piera Tassoni. Clini è accusato di corruzione anche a Roma e non si esclude che i presunti episodi corruttivi oggetto dell'inchiesta ferrarese siano in tutto o in parte sovrapponibili a quelli oggetto delle indagini della procura della Capitale, dove quindi potrebbero confluire. L'ex ministro venne ascoltato a Ferrara il 12 ottobre 2013, agli inizi dell'inchiesta, non per peculato ma appunto per corruzione "commessa - ricorda il gip Tassoni nel suo atto - in concorso con Pretner e Gonella (i referenti dei due studi tecnici di ingegneria coinvolti nel progetto Eden Iraq ) per incarichi professionali a vantaggio della convivente di Clini, Martina Hauser". Indagato anche Alwash. A Ferrara è indagato, ma per concorso in peculato, anche Azzam Alwash, president board di Nature Iraq, società che gestì i fondi del Ministero dell'ambiente, al centro dell'inchiesta che ha portato agli arresti di Clini. L'ex ministro si era difeso, avvalendosi della facoltà di non rispondere. Nella circostanza, però, aveva rilasciato solo dichiarazioni spontanee: per Clini, i soldi che secondo la procura avrebbe distratto non erano di provenienza pubblica, bensì frutto di consulenze private. Ma quei fondi, sempre secondo la procura, Clini li avrebbe ricevuti dalla stessa organizzazione non governativa che ha ottenuto il finanziamento di 54 milioni del ministero, appunto la Nature Iraq Organisation, di cui Alwash è presidente. L'inchiesta di Roma. Oltre all'inchiesta di Ferrara, l'ex  ministro nei giorni scorsi è stato investito da una nuova bufera  giudiziaria a Roma, dove è indagato con l'accusa di associazione a delinquere finalizzata alla corruzione: nel mirino, la gestione ministeriale di una gran  massa di milioni utilizzati per finanziare progetti all'estero. E  l'inchiesta della capitale, che marcia parallela a quella della procura  di Ferrara, si è allargata : oltre a presunte provviste realizzate tramite  progetti per centinaia di milioni realizzati in Cina e Montenegro, nel  mirino del pm Alberto Galanti ci sono anche i  finanziamenti elargiti per piani ambientali in Africa e Sudamerica. Oltre  all'ex titolare del dicastero, nel registro degli indagati sono state  iscritte altre persone tra cui la compagna di Clini, Martina Hauser ,  ex moglie del ministro dell'Interno montenegrino Andrjia Jovivevic e  assessore comunale a Cosenza. Argomenti corruzione corrado clini 
Un bandito a volto scoperto ha rapinato il Penny Market di Pontetetto a Lucca: armato di fucile l'uomo ha sparato ad una cassiera che si trova adesso ricoverata all'ospedale di Lucca. La donna, 60 anni, non sarebbe in pericolo di vita. Il bandito è in fuga. L'episodio è avvenuto all'orario di chiusura del piccolo supermercato, di fronte a numerosi testimoni. Secondo una prima ricostruzione, il bandito si sarebbe messo in fila con altri clienti. Giunto alla cassa, ha minacciato la commessa e si è fatto consegnare l’incasso: circa 300 euro. Quando ha accennato ad andarsene, la commessa lo avrebbe raggiunto tentando di bloccarlo. E’ a questo punto che è partito il colpo, sparato da sotto un giornale che l’uomo aveva con sé. La donna è stata raggiunta al petto, ma si pensa che l’arma avesse munizioni depotenziate. Poi il bandito è salito su uno scooter ed è fuggito. 

SONO arrivati da Londra e da Vienna, da Berlino e da Parigi, dalla  Crimea e dalla Russia. Cori ebraici provenienti da buona parte d'Europa  si sono riuniti a Roma per il Festival Europeo dei Cori Ebraici, per la  prima volta nella capitale, una rassegna - sotto l'Alto Patronato del  presidente della Repubblica - che vedrà il suo culmine l'1 giugno con il  Concerto di Gala in programma alle 18 all'Auditorium Parco della  Musica, sala Sinopoli. Sei cori e un complesso strumentale e uno special  guest, il corom della Diocesi di Roma diretto da don Marco Frisina.  "Roma è la città del dialogo - ha detto il presidente della Comunità  ebraica, Riccardo Pacifici - vogliamo mandare un messaggio che  travalichi confini e polemiche e dimostrare che anche cantando e  lanciando grida d'amore si può fare l'Europa unita". "Non esiste  un'unica musica ebraica - spiega Richard Di Castro, presidente del coro  ebraico romano Ha-Kol ("La voce") e del Festival - ciascuna è stata  influenzata dal Paese di provenienza. Il programma che proponiamo  rappresenta un panorama abbastanza completo delle varie tradizioni  europee, ci saranno canti sinagogali, klezmer e canti popolari. Sarà  un'occasione per conoscere e farsi conoscere". L'idea del  Festival dei Cori Ebraici è nata sulla scia di manifestazioni analoghe  che si sono tenute nel 2013 a Vienna e nel 2012 a Londra, alle quali il  Coro Ha-Kol ha partecipato, ed è in quelle occasioni che si è compresa  l'importanza di proporre un evento simile anche a Roma, sede di una  delle più antiche comunità ebraiche del mondo. Un'evento, quello in  programma nella capitale, che coincide con il ventennale della nascita  del Coro Ha-Kol che in tutti questi anni si è fatto ambasciatore, in  Italia e nel mondo, della tradizione musicale dell'ebraismo italiano, e  romano in particolare. Il Concerto di Gala del primo giugno chiude  dunque un festival che ha coinvolto più di duecento coristi, e i loro  accompagnatori, in workshop e studi musicali comuni. "Per gran parte, i  coristi e i musicisti che si esibiscono sono amatori - spiega il maestro  Andrea Orlando, direttore del Coro Ha-Kol e direttore artistico del  Festival - e questa parole il primo giugno assumerà tutta la sua  potenzialità, perché l'attività amatoriale è una pratica costante di  esercitazioni corali, occasioni di scambi culturali e veicolo di  diffusione di nuove composizioni, che si affiancano alla produzione di  nuove musiche in ambiti accademico-professionali". La serata del primo giugno vedrà esibirsi The Vienna Jewish Choir dall'Austria con il maestro Roman Grinberg, The Ensamble Vocal Zamir, da Parigi, con il maestro Albert Benzaquen; The Zemel Choir, da Londra, con il maestro Benjamin Wolf; il Sinagogal Ensemble Berlin, dalla Germania, con il maestro Regina Yantian; il Varnitshkes da Leopoli, Ucraina, con il maestro Oleksandra Somysh; il Jewis Choir "Eva" da San Pietroburgo, Russia, con il maestro Elena Rabinovich; il coro Ha-Kol da Roma, con il maestro Andrea Orlando; ospiti speciali, come si diceva, il Coro della Diocesi di Roma con don Marco Frisina, e il tenore Claudio Di Segni. Si  parla spesso di "musica ebraica" ma ne esistono tante, e differenti -  si legge nel messaggio che il Rabbino Capo di Roma, Riccardo Di Segni,  ha inviato per l'occasione - "che in qualche modo, però, sono collegate  tra loro, spesso da fili invisibili o sotterranei. Attraverso la musica  si conferma il grande paradosso della condizione ebraica, quella di  un'unità sostanziale fatta di grandi diversità conviventi, verrebbe da  dire separate in casa". Basta vedere la presenza del coro ucraino e di  quello coro russo, provenienti da Paesi sull'orlo della guerra.  "Riuscire a far arrivare gli ucraini è stata un'impresa - racconta Di  Castro - ma il popolo del festival si è mobilitato e grazie anche social  network e all'Unione delle comunità ebraiche italiane siamo riusciti a  garantire la loro partecipazione". I quindici coristi sono arrivati da  Leopoli: per attraversare l'Europa e i suoi contrasti a volte può  bastare un pulmino. 
NAPOLI - Un'imbarcazione a vela con una falla. A bordo dieci persone, tra cui due bambini. E' stata la guardia costiera a evitare che affondasse nel golfo di Napoli, a largo di Posillipo. Via radio, è arrivato il Mayday per la falla che si era aperta nello scafo. Sul posto è arrivata immediatamente la motovedetta CP 890 che, dopo aver verificato le condizioni di sicurezza, ha preso a bordo cinque adulti e due bambini. L'imbarcazione - con tre persone rimaste a bordo - è stata assistita da un mezzo dei vigili del fuoco e da un peschereccio dirottato dalla sala operativa. Sulla dinamica dei fatti sono in corso gli accertamenti. Le persone a bordo della barca, in vacanza nel golfo di Napoli, aveva preso a noleggio l'imbarcazione a Castellammare di Stabia. Argomenti golfo di napoli barca a vela 
REGGIO CALABRIA - Quattro ore di interrogatorio davanti alla Dda di Reggio Calabria. Interrogatorio lungo ed articolato, poi secretato dai magistrati. Dopo il suo arresto avvenuto l'11 maggio scorso, Chiara Rizzo, moglie del latitante Amedeo Matacena e coinvolta nel caso giudiziario che ha portato all'arresto dell'ex ministro Claudio Scajola , ha raccontato la sua verità ai pm che l'hanno fatta arrestare. Interrogatorio "soddisfacente". Durante l'interrogatorio, iniziato poco dopo le 15.30 nel carcere reggino di Arghillà, la Rizzo ha risposto alle domande del sostituto procuratore della Direzione distrettuale antimafia di Reggio Calabria Giuseppe Lombardo ed il sostituto procuratore nazionale antimafia Francesco Curcio. Secondo difensori della donna, la Rizzo avrebbe soddisfatto "noi ed anche i pubblici ministeri". Confronto con Scajola. Le dichiarazioni fatte da Chiara Rizzo saranno messe subito a confronto con quelle di Scajola, il cui interrogatorio è stato anch'esso secretato. Dal confronto i pm potranno subito verificare se le due versioni coincidono o se vi siano discrepanze. Non è escluso che una parte dell'interrogatorio della moglie di Matacena abbia avuto come oggetto il senso delle tante telefonate intercorse negli ultimi mesi proprio con l'ex ministro dell'Interno. L'asilo per Matacena. In quelle telefonate si fa riferimento a Beirut e con un linguaggio criptico, secondo l'accusa, i due pianificavano lo spostamento dell'imprenditore reggino, e latitante, Matacena (che attualmente si trova a Dubai, privo di passaporto), per fargli ottenere asilo politico. Proprio in relazione all'ex ministro ed al suo interrogatorio, il cui contenuto è stato anch'esso secretato, da fonti vicine all'inchiesta si è appreso che Scajola avrebbe detto ai pm di essersi informato sulle pratiche per il riconoscimento dell'asilo politico in Libano, pur senza fare il nome di Amedeo Matacena. "Scarcerate la Rizzo". Comunque, un avvocato della Rizzo, Bonaventura Candido, ha presentato alla cancelleria del Tribunale del riesame ricorso contro l'ordinanza di custodia cautelare della donna, così come hanno fatto gli avvocati di Scajola. Tra gli argomenti addotti dai legali della Rizzo per chiedere l'annullamento dell'ordinanza c'è "l'incompetenza" territoriale della Dda reggina e il mandato di arresto europeo notificato a Nizza alla donna perché sull'atto sarebbe stato indicato il reato di riciclaggio, che non è contestato alla moglie di Amedeo Matacena. Il caso Amadeus. Non è escluso che dall'interrogatorio potrebbero emergere delle  sorprese. A prefigurare un simile scenario era stato l'avvocato Candido  prima dell'inizio, preannunciando la presentazione di due documenti che,  in ottica difensiva, dovrebbero servire a chiarire la posizione della  donna. Durante l'interrogatorio è stato consegnato ai pubblici ministeri  un documento della Banca Monte dei Paschi di Siena dove si attesta che  la Rizzo non aveva la disponibilità del conto corrente della società  Amadeus . Argomenti caso scajola chiara rizzo claudio scajola amedeo matacena 
A 75 anni ha sbancato "Affari Tuoi", il gioco dei pacchi condotto da Flavio Insinna su Raiuno, portandosi a casa il premio più alto, per la prima volta in questa stagione che concluderà domani: mezzo milione di euro. Pierangela Zaccaria, concorrente di Paruzzaro in provincia di Novara, pensionata, ha tenuto il suo pacco, il numero 15, fino alla fine, rinunciando a diverse offerte fatte dalla "dottoressa" (la voce al telefono che propone ai concorrenti la rinuncia in cambio di un più o meno cospicuo premio "di consolazione") tra cui, alla fine, una di 172mila euro. Nell'altro pacco rimasto in gioco c'era una vincita ben più bassa: 100 euro. La concorrente del Piemonte aveva detto di voler partecipare ad Affari tuoi per aiutare in primo luogo le figlie e poi le famiglie bisognose di  Parruzzano, devolvendo parte della vincita alla comunità ecclesiastica. Argomenti affari tuoi repubblica torino flavio insinna 
WASHINGTON - I lettini abbronzanti in America sono da oggi vietati ai minori di 18 anni. Sulle lampade scatta l'obbligo di pubblicizzare il possibile aumento dei rischi di cancro della pelle derivante dal loro uso. In particolare, del melanoma, il tumore più letale. L'ha deciso oggi la Food and Drug administration (Fda), ente che da 30 anni disciplina la materia negli Stati Uniti. I lettini abbronzanti sono anche stati classificati come "strumenti sanitari di medio rischio", finora erano invece stati inclusi nella categoria dei congegni a basso pericolo, come cerotti e garze. L'obiettivo degli scienziati federali è diminuire il cancro della pelle, in netto aumento negli ultimi anni in particolare proprio tra le ragazze tra i 15 ed i 29 anni di età: ossia la fascia di popolazione che fa più uso dei congegni per l'abbronzatura artificiale. In base all'ordinanza della Fda inoltre, i produttori di lettini e lampade abbronzanti dovranno distribuire opuscoli in cui si mettono in evidenza i pericoli per la salute dei loro strumenti, e se ne sconsiglia l'uso a chi ha già avuto un tumore della pelle o ha una storia familiare in questo senso. Argomenti lampade abbronzanti lettini abbronzanti food and drug administration 
None Leggi i commenti I commenti dei lettori 
