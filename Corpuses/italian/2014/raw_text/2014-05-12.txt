REGGIO CALABRIA - Il volto visibilmente provato, la voce che tradisce l'emozione, il latitante Amedeo Matacena parla da Dubai della vicenda che sta travolgendo la sua famiglia e dell'inchiesta della Dda di Reggio Calabria che ha portato in carcere il suo amico Claudio Scajola. Esprime un "profondo dolore" l'ex parlamentare del Pdl condannato in via definitiva a cinque anni di reclusione per concorso esterno in associazione mafiosa. E ripete che ha pensato "di farla finita". Se è ancora vivo, dice in serata a Porta a porta in collegamento via Skype, lo deve a Chiara, la moglie che è stata arrestata ieri a Nizza. Una "donna coraggiosa", che ha preso la decisione di rientrare in Italia in modo da "fare chiarezza sui contatti avuti con Scajola", cui lo lega ancora "un amore profondo". "Chiara ha mostrato di essere una donna con un grande coraggio - afferma Matacena - Quando ha deciso di tornare in Italia per fare chiarezza sull'inchiesta che la coinvolge ha, di fatto, dimostrato di avere un carattere forte. Umanamente questa decisione ha un peso enorme". A Bruno Vespa ribadisce di aver pensato anche "di farla finita, ma Chiara - ha precisato - mi ha strappato la promessa che se i due ricorsi non avranno buon esito (uno in Cassazione, l'altro presso la Corte dei diritti dell'Uomo, ndr) rientrerò in Italia". "Non voglio ripetere - continua - ciò che ho già detto nelle scorse ore  circa il mio stato d'animo. Dal punto di vista degli affetti sto vivendo  un momento di grande difficoltà e non mi sento di aggiungere altro". Quindi ha un pensiero per la madre, Raffaella De Carolis, pure  coinvolta nell'inchiesta, e per tutti i componenti della sua famiglia. Di Claudio Scajola l'imprenditore reggino dice che "è una persona di gran cuore, una persona che vive intensamente i rapporti umani. Ed è anche un avvocato: in un momento di difficoltà chiunque si rivolgerebbe a un amico come lui". "Con Scajola - aggiunge - non abbiamo mai avuto rapporti di affari di nessun tipo e di nessun genere. Tra noi c'è una grande amicizia e una stima reciproca. Ci conosciamo dal '94, insieme abbiamo vissuto l'esperienza di Forza Italia". Già nei giorni scorsi Matacena aveva ribadito che i rapporti con l'ex ministro Claudio Scajola risalivano a molti anni fa. I due, infatti, sono legati da amicizia dal 1994, quando Matacena fu eletto per la prima volta in Parlamento nelle liste di Forza Italia. Sia sui rapporti con Scajola che sul presunto tentativo di "schermare" le sue aziende per evitarne il sequestro e la confisca, Matacena confida nell'operato della magistratura ritenendo che "molte cose si potranno chiarire". "E si potrà fare chiarezza - conclude - anche attraverso tanti documenti che avremo modo di fornire al momento opportuno ai magistrati". Argomenti dia reggio calabria arresto scajola caso scajola amedeo matacena claudio scajola chiara rizzo 
None Leggi i commenti I commenti dei lettori 
Era in corso la seconda parte del concerto dello Stabat Mater di Poulenc quando una lampada è caduta su un violinista, ferendolo al capo. Nella sala Senta Cecilia dell''auditorium Parco della Musica paura e sorpresa, mentre l'orchestrale veniva soccorso e il concerto, diretto da Stèphane Dénevè, veniva sospeso. Alla fine nessuna grave conseguenza per il musicista. L'ufficio stampa "Musica per Roma" precisa che l'incidente, avvenuto "a quindici minuti dalla fine dell'esecuzione del previsto programma di musiche di Poulenc nella sala Santa Cecilia", è stato dovuto "all'esplosione di un bulbo di una lampada da palcoscenico. Alcuni vetri caduti verso terra hanno colpito alla mano un musicista, procurandogli una ferita che è stata rimarginata con un punto di sutura. Lo stesso concerto, come da programma, sarà regolarmente replicato questa sera alle ore 19.30". 

ROMA - La nuova tragedia del barcone affondato a Sud di Lampedusa è l'ennesima dimostrazione che l'Europa, attraverso l'Italia, non può più limitarsi a soccorrere in mare o, peggio, come è stato fatto in passato, a respingere migranti e rifugiati in Nord Africa. Dopo il naufragio del 3 ottobre 2013, la Commissione europea aveva promesso che questo sarebbe stato l'anno in cui mettere fine alle morti in mare. La commissaria Malmstrom oggi ribadisce la necessità di ripensare il sistema di asilo, un sistema condiviso da tutti i paesi della UE con la ricollocazione equa dei rifugiati tra gli Stati membri e con l'apertura di nuovi canali legali di ingresso. Ma tutto questo non basta. Al di là delle misure di accoglienza e di una maggiore tutela dei rifugiati, è tempo che la politica e la diplomazia pensino di intervenire sulle cause della fuga. Chi arriva sulle coste italiane viene in larga parte dal Corno d'Africa e soprattutto dall'Eritrea, ex colonia italiana per circa 70 anni, dove persiste una presenza importante del nostro paese. Non solo ci sono ambasciata e consolato, ma anche la più grande scuola italiana all'estero, frequentata da circa 1500 ragazzi delle medie e delle superiori, oltre a numerose imprese che lì hanno spostato la produzione, beneficiando di un costo del lavoro irrisorio. Inoltre, sono migliaia i discendenti di italiani nati durante il fascismo da unioni miste, i cosiddetti "meticci", che Mussolini aveva vietato di riconoscere e che venivano regolarmente abbandonati dai padri poi rientrati in Italia. Il caso Eritrea. Dunque in Eritrea ci siamo e nei confronti degli eritrei abbiamo ancora delle responsabilità, più di qualsiasi altro paese. Per questo, oggi dovremmo occuparcene direttamente e riportare il caso all'attenzione dell'Ue e della comunità internazionale. La dittatura di Isaias Afwerki ha condotto un popolo all'impoverimento cronico e all'isolamento politico, soprattutto dopo l'embargo sancito nel 2000. Con il pretesto del conflitto perenne ai confini interni con l'Etiopia, da cui l'Eritrea ha ottenuto l'indipendenza nel 1991 dopo una guerra di 30 anni, il regime ancora costringe tutti i cittadini, uomini e donne, al servizio militare senza scadenza, senza possibilità di scelta, tantomeno di opposizione o semplicemente di uscita. Rassegnati all'indifferenza. Per questo motivo molti giovani non hanno alternative alla fuga, spesso indebitando le famiglie già molto povere, nella speranza di superare l'inferno del viaggio attraverso Sudan e Libia e di trovare la libertà in Europa. Il popolo eritreo sembra ormai rassegnato ad un regime che non esita ad arrestare e torturare chiunque si opponga, ma - ancora peggio - è rassegnato all'indifferenza della comunità internazionale. Argomenti morti in mare eritrea lampedusa profughi 
Arrestati a Gela quattro carabinieri "infedeli". L'operazione è stata condotta dal Comando provinciale dell'Arma di Caltanissetta e in particolare dai Ros, che ha eseguito anche altre cinque misure di custodia cautelare. Per sette persone sono stati disposti gli arresti domiciliari, un sottufficiale è stato trasferito in carcere in carcere mentre un altro avrà solo l'obbligo di firma. Uno dei carabinieri arrestati è accusato di concorso esterno in associazione mafiosa. Tutti gli altri indagati rispondono - a vario titolo - di estorsione aggravata dalle finalità mafiose, corruzione per atti contrari ai doveri d'ufficio, rivelazione di segreto d'ufficio, accesso abusivo a sistema informatico, millantato credito e truffa. Tre dei quattro carabinieri risultano in servizio al reparto territoriale di Gela, il quarto è in pensione. L'operazione, coordinata dalla Direzione distrettuale antimafia di Caltanissetta, ha preso spunto dalle dichiarazioni di un collaboratore di giustizia affiliato al gruppo criminale capeggiato da Giuseppe Alferi. Secondo l'accusa, i militari indagati inizialmente avrebbero estorto denaro ad un imprenditore e successivamente avrebbero stabilito con la vittima un rapporto di scambio di favori. All'imprenditore sarebbe anche stato così permesso di acquisire informazioni riservate, mediante la visione di fascicoli mediante l'accesso abusivo alle banche dati. Sarebbe stato anche agevolato nell'acquisizione di certificati amministrativi presso gli uffici giudiziari. I nove indagati avrebbero anche reso false dichiarazioni nell'ambito di procedimenti penali per incidenti stradali e di vertenze di lavoro. Argomenti carabinieri estorsioni gela mafia 
