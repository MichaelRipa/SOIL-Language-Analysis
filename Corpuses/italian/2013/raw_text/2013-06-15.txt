RIO DE JANEIRO  - Batte forte il cuore all'Italia, mentre l'orologio si mangia le ore che mancano al debutto nel Maracanà, qui dove alberga la leggenda. "Siamo particolarmente emozionati, questo è uno stadio mitico che tutti noi abbiamo sognato", confessa Prandelli, insieme all'aspettativa "di giocare una grande partita, e di vincerla".  Solo un dubbio ha tormentato la vigilia della partita con il Messico: le condizioni di Mario Balotelli, che però ha preso parte regolarmente alla rifinitura. Alla fine giocherà. "Abbiamo buone possibilità di vederlo in campo, le risposte sono buone", spiega il ct, prima di parlare dell'avversario "che conosciamo benissimo, sappiamo come gioca. Il Messico ha un palleggio che comincia nella propria metà campo, con quattro uomini che attaccano la linea di profondità, grande equilibrio tattico e forza agonistica. Noi cercheremo di avere predominio territoriale a centrocampo, dove sarà la parte più importante della sfida. Vogliamo iniziare bene, con i tre punti: ogni partita a livello internazionale ci porta esperienza e autostima". Ci sono le nubi delle ultime uscite. Una prova scialba contro la Repubblica Ceca, quindi una brutta figura, Prandelli dixit, contro Haiti, fonte di preoccupazione per il ct. "Ma le preoccupazioni sono sparite quando sono tornato al lavoro il giorno dopo, spazzate dalla voglia di tornare subito in campo, con orgoglio e più energia". Contro il Messico l'Italia cambierà formazione, con Giaccherini al posto di El Shaarawy e un modulo ad albero di Natale: l'altro trequartista sarà Marchisio, alle spalle di Balotelli. "Ma la nostra filosofia resta sempre quella di giocare palla a terra con i centrocampisti  -  prosegue Prandelli - abbiamo provato anche altre soluzioni ma per ora la nostra identità è questa". E poi ci sono le emozioni di Pirlo, che farà 100 partite azzurre proprio qui, "nello stadio dove ogni bambino sogna di giocare. Speriamo anche di festeggiarle con un bel risultato, l'obiettivo in queste competizioni è sempre di arrivare il più lontano possibile. Abbiamo le carte in regola per farlo". Il Messico è pronto a ingabbiarlo, lui ringrazia della considerazione, "fa piacere che un allenatore avversario metta gli occhi su di me, ma sono abituato a giocare partite con l'uomo addosso. Per fortuna non sono da solo, ho tanti compagni bravi accanto a me, troveremo delle soluzioni". Darà l'addio alla Nazionale al prossimo mondiale, "poi ci saranno tanti ottimi giocatori nel mio ruolo, già in questa squadra e nell'Under 21, come Verratti e Insigne, ma la scelta spetta al ct". Argomenti confederations cup nazionale italia cesare prandelli Leggi i commenti I commenti dei lettori 
SIENA - Vince Siena (89-81), torna a condurre nella serie (2-1) ma questa è una finale senza padroni. La Montepaschi aveva condotto con grande autorità gara2, per poi perderla; l'Acea guidava di 7 questo terzo atto (75-68) e con appena tre minuti da giocare. Quelli di un terrificante 21-6 per i campioni d'Italia. Nella serata in cui Siena non ha mai avuto Moss (condizionato dai falli) e Roma ha goduto di un Datome da 25 punti (3/6, 3/5, 10/10 ai liberi). La bravura di Siena è stata quella di saper sopperire, con le triple di Janning e Carraretto, alla tanta panchina di Moss; mentre Roma ha avuto cattive percentuali da Goss (4/14) e Taylor (4/10) quando Datome s'è trovato tra le spire di Hackett, ancora una volta leader emotivo ma non solo (17 punti, 8 assist, 6 falli subìti). Pure se l'eroe dell'ultimo quarto è stato Brown (13 punti), fin lì quasi dannoso. Primo quarto - Con Kangur ed Eze la scelta di Banchi è rivoluzionaria, parlando di lunghi. Ma la vera notizia sono i due falli di Moss nei primi 90 secondi, entrambi su Datome. Lawal ha il solito inizio a rovescio, due rimbalzi d'attacco ma tramutati in un passi ed uno sfondamento. Due falli anche per Eze, Siena già in bonus a neanche meta del quarto, s'innesca Hackett ma Roma lo fa di squadra, con Datome che crea la tripla di Goss. Bestialità di Lawal in contropiede quattro contro uno, chiuso con un suo sfondamento. La tripla di Carraretto ed una schiacciata di Kangur producono il primo allungo di Siena (19-13). Salgono fino a +8, i campioni d'Italia, e nel momento più complesso Roma trova una Datome superiore, al suo punto numero 12 nel quarto. Alla prima sirena comanda Siena, di 4. Con Hackett già a 9 punti e 4 assist. Secondo quarto - La tripla di D'Ercole sigla la parità a quota 31, Sanidkize è il più lesto per il nuovo vantaggio di Siena. Roma allunga la difesa per mangiare secondi, è importante che quando deve dar fiato a Datome (14) si scuote Jones con canestri ed iniziative. Rientra Moss ma coi 2 falli la sua difesa non può essere della consueta efficacia, contro chi l'attacca. Da un tecnico a Calvani che si ritrova a metà campo, Siena trova punti per un nuovo allungo (39-35) ma poi il fischio s'inverte ed è ancora più pesante: falli difensivo a Moss, che protesta, tecnico, quarto fallo con ancora più di mezza partita da giocare. Datome mette i 4 liberi, s'aggiunge Goss, Roma si ritrova davanti quando anche Jones infila il jump (43-39, parziale 8-0). Siena s'innervosisce e perde il filo con la gara, Lorant sbaglia il tiro del +6,  arbitri nel mirino ad ogni fischio. Goss, uomo da 80%, sbaglia due liberi in fotocopia, Siena ne approfitta e rimonta, Ress mette il jump del nuovo pareggio sul quale si arriva all'intervallo (43-43). Terzo quarto  - La giocata di Jones è da antologia: rubata su Janning da una  parte, canestro con fallo dall'altra per il +5 ospite. E Datome che stoppa Eze. Sembra uscita meglio Roma, dagli spogliatoi, ma è Eze a ricucire lo strappo con due canestri in fila. Il parziale diventa di 10-0 con Janning, ancora Eze ed un tap-in di Kangur, Siena reagisce da campione, ritrovando il vantaggio (53-48). Ottavo punto di Eze, ma torna a farsi sentire pure Datome, con la tripla della nuova parità (a 55, lui a 21). Brown perde la sfida coi nervi ed oltre a Moss pure con Eze, dominatore del quarto, sale a 4 falli. Mentre Roma ha il solo Lawal a 3, quanti sono i suoi punti: 6 in totale aggiungendo quelli di Taylor. D'improvviso ecco 5 punti della coppia di piccoli, D'Ercole-Taylor, è +5 per Roma, serve come l'aria la tripla di Carraretto per il -2 senese alla penultima sirena (62-64). Ultimo quarto  - Impatta subito Hackett, pure dolorante, torna anche Moss. Taylor si sveglia, al momento giusto. Ma pure Hackett colpisce di nuovo, nel suo terreno di caccia, l'ultimo quarto. Calvani mescola le difese, con Datome da ala forte e Lorant unico lungo. Ora si segna pochissimo (4-4 nei primi 4'), tripla di Lorant, replica Brown da due. Hackett sbaglia l'appoggio più facile, non Datome che finta la tripla e poi attacca il canestro con l'appoggio mancino. Banchi ferma il gioco, 5' da giocare, guida Roma (73-68). Schiaccia Lawal per il massimo vantaggio (75-68), reagisce di nuovo Brown dall'arco, altro canestro di Lawal, seconda tripla di Brown. La gara s'accende. Dall'arco pure Janning, è di nuovo parità (a 77). Prima di questa scarica Siena aveva 0/5 da 3. Ed ora non si ferma più. Sorpasso con Hackett (salito a 17), terza tripla di Brown, Siena ribalta definitivamente la gara salendo a +5 (82-77) con 1' da giocare. Il jump di Ress chiude questa bellissima gara3. Torna a guidare Siena, 2-1, al termine di una partita che Roma, sul +7 a 3' dalla fine, sentiva quasi sua. E c'è la sensazione che di emozioni ne seguiranno ancora parecchie. Montepaschi Siena-Acea Roma 89-81 (28-24; 43-43; 62-64) Montepaschi Siena: Brown 23, Hackett 17, Moss 6, Kangur 2, Eze 10; Carraretto 6, Janning 13, Ortner 4, Ress 4, Sanikidze 4. N. e. Rasic, Lechthaler. Acea Roma: Taylor 7, Goss 12, Datome 25, Jones 15, Lawal 7; Lorant 5, Czyz 2, D'Ercole 6, Bailey 2. N. e. Tambone, Tonolli, Gorrieri. Note - Arbitri: Cerebuch, Mattioli, Aronne. Tiri da 2: Si 23/41, Rm 18/43. Tiri da 3: Si 10/24, Rm 8/18. Tiri liberi: Si 13/14, Rm 21/27. Rimbalzi: Si 34, Rm 34. U5f: Kangur. Tecnici a Calvani e Moss. Parziali: 11-9, 28-24; 35-31, 43-43; 47-48, 62-64; 68-73, 89-81. Massimo vantaggio Siena: +9 (86-77 al 40'). Massimo vantaggio Roma: +7 (68-75 al 36') Argomenti basket montepaschi siena basket play off 2013 acea roma Leggi i commenti I commenti dei lettori 
PETAH TIKVA  - Un gol di Borini porta l'Italia in finale. E' stata una partita difficile contro l'Olanda, sofferta, in bilico per oltre un'ora. Poi la svolta. E quel gol che regala agli azzurri la settima finale di un Europeo. L'ultima volta era stato nel 2004. E' passata una vita. Invece in Israele l'Italia di Mangia ha rimesso a posto la storia. Il tecnico decide di rischiare Insigne nonostante la caviglia non sia proprio a posto. E il piccolo napoletano lo ripaga con un assist perfetto per Borini. Fino a lì, però, si era visto poco. E a intermittenza. Non riesce a correre, ma voleva esserci. E alla fine è andata bene così. Il vero problema degli azzurri è in mezzo al campo, dove Verratti non riesce mai a entrare in partita. Pot gli ha messo addosso Maher e lui fa fatica a trovare lo spazio dove far correre il pallone. Parte forte l'Olanda, dopo cinque minuti la punizione di Maher sbatte sul palo. Partita faticosa, ma l'Italia resiste. Si arrangia. In difesa fanno gli straordinari per tappare tutti i buchi. Rabbia, tensione. I primi cartellini gialli sono per Borini e Verratti. Gli azzurri fanno fatica a manovrare, non trovano sbocchi e malgrado il grande movimento di Immobile il pallone non entra. L'Italia si sveglia al 31': Verratti lancia Insigne, che fa trenta metri di campo e mette il pallone sui piedi di Immobile, ma Zoet para. Mangia urla. Chiama i suoi. Vuole più precisione. E più attenzione. Al 40' Insigne fa tutto da solo, salta tre avversari ma il tiro non è preciso. Un minuto dopo tocca a Blind, ma anche lui calcia fuori. Chiude Borini (43'), palla ancora fuori. Il secondo tempo riparte con gli stessi giocatori, ma il ritmo cala. L'Olanda spinge meno e gli azzurri ne approfittano per rimettere a posto le idee. Mangia capisce che deve cambiare e mette dentro Gabbiadini per Immobile. L'Italia prende un po' di velocità, quella che le serve per far saltare tutte le logiche difensive degli olandesi. Ci prova ancora Borini (20'), ma sembra una notte stregata. Fino a quel tocco morbido di Insigne (31'), anticipo perfetto su van der Hoorne e palla dentro. La panchina azzurra esplode, ma manca ancora un quarto d'ora. Più il recupero. E' una sofferenza. L'Olanda cerca il gol del pareggio, Bardi si salva in almeno due occasioni. La tensione sale. Entrano anche Sansone e Crimi, fuori Rossi e Insigne. L'Italia tiene. La stanchezza si fa sentire, ma il gruppo Mangia porta via una vittoria che vale la finale contro la Spagna, che nel pomeriggio ha eliminato la Norvegia (3-0). Italia-Olanda 1-0 (0-0) Italia (4-4-2): Bardi 7 – Donati 7, Bianchetti 6,5, Caldirola 6,5, Regini 6 – Florenzi 6,5, Rossi 6,5 (dal 90’ Crimi sv), Verratti 5, Insigne 6,5 (dal 40’ st Sansone sv) – Borini 7,5, Immobile 6,5 (dal 17’ st Gabbiadini 7). Olanda (4-3-3): Zoet 6,5 – van Rhijn 6, de Vrij 6 (dal 29’ st van der Hoorn), Martins Indi 5,5, Blind 6 (dal 38’ st Fer 6) – van Ginkel 5,5, Maher 6, Strootman 5,5 – Wijnaldum 5,5, de Jong 5,5, John 6 (dal 23’ st Depay 5,5) Arbitro: Hategan (ROM) 6,5 Reti : 33’ st Borini. Note : 10.123 spettatori, ammoniti Borini, Verratti, Gabbiadini, Donati, Martins Indi, Sansone Argomenti nazionale under 21 europeo under 21 devis mangia fabio borini Leggi i commenti I commenti dei lettori 
BRASILIA - Prove di Mondiale al 'Nacional'di Brasilia dove i padroni di casa del Brasile battono il Giappone di Alberto Zaccheroni per 3-0 nella gara d'esordio della Confederations Cup che anticipa di un anno la prossima Coppa del Mondo in programma nel Paese sudamericano. A meno di nove mesi dall'amichevole di Breslavia dove i verdeoro si imposero sulla formazione nipponica per 4-0, i protagonisti sono ancora una volta Neymar e Paulinho. Con un gol per tempo, infatti, l'ormai ex attaccante del Santos e la punta del Corinthians archiviano la prima gara del Gruppo B, poi in pieno recupero il tris di Jo. BRASILE ALL'ATTACCO - Alla faccia della scaramanzia che vede la vincente della Confederations Cup non vincere poi il Mondiale, la Seleçao di Felipe Scolari si getta in avanti alla ricerca di una vittoria che porti certezze all'ambiente ed entusiasmo sugli spalti. Così dopo appena 3' il Brasile passa in vantaggio con un grandissimo tiro al volo dal limite di Neymar che infila Kawashima sotto il sette. La reazione nipponica è immediata ed è affidata a una punizione di Honda dai 20 metri che Julio Cesar deve deviare con non poche difficoltà. Al 21' Nagatomo va in tilt sullo scambio Hulk-Dani Alves e spiana la porta all'attaccante dello Zenit che sfiora il raddoppio. L'ex Porto ci riprova più tardi, ma questa volta la sfera si stampa sull'esterno della rete. Al 43' Kawashima evita il 2-0 con un grande intervento sul diagonale da dentro l'area di destra di Fred. DA PAULINHO A JO - L'estremo asiatico, però, non è impeccabile nella ripresa quando al 3' Paulinho raccoglie un traversone dalla destra e dai 13 metri scarica in rete per il raddoppio carioca. Come nel primo tempo, la reazione del Giappone non si fa attendere, ma l'anticipo in scivolata di Okazaki su David Luiz strozza in gola l'urlo dei supporters nipponici: il tiro, infatti, termina di un soffio fuori alla sinistra di Julio Cesar. L'ex numero uno interista blocca poi al 71' un altro tentativo ospite, questa volta di Maeda dal limite. Poi inizia la girandola delle sostituzioni con Scolari che toglie dal campo Neymar, Hulk (opaca la sua prestazione nella ripresa) e Fred, e le emozioni iniziano a scemare. Così in pieno recupero arriva l'ultimo affondo brasiliano in contropiede con Oscar che vede il taglio verso l'area di Jo che a tu per tu con Kawashima non sbaglia. Primo gol in nazionale per l'ex attaccante del Cska Mosca che non avrebbe dovuto neanche esserci in questa Confederations Cup. L'infortunio di Damiao alla vigilia della competizione gli ha spianato la strada bagnando con la rete la quinta presenza in nazionale. BRASILE-GIAPPONE 3-0 BRASILE (4-2-3-1): Julio Cesar 6; Dani Alves 6.5, Thiago Silva 6.5, David Luiz 6, Marcelo 6; Paulinho 6.5, Luiz Gustavo 6; Hulk 6 (30' st Hernanes 6), Oscar 6.5, Neymar 7 (29' st Lucas 6); Fred 6 (36' st Jo 6.5). In panchina: Jefferson, Diego Cavalieri, Fernando, Dante, Filipe Luis, Jean, Rever, Bernard, Jadson. Allenatore: Scolari GIAPPONE (4-2-3-1): Kawashima 5.5; Uchida 6, Yoshida 5.5, Konno 5.5, Nagatomo 5; Hasebe 6, Endo 5.5 (33' st Hosogai sv); Kiyotake 5.5 (6' st Maeda 6), Honda 5.5 (43' st Inui sv), Kagawa 5; Okazaki 5. In panchina: Nishikawa, Gonda, Inoha, Sakai, Havenaar, Nakamura, Kurihara, Takashi, Sakai. Allenatore: Zaccheroni ARBITRO: Proenca (Portogallo) RETI : 3' pt Neymar, 3' st Paulinho, 48' st Jo. NOTE: Ammonito: Hasebe. Angoli: 4-0 per il Brasile. Recupero 1' pt; 3' st. Argomenti confederations cup nazionale giappone brasile calcio Leggi i commenti I commenti dei lettori 
Un terremoto di magnitudo 3.4 è avvenuto alle 21,40. Il terremoto è stato localizzato dalla rete sismica nazionale dell'Ingv nel distretto sismico delle AlpiApuane. La scossa è stata avvertita nettamente nella zona di Carrara e della Lunigiana. Alcune persone sono scese in strada, ma nel capoluogo apuano non si registrano, per ora, danni. Decine di segnalazioni da parte di cittadini allarmati sono arrivate ai centralini dei vigili del fuoco e delle forze dell'ordine. La scossa è stata percepita ache ai piani alti delle abitazioni della Garfagnana. 
PETAH TIKVA - "Oggi abbiamo sofferto, contro una squadra che ha grandissima esperienza internazionale. Non so se ci daranno dei catenacciari ma non me ne frega niente, oggi abbiamo provato a giocare in maniere diverse ma quella giusta era quella che ci ha permesso di vincere". Devis Mangia bada al sodo, al risultato: l'Italia Under 21 è in finale all'Europeo, come nel 2004, e il commissario tecnico è felicissimo, nonostante i gavettoni ricevuti dai suoi giocatori in piena  intervista. "Ora ce la andiamo a giocare contro la Spagna, senza complessi, cercando di fare il nostro calcio. Nel primo tempo abbiamo faticato tanto ma non abbiamo mollato nulla, nella ripresa abbiamo capito che loro si aspettavano la nostra aggressione alta e con un po' di equilibrio in più ci siamo aggiustati. Sono stati bravi tutti, la squadra ha corso tantissimo, faccio i complimenti in particolare alla linea difensiva". BORINI: IO RIMPIANTO? POTEVANO PENSARCI PRIMA  - Un gol dei suoi, da rapinatore d'area di rigore: anticipo sontuoso e destro a bucare l'uscita di Zoet. Fabio Borini lancia l'Italia Under 21 in finale ed è il ritratto della felicità. "Per me giocare 90 minuti dopo quasi 7 mesi era importante per la fiducia, siamo in finale e va bene così. Quando il pallone è entrato in rete non ho avuto il tempo di pensare, sono contento per me e per questo gruppo straordinario: lavoriamo duro e ora siamo in finale, dopo essere partiti da sconosciuti. Nel primo tempo non riuscivamo ad accorciare contro il loro possesso palla, non avevamo le distanze: nella ripresa li abbiamo aspettati, partendo con più uomini quando possibile. Ora dobbiamo ripartire da zero, cercando di riposare bene in questi giorni liberi che avremo prima della finale. Ringrazio il mister che mi ha aspettato e gli ho dato la disponibilità già da infortunato, era il mio modo di reagire dopo una stagione difficile". La chiusura dell'attaccante del Liverpool è una frecciata a chi non ha creduto in lui. "Il calcio italiano mi rimpiange? Ho fatto una scelta che mi fa felice, ci potevano pensare prima. Io sto bene in Inghilterra". DONATI ESALTA IL GRUPPO  - Dalla retrocessione in Lega Pro col Grosseto a una partita da fenomeno: Giulio Donati è uno dei simboli del gruppo di Devis Mangia. "Sapevo di dover affrontare un giocatore fortissimo come John, in campo però non si va soltanto con le doti tecniche ma anche con il cuore. Quando finisce la benzina bisogna sempre attingere a quel che rimane in riserva. Le mie belle prestazioni sono merito della squadra, le emozioni in un gruppo del genere si moltiplicano, siamo uniti dal primo dei giocatori all'ultimo elemento dello staff. Nel primo tempo abbiamo faticato contro una grande squadra come l'Olanda, non sempre si vince come è capitato con Israele. Sapevamo di dover soffrire ma abbiamo un allenatore che è sempre sul pezzo e non molliamo mai: Fabio (Borini, ndr) ci ha regalato questa soddisfazione e ce la godiamo". Argomenti nazionale under 21 europeo under 21 devis mangia Leggi i commenti I commenti dei lettori 
