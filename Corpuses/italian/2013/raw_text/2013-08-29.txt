Sconfitta indolore per la Fiorentina che perde 1-0 in casa con il Grasshoppers nella partita di ritorno dei preliminari di Europa League. I viola si qualificano alla fase a gironi grazie al 2-1 dell'andata. Un risultato che ci va giusto giusto, con la Viola che passa dunque grazie alla rete in più segnata in trasferta. Ma quanti rischi. E chi pensava che sarebbe stata una passeggiata, non aveva fatto i conti con i nervi degli elvetici e con le disattenzioni fatali di Neto: sua la papera che infatti regala agli svizzeri il gol della speranza. Montella parte con Mati Fernandez a centrocampo e Joaquin al posto di Giuseppe Rossi al fianco di Mario Gomez. Il tedesco è sempre alla continua ricerca del gol. Viola vicini al gol spesso nella prima mezzora, prima con Cuadrado, poi con Tomovic dalla distanza. La Viola prende coraggio e inizia a martellare la difesa degli ospiti, provata dai continui cambi di gioco della squadra di Montella. Da uno di questi, Pizarro imbecca Joaquin in area, che da posizione invitante fa tutto bene tranne il tiro, altissimo. Anche la squadra di Skibbe ha la sua occasione (al 38'), a negare il gol della speranza agli elvetici è invece un colpo di reni di Neto su Salatic di testa dopo una mischia in area. Il portiere brasiliano non fa in tempo a strappare l'applauso dei tifosi viola che poco dopo si rovina da solo la festa pasticciando su un retropassaggio di Pizarro al 41': il portiere rinvia sui piedi di Ben Khalifa, che non se lo fa ripetere due volte e da pochi passi lo gela con un diagonale che riapre di fatto il discorso qualificazione. Una beffa, perchè la Fiorentina aveva dominato. E invece il Grasshopper, che si era dato da fare ma senza annusare mai aria di gol, all'improvviso si ritrova in corsa. Nella ripresa, dentro Ilicic per Cuadrado, poi Aquilani per Joaquin. Cambia poco, lo sloveno non si attiva, l'ex milanista è costretto a rimboccarsi le maniche nel traffico. La Fiorentina accusa la stanchezza e si affida solo al contropiede, come quello che a 35' per poco non manda Gomez al gol. Nel complesso, la ripresa dei viola è ampiamente insufficiente, anche se il Grasshopper non ne approfitta, e solo alla mezz'ora Skibbe si decide a far entrare Hajrovic, l'uomo di più qualità dei suoi e tenuto fuori dall'undici titolare. La differenza si vede, appena entrato è suo uno stop e tiro che sfiora la traversa e fa correre un brivido a tutto il Franchi. Al 38' ancora un sinistro che fa la barba al palo. Dopo 3' lunghissimi minuti di recupero, il triplice fischio liberatorio. Il sorteggio domani alle 13 a Montecarlo, dove oltre alla Fiorentina, attende di conoscere i suoi prossimi avversari anche la Lazio di Petkovic. "Non diamo troppa pressione a questi ragazzi - è il commento  del patron Diego Della Valle -  Lasciamoli lavorare  tranquilli e ci divertiremo come anno scorso abbiamo un intero campionato  davanti". 
SUI PALCHI Festival delle Periferie A Villa Rossi a Sestri Ponente, dalle 21 concerto di rock band emergenti con E404 (conservatorio Paganini), The Unknown (IIS Calvino), Feedback (Liceo Pertini), Franca Vintage (Fermi), Misentotale (Barabino). Le vie del Barocco A Palazzo Rosso, via Garibaldi 6, dalle 20.30 "L'Accademia del ricercare", concerto di musica classica. L'Africa e io Alle ore 11, 13. 15 e 17 al Museo di Storia Naturale G. Doria in via Brigata Liguria 9, "L'Africa ed io": documentario di Gianni Carrea girato in occasione di un safari fotografico in Kenya nel Masai Mara International Park. NOTE E SAPORI Canto che è una bellezza Alle 21 festival a Sampierdarena in Largo Gozzano. Prenotazioni al numero: 3482238325. Dalle 21, notte dei Sosia. Zumba Dalle 20 a mezzanotte, in piazza Caricamento, raduno "Zumbero" organizzato dalla Disco Latina Caribe Club, la scuola Contatto Latino di Genova. Le Sharm Dalle 22 a Le Sharm di via V maggio 2, aperitivo e dj set, e festa La Isla Latina. Ingresso con consumazione. Crazy Bull Alle 20 al Crazy Bull di via Degola 4 r, serata nel nuovo "giardino": musica e degustazioni. Apericena a 10 euro. Sotto i tetti Al lounge bar Sotto i Tetti di via Walter Fillak 235  -  237 r dalle 18 apericena con buffet a 6 euro e musica. MOSTRE Stanley Kubrick "Stanley Kubrick Fotografo" nel sottoporticato di Palazzo Ducale. Orario: 10-19. Intero 10 euro, ridotto 8. B (e) sides Di Gian Luca Groppi, ore 19 alla Vision Quest Gallery, piazza Invrea 4 r. Specchio lucente Ultimo giorno per visitare "Davanti allo specchio lucente. Ceramiche greche nella Galleria degli Specchi", a Palazzo Reale, via Balbi 10. Ore 10-12 15-19. Nel mezzo del Novecento Mostra a Palazzo della Meridiana, salita San Francesco 4. Orario: 12-19. Andrea Pazienza Al Museo Luzzati di Porta Siberia. Ore 10-13 15-19. Abissi "Abissi  -  Missione in fondo al mare", mostra scientifica interattiva alla scoperta dei misteri degli oceani proposta da WOW! Genova Science Center, Magazzini del Cotone, Porto Antico. Orario: 15-19. Guido Fiorato Alla Galleria Arte in Porto (Marina Genova Aeroporto, via Pionieri ed Aviatori d'Italia) mostra di Guido Fiorato "Ceramiche, teatrini, collage". Orario: 10.30-13 14-19. 
ATENE  - L'Italia perde con la Grecia 79-65 e chiude al 3° il torneo dell'Acropolis dietro alla stessa Grecia e alla Lituania. Nell'antipasto della sfida che l'8 settembre agli Europei varrà due punti pesanti, la Grecia ha vinto mostrando i muscoli ma non ha dominato. La differenza l'ha fatta la complessiva migliore percentuale al tiro degli ellenici (59% contro 44% da due e 40% contro il 22% azzurro da tre). L'Italia tiene botta ai rivali per 10' poi una tripla di Sloukas allo scadere del quarto scava il primo solco (24-17). La Grecia prende fiducia, difende bene e non basta all'Italia un buon Datome (19 punti alla fine) per tenere botta (46-30 all'intervallo). UN BUON AVVIO DI RIPRESA  - Gli azzurri si svegliano in avvio di ripresa: grazie ai contropiede di Belinelli, Datome e Melli risalgono prima a -10 (48-38) e poi, con Cinciarini e di nuovo Datome, fino a -5 (50-45 al 27′). La Grecia non si lascia sorprendere ed approfittando dei successivi tre errori offensivi dell'Italia torna di nuovo in avanti 59-47 gestendo senza troppi patemi, anche grazie al 5° fallo di Belinelli, il vantaggio. PIANIGIANI: RESTA IL PROBLEMA DEL TIRO DA TRE  - "Oggettivamente di più non potevamo fare", ha detto alla fine Simone Pianigiani. "Comunque sono soddisfatto perché siamo stati in partita. Sicuramente abbiamo avuto un buon inizio e diversamente da due sere fa con la Lituania non abbiamo ceduto, ma siamo rientrati bene. Poi ci sono state delle ingenuità unite alla stanchezza. Forse con qualche fischio a favore, il divario finale sarebbe stato minore. Rimane il problema del tiro da tre che si spiega anche con la stanchezza accumulata, ma sottolineo la nota positiva delle percentuali di Datome (3/8) che solo stasera ha giocato un partita completa dopo la pausa per l'infortunio". L'Italia rientrerà domani a Trieste, via Venezia, dove completerà la preparazione in vista degli Europei che avranno inizio a Capodistria, in Slovenia, il 4 settembre. Leggi i commenti I commenti dei lettori 
FIRENZE – Un passo indietro per Montella e la sua Fiorentina. Dopo il divertente 2-1 del match di andata di Europa League e l’altrettanto buon 2-1 in campionato sul Catania, i viola faticano al Franchi contro il modesto, tecnicamente parlando, Grasshoppers mettendo in evidenza un calo di condizione e un’involuzione tecnico-tattica abbastanza preoccupante. Arriva così un’inaspettata sconfitta per 0-1 con una qualificazione che è rimasta incredibilmente in bilico fino al 90’. SVIZZERI AGGRESSIVI – Montella cambia quattro uomini rispetto al match di andata: Tomovic al posto di Roncaglia in difesa, Pizarro e Mati Fernandez per Ambrosini e Aquilani a centrocampo e Joaquin che rileva Rossi in attacco. Confermato il 3-5-2. Il Grasshopper risponde con Anatole e Ben Khalifa in attacco con dietro i centrocampisti Gashi, Toko, Abrashi e Pavlovic. L’inizio di gara è sorprendentemente complicato per i toscani che subiscono un pressing asfissiante e aggressivo degli ospiti. Non aiuta un arbitro (Bebek) che lascia giocare un po’ troppo. Per un buon quarto d’ora i centrocampisti viola sono bloccati e non trovano spazi. Poi cala il pressing elvetico e allora qualche spunto arriva: Joaquin al 19’ prova a girare in porta ma viene murato. Al 26’ deviazione in area di Gomez, debole, con parata facile di Burki. Cuadrado e Tomovic ci provano dal limite senza fortuna. PASTICCIO NETO – Ma è Joaquin a divorarsi un’occasione ghiotta al minuto 36: splendido lancio morbido di Pizarro dal limite che smarca in area, tutto solo, Joaquin. Controllo e tiro con sfera sopra la traversa. Al 38’ Neto respinge così così un angolo ma poi rimedia con una bella parata. E dopo un gol annullato a Gomez per netto fuorigioco, ecco il patatrac del portiere viola: Pizarro gli serve una palla facile, da stoppare e rinviare lunga. Ma Neto la mette sui piedi di Ben Khalifa che nell’area piccola colpisce portando in vantaggio il Grasshoppers. ANCORA TANTA FATICA – Nella ripresa Montella cambia tutto: fuori Cuadrado e dentro Ilicic per un 4-3-3 con Joaquin, Gomez e l’ex Palermo nel tridente. Ma il secondo tempo inizia come il primo ovvero con tanta sofferenza e tanti passaggi sbagliati, anche elementari, che regalano al Grasshoppers tante opportunità di colpire, per fortuna mal sfruttate. Montella al 17′ inserisce anche Aquilani al posto di Joaquin, ma i problemi restano. Pizarro prova a centrare il jolly da fuori al 21′ ma Burki è attento. SKIBBE CI CREDE MA E’ TARDI – A questo punto, sull’1-0 in suo favore, basta solo un gol al Grasshopper per passare il turno e il tecnico Skibbe effettua i cambi (forse tardivi) per giocarsi il tutto per tutto: dentro il talentuoso Hajrovic (in panchina non si sa per quale ragione) e successivamente anche Caio e l’ex bresciano Vonlanthen. Come detto, gli elvetici non sfruttano i regali dei viola ma il sinistro di Hajrovic per due volte fa correre un brivido ai tifosi fiorentini sugli spalti. Neto però non rischia praticamente più nulla e il suo errore non costa caro ai suoi: la Fiorentina accede comunque alla fase a gironi di Europa League. FIORENTINA-GRASSHOPPER 0-1 (0-1) Fiorentina (3-5-2): Neto, Tomovic, Gonzalo Rodriguez, Savic, Cuadrado (1’ st Ilicic), Mati Fernandez (41’ st Bakic), Pizarro, Borja Valero, Pasqual, Joaquin (17’ st Aquilani), Gomez. (78 Munua, 3 Alonso, 5 Compper, 49 Rossi). All. Montella Grasshoppers (3-5-1-1): Burki, Lang, Vilotic, Grichting, Gashi, Toko, Salatic, Abrashi, Pavlovic, Ben Khalifa (39’ st Vonlanthen), Anatole Ngamukol (39’ st Caio). (18 Taini, 11 Feltscher, 14 Hajrovic, 25 S.Lang, 34 Bauer). All.Skibbe Arbitro : Bebek (Croazia) Reti : pt 41’ Ben Khalifa Angoli : 8-7 per la Fiorentina Ammoniti : Pavlovic, Abrashi, Salatic, Aquilani per gioco falloso, Pasqual e Toko per proteste, Neto e Ilicic per comportamento non regolamentare Recupero : 1’, 3′ Spettatori : 22.227, incasso 531.169 euro. Argomenti fiorentina europe league Leggi i commenti I commenti dei lettori 

FIRENZE - Non fa drammi per la sconfitta con il Grasshoppers, Vincenzo Montella, che accantona il brivido e si tiene stretta la qualificazione alla fase a gironi:  "C'è soddisfazione per la qualificazione, che abbiamo legittimato in due gare. Ma ci sono anche gli avversari, e loro oggi hanno dimostrato maggior condizione. Noi abbiamo sofferto e va bene anche imparare a soffrire". "Nel secondo tempo ho visto buone cose, come spirito sacrificio e di gruppo. Nessuno si è tirato indietro", osserva il tecnico dei viola, che rincuora anche il suo portiere, il brasiliano Neto, colpevole sul gol degli svizzeri: "Si sbaglia - spiega Montella - non facciamo il processo alle intenzioni. Lui ha reagito da portiere che sa stare in porta, l'importante è questo. L'errore ci sta, per fortuna abbiamo passato il turno così il ragazzo sarà più sereno. Chi vorrei incontrare ai sorteggi? Non ho preferenze, ma qualche bella partita mi piacerebbe farla". Sulle stessa lunghezza d'onda il presidente viola Andrea Della Valle: "La squadra fa ancora un po' fatica, gli manca un po' di fiato, non c'è nessun allarme, prendiamoci la qualificazione e pensiamo già a domenica prossima a Genova. Sapevamo fin dai sorteggi come il Grasshopper fosse una bella squadra, erano più avanti di noi, ne eravamo consapevoli, abbiamo sofferto più del previsto, purtroppo abbiamo preso gol nel nostro momento migliore, ma siamo rimasti uniti. Siamo nella fase a gironi, questa è la cosa importante, speriamo di essere un pò fortunati adesso nei sorteggi". Assolto il portiere anche dal presidente: "Neto ha fatto una gran bella partita, con un bel salvataggio, peccato per quella palla un po' avvelenata - ha spiegato il presidente gigliato sul numero uno viola - Ci può stare. Nonostante la sofferenza degli ultimi venti minuti ci siamo, dobbiamo solo aspettare che salga la condizione di squadra nelle prossime settimane. Queste sono le partite che ti aiutano un pò a crescere". Argomenti fiorentina vincenzo montella Leggi i commenti I commenti dei lettori 
ZURIGO - In un posto storico dell'atletica come Zurigo, le stelle non possono che brillare. Usain Bolt, Shelly-Ann Fraser, Zuzana Hejnova, LaShawn Merritt, David Oliver, Meseret Defar, Valerie Adams: tutte prestazioni che illuminano la serata in terra elvetica nel penultimo appuntamento della Diamond League. Bolt come al solito attore protagonista. Partenza lenta ma chiusura alla grande nei 100, dove ferma il cronometro a 9"90 precedendo il connazionale Nickel Ashmeade (9"94) e l'americano Justin Gatlin (9"96) a cui però basta il terzo posto per vincere la classifica generale. La regina dei 200 è sempre Shelly-Ann Fraser, che dopo i fasti moscoviti domina a Zurigo in 22"40 e porta a casa la vittoria finale. Entusiasmante duello sui 400, dove in palio c'era anche la classifica generale: se lo aggiudica il campione del mondo LaShawn Merritt in 44"13 sull'olimpionico Kirani James (44"32). Zuzana Hejnova chiude in bellezza nei 400hs: 53"32 per la ceca iridata a Mosca davanti alla giamaicana Spencer e Diamond League in bacheca. Colpo doppio negli 800 femminili per la keniana Eunice Jepkoech Sum che, complice l'assenza dell'infortunata e leader della classifica Francine Niyonsaba, si aggiudica gara e classifica. L'asta femminile premia la tedesca Silke Spiegelburg (4,79, season best), con la cubana Yarisley Silva che chiude terza (4,72), perdendo così la leadership nell'ultima e decisiva prova. Non delude il lungo femminile, dove erano in tre ancora in corsa per il 'diamante': ad avere la meglio è la britannica Shara Proctor che al terzo tentativo centra la misura di 6,88 e beffa la nigeriana Blessing Okagbare (seconda con 6,86) mentre Brittney Reese è solo settima con 6,37. Quarto successo e Diamond Race conquistata nei 110hs per l'oro iridato David Oliver, che a Zurigo taglia il traguardo in 13"121 davanti a Ryan Wilson (13"24) e Jason Richardson (13"26). Solo sesto il primatista Aries Merritt (13"34). Tra le sfide più attese quella dei 5000 femminili: la spunta Meseret Defar, oro a Londra e Mosca, in 14'32"83, per un soffio su Tirunesh Dibaba (14'34"82), campionessa del mondo nel 2003 e nel 2005 e olimpionica a Pechino. Nell'alto Bohdan Bondarenko trionfa con 2,33 e solo il braccio lo tradisce quando cerca di stabilire il nuovo record mondiale a 2,46. Al keniano Conseslus Kipruto bastava chiudere fra i primi tre per imporsi nella Diamond Race dei 3000 siepi: missione compiuta col terzo posto alle spalle dei connazionali Yego (8'08"03) e Birech. Tutto secondo pronostico nel getto del peso femminile dove Valerie Adams, a cui sarebbe bastato anche un secondo posto, domina la gara centrando la miglior misura mondiale del 2013: 20.98 (record del meeting) per la quattro volte iridata e olimpionica a Pechino e Londra. Fra gli uomini rivincita rispetto a Mosca con Ryan Whiting che si impone con 22.03 davanti a David Storl. Aleksandr Menkov delude nel lungo (solo sesto con 7,94) ma si porta a casa il 'diamante' (a vincere è il sudafricano Visser con 8,32). Nei 1500 vince la battaglia Silas Kiplagat (3'30'97) ma la Diamond Race va ad Anyaleh Souleiman (secondo in 3'31"64). Il giavellotto femminile premia Christina Obergfoll nonostante il secondo posto alle spalle della russa Mariya Abakumova (63,36 contro 68,94). Nel disco Gerd Kanter batte il campione del mondo Robert Harting (67,02 contro 66,83) e si aggiudica la classifica generale, complice il settimo posto di Piotr Malachowski. Negli 800 prova di forza per Nick Symmonds in 1'43"56. Argomenti atletica leggera usain bolt Leggi i commenti I commenti dei lettori 
