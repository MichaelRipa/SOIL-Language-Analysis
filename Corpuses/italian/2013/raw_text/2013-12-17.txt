None Leggi i commenti I commenti dei lettori 
None Leggi i commenti I commenti dei lettori 

None Leggi i commenti I commenti dei lettori 
PADOVA - I Medici con l'Africa Cuamm , presente in Sud Sudan con 20 operatori espatriati, segue l'evolvere della situazione di instabilità creatasi nel paese dopo il tentato colpo di Stato di cui il Presidente Salva Kiir ha accusato ieri unità scelte della Guardia rivoluzionaria rimaste fedeli al suo ex vice Riek Machar, destituito nel luglio scorso. "Per via di programmate attività sul territorio tutti gli operatori Cuamm ad ora si trovano negli ospedali di Yirol e Lui rispettivamente a 250 e 200 chilometri da Juba", dichiara Chiara Scanagatta, rappresentante di Medici con l'Africa Cuamm in Sud Sudan. "Qui le informazioni sulla situazione in capitale ci giungono frammentarie e in rapida evoluzione - continua - ma il quadro appare preoccupante. Le autorità locali, con cui lavoriamo a stretto contatto, riferiscono di movimenti di truppe tra il Western Equatoria, lo Stato dei Laghi  e Juba. L'indicazione per noi operatori sanitari è di contenere al massimo le uscite sul territorio in attesa di nuove indicazioni". I retroscena. Sullo sfondo degli scontri ci sono contrasti politici che avevano portato nel luglio scorso alla rimozione da parte del presidente Salva Kiir del suo vice, Riek Machar, di tutti i ministri e di figure di spicco del partito di governo (l'Splm - Movimento Popolare di liberazione del Sudan). Avviato l'intervento in Sud Sudan nel 2006, con la ristrutturazione e la riapertura dell'ospedale di Yirol nello Stato dei Laghi, Medici con l'Africa Cuamm ha poi allargato il raggio d'azione intervenendo anche nell'ospedale di Lui, nel Western Equatoria. Attualmente è presente nel paese con un team di 20 operatori espatriati, 8 a Lui, 10  ad Yirol  e 2 a Mapourdit. Tutti i team continuano a garantire lo svolgimento dell'attività negli ospedali per fornire cure e assistenza sanitaria ai più vulnerabili. Situazione estremamente fragile. Il paese esce da una lunga guerra civile, privo di strutture e forze. La popolazione è seminomade e non abituata a ricevere servizi e cure. Il neonato Stato del Sud Sudan, proclamato nel luglio 2011, sta pagando la sua indipendenza dal Nord con continue tensioni e guerriglie. In questo contesto, Medici con l'Africa Cuamm pone ancora una volta al centro del suo intervento i più deboli ed emarginati.  Nel 2012 tra gli ospedale di Yirol e Lui sono state realizzate oltre 53.000 visite ambulatoriali, 13.000 ricoveri, 1461 parti. 
ROMA - Una settimana fa, il Cnel ha presentato a Parlamento e governo la relazione periodica sull'efficienza e la qualità dei servizi offerti dalla Pubblica amministrazione. All'interno c'era anche l'analisi della situazione della giusitizia civile e da essa risultava che il dato relativo ai fascicoli aperti al 30 giugno 2012, pari a 5.488.031 affari, conferma il trend di progressiva riduzione delle pendenze rispetto al picco storico registrato a fine 2009 e pari a 5.922.674. Circa il 31% dei fascicoli pendenti in Corte d'Appello e circa il 40% di quelli pendenti in Tribunale risultavano iscritti nei dodici mesi precedenti. Nell'ultimo anno giudiziario (periodo primo luglio 2011 - 30 giugno 2012) la riduzione delle pendenze ha riguardato tutte le tipologie di ufficio ad eccezione del Giudice di Pace dove si registra un incremento del 6,8%. Dopo anni di inesorabile crescita, si registra una flessione delle pendenze presso le Corti d'Appello pari all'1,2% rispetto al precedente anno giudiziario eduna riduzione più marcata per i Tribunali ordinari, pari complessivamente al 3,5%. Anche i Tribunali per i minorenni fanno registrare una non marginale flessione (6,6%) nel numero dei fascicoli pendenti rispetto al periodo precedente. Praticamente costanti invece le pendenze della Corte di Cassazione. L'effetto della crisi economica si vede invece sui procedimenti esecutivi immobiliari, sui procedimenti speciali (+8,5% e +29,9% rispettivamente) e sulle istanze di fallimento. La durata delle cause civili si mantiene abbastanza stabile in tutti i gradi del giudizio anche se Appello e Cassazione fanno registrare variazioni di senso opposto. Infatti, nel 2011, la durata media prevedibile calcolata con la formula statistica basata sui flussi si attesta, in tutte le materie del primo grado, è su una media di 465 giorni (nessuna variazione rispetto al 2010). La durata media è di 1.105 giorni in Cassazione (+7,5% rispetto al 2010) e 1.060 in Corte d'Appello (+8% rispetto al 2010). Argomenti giustizia processi Leggi i commenti I commenti dei lettori 
ROMA - Nessuna responsabilità dei manager della piattaforma italiana di Google per un video, lasciato indisturbato in rete per due mesi, nel quale si vedeva un ragazzo minorenne e disabile deriso e oggetto di violenze da parte dei suoi compagni di scuola, con tanto di saluti fascisti e scritte inneggianti alle Ss. A questa conclusione è giunta la Terza sezione penale della Cassazione che ha deciso di confermare l'assoluzione di tre top manager di Google responsabili per l'Italia nel 2006, quando il video che destò tante proteste andò in rete. La Suprema Corte, infatti, ha respinto il ricorso contro il proscioglimento presentato dalla Procura di Milano che non ha condiviso l'assoluzione con la formula "perché il fatto non sussiste" pronunciata dalla Corte d'Appello di Milano il 21 dicembre del 2012. L'accusa, per tutti e tre gli imputati, era quella di violazione delle norme sulla privacy del 2003. In primo grado, il 24 febbraio del 2010, il Tribunale li aveva condannati a sei mesi di reclusione con la condizionale. David Drummond, ex presidente del cda di Google Italia, George De Los Reyes, ex membro del cda di Google Italia e Peter Fleischer, responsabile delle strategie della privacy per l'Europa di Google, sono stati difesi dall'ex Guardasigilli Paola Severino e dall'avvocato Mario Siragusa. Il video incriminato era stato girato alla fine di maggio del 2006 ed era stato caricato in rete l'8 settembre dello stesso anno totalizzando moltissimi contatti. Le immagini mostravano un ragazzino affetto da autismo seduto su una sedia, picchiato da un compagno di classe, mentre un'altra decina di ragazzi lo deridevano e gli tiravano oggetti fino a fargli cadere gli occhiali da vista e costringendolo a cercarli affannosamente. Dalla diffusione di questa clip aveva preso l'avvio il primo procedimento penale, a livello internazionale, che ha visto imputati manager di Google a causa di una pubblicazione sul web. Nella sua requisitoria il sostituto procuratore generale Mario Fraticelli aveva chiesto l'annullamento con rinvio dei proscioglimenti, dal momento che "la stessa sentenza della Corte d'Appello scrive che i tre imputati avevano trattato il video e avrebbero avuto la possibilità di prendere visione dei contenuti". Secondo il pg "non si può pensare che chi offre un servizio su una piattaforma poi non si occupi di quello che viene caricato". "Questo era uno dei filmini più visionati!", ha concluso Fraticelli. In base alla tesi del pg un conto è l'ecommerce di merci e servizi in senso stretto, un'altra cosa è la diffusione di dati sensibili che deve essere più sorvegliata. La Cassazione non ha accolto questa tesi. Quando i tre manager vennero prosciolti, l'ambasciatore americano in Italia espresse soddisfazione. Ora tra un mese circa saranno rese note le motivazioni del verdetto della Suprema Corte e si saprà meglio quali sono gli ambiti di responsabilità, o meno, dei motori di ricerca per i contenuti che offrono. Difficilmente il processo d'appello bis sarebbe arrivato a conclusione: la prescrizione sarebbe comunque intervenuta il prossimo 8 marzo. "Siamo felici che la Corte di Cassazione abbia confermato l'innocenza dei nostri colleghi", ha commentato l'azienda di Mountain View. "Di nuovo, il nostro pensiero va al ragazzo e alla famiglia. La decisione di oggi è importante anche perché riconferma un importante principio giuridico". 
AGADIR – Dura 40' la resistenza del Guangzhou di Marcello Lippi al cospetto del Bayern campione d'Europa. La squadra di Guardiola travolge per 3-0 ad Agadir i cinesi e vola senza affanni alla finale del Mondiale per club dove, sabato sera (ore 20.30), troverà la vincente della sfida tra Atletico Mineiro e Raja Casablanca (la semifinale è in programma mercoledì a Marrakech). RIBERY-MANDZUKIC, UNO-DUE IN 4' – Gara a senso unico fin dalle prime battute: i bavaresi prendono le misure colpendo prima (16') un palo con un bel destro al volo di Thiago Alcantara, poi (24') una traversa con un sinistro dal limite di Kroos; infine passano (40'): Ribery raccoglie una corta respinta della difesa cinese e con un preciso sinistro al volo in diagonale supera Zeng. Il Guangzhou si apre e, al 44', incassa il raddoppio: Thiago Alcantara ruba palla sulla trequarti e centra dalla destra per Mandzukic che in tuffo di testa insacca a fil di palo. GOTZE FA IL TRIS POI TRAVERSA DI LAHM – L'intervallo non raffredda il Bayern che dopo appena 2' della ripresa triplica con un gran destro in diagonale da 25 mt di Gotze. La partita si trasforma in un allenamento per i tedeschi che sfiorano in più circostanze il poker con Gotze (2), Shaqiri (2), Thiago Alcantara e Pizarro e, infine (86') colpiscono la traversa da due passi con Lahm che si vede impedire la gioia del gol da un ottimo riflesso di Zeng. Argomenti mondiale per club bayern monaco guangzhou evergrande marcello lippi Leggi i commenti I commenti dei lettori 
E’ stato ritrovato nel tardo pomeriggio di oggi il cadavere di Giuliana Cresti Nardoni, la donna di 72 anni di Molin del Piano scomparsa da casa insieme al suo cane, un simil pastore tedesco, lo scorso 6 dicembre. Il corpo della pensionata è stato trovato dai carabinieri coordinati dal maggiore Simone Fabbri sulle colline di Pontassieve, in prossimità del fosso del Trebbio, dopo undici giorni di ricerche cui hanno partecipato anche molti compaesani della 72enne. Secondo i primi rilievi esterni, il decesso sarebbe da attribuire a cause naturali (ipotermia) e risalirebbe alla notte stessa della scomparsa. Poche ore prima del ritrovamento del corpo, era stato recuperato in zona Santa Brigida la borsa della donna, che da anni soffriva di amnesie. 
