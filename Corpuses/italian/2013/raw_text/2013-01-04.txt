TRENTO - Tragedia sulle neve del Cermis, in Val di Fiemme, in provincia di Trento. Su una motoslitta con rimorchio, di notte, sono scesi su una pista nera, vietata, la Olimpia 2; a una curva, hanno sbandato sfondando la recinzione e precipitando in un crepaccio profondo 100 metri. Il bilancio è pesante: morte 6 persone, tra cui un 16enne e una 25enne, due feriti gravi, tutti turisti russi. I feriti, di cui uno molto grave, sono stati trasportati con un  elicottero dell'esercito giunto da Bolzano, uno all'ospedale di  Cavalese, l'altro al S.Chiara di Trento. Le  ricerche sono state rese ancora più complesse, oltre  che dal buio, anche dal fatto che le vittime sono finite oltre il limite della  pista, dove non c'è neve ma solo rocce e bosco fitto. Le cause . La scelta di scendere dalla pista nera Olimpia 2, che non era illuminata, il numero probabilmente eccessivo di persone a bordo della motoslitta, il carrello non indicato per i passeggeri. Queste le prime ricostruzioni comunicate all'AGI dal Comandante reggente della stazione dei Carabinieri di Cavalese. Restano gravi le condizioni dei due feriti che facevano parte della comitiva russa.  Di certo -confermano stamani in valle di Fiemme- c'è che il carrello rimorchio su pattini non era abilitato al trasporto di persone (e li si trovano i due più giovani di 16 e 25 anni), ma solo agli attrezzi per il lavoro. Pare che la motoslitta sia di proprietà della società degli impianti funiviari, e servisse solo per trasportare gli oggetti e le vivande da fondovalle all'albergo dove erano alloggiati i turisti russi, situato sopra il luogo della disgrazia. E' quasi certo che la comitiva abbia cenato in una baita in quota e poi -nella discesa sulla "Olimpia 2"- sia finita fuori pista attorno alle 22.30, nella trasferta tra la località "Alberghi" e "Doss dei Laresi". Anche la titolare russa dell'Hotel Sporting, Raissa, è tra le persone che hanno perso la vita. Gli stranieri deceduti erano venuti in Italia per il Natale russo, che si celebra il 6 gennaio. Sul posto in nottata si è recato anche il presidente della Provincia di Trento. "Siamo profondamente scossi di fronte a questa tragedia e impegnati in prima linea nei soccorsi", ha detto il governatore Alberto Pacher. Sul luogo dell'incidente anche il dirigente del Dipartimento della Protezione civile, Roberto Bertoldi, l'assessore della Provincia di Trento Mauro Gilmozzi e il sindaco di Cavalese, Silvano Welponer. LA MAPPA Le vittime . Sono tutte di nazionalità russa, così come i due feriti dell'incidente avvenuto la scorsa notte sulle pista del Cermis, in Trentino. Due le vittime di sesso maschile, quattro quelle di sesso femminile, fra cui Larissa Rafilya Pshenichnaya, di 51 anni, residente a Predazzo (Trento), moglie del gestore dell'hotel Sporting Cermis, Iaroslav Iagafarov Azat, di 58 anni, ricoverato in prognosi riservata all'ospedale S.Chiara di Trento. Le altre vittime sono turisti alloggiati all'hotel Des Alpes di Cavalese: Liudmila Iudina, 48 anni e i figli Denis e Julia rispettivamente di 16 e 25 anni; Irina Kravchenko, 45 anni e Viacheslav Sleptsov, 52 anni. All'ospedale di Trento, oltre al gestore dell'albergo, è ricoverato Boris Iudin, di 47 anni. Entrambi non sono in pericolo di vita: uno è ricoverato nel reparto di ortopedia, l'altro in quello di neurochirurgia. La prognosi è di un mese. La testimonianza. Erano circa le 21.40", racconta un testimone, Cesare Perini, "stavamo scendendo dalla pista Olimpia 3 del Cermis - aperta in notturna il mercoledì, il venerdì e il sabato. Avevamo intenzione di sciare ancora, quando abbiamo visto una motoslitta con sirena risalire la pista a grandissima velocità, e un carabiniere, poco dopo, in modo brusco ci ha invitati a concludere il percorso. L'addetto alla funivia ci ha spiegato che gli era stato comunicato di non far più risalire nessuno, perché c'erano stati dei morti nella pista più a monte. Fra di loro dovrebbe esserci il gestore dell'hotel, che è di nazionalità russa. Per oggi e domani sul Cermis sono previste gare di fondo per la Coppa del mondo di sci". I soccorritori, dei carabinieri e del soccorso alpino, in tutto 14 uomini e cani, hanno lavorato prima al recupero dei corpi e poi ai rilievi sulla pista. La montagna è la stessa che il 2 febbraio 1998 aveva visto 19 vittime per un aereo dei marines finito contro una cabina della funivia. E sempre la funivia aveva causato 42 morti nel 1976, per il distacco di una cabina. Si indaga per omicidio colposo . La procura di Trento ha aperto un'inchiesta per omicidio colposo sull'incidente avvenuto nella notte sul Cermis. Titolare del fascicolo è il sostituto procuratore Davide Ognibene, che già intorno alla mezzanotte era salito fino al luogo dove la motoslitta si è ribaltata. Il magistrato sta coordinando le forze dell'ordine nelle indagini sull'accaduto e sta cercando di ricostruire l'incidente anche attraverso testimonianze. Fondamentali potrebbero essere quelle dei due sopravvissuti. Lutto in Val di Fiemme . Intanto sono state annullate, "in segno di rispetto delle famiglie dei sei turisti morti", tutte le iniziative di spettacolo e di divertimento previste oggi e domani in Val Di Fiemme in occasione della doppia tappa finale del Tour de Ski, la competizione a tappe di sci nordico valido per la Coppa del Mondo di fondo e di fatto anteprima dei prossimi Mondiali della specialità in programma nella Valle del Trentino a metà febbraio. L'annuncio è stato dato poco fa dal presidente esecutivo del comitato organizzatore Piero De Godenz, e dall'assessore al Turismo del Trentino, Tiziano Mellarini. In particolare sono state annullate tutte le feste musicale previste oggi in valle mentre domani lungo la pista Olimpia, che ospiterà l'ultima gara del Tour de Ski, non verrà diffusa musica, come tradizionalmente avviene durante le gare di sci nordico, e nemmeno bevande alcoliche. "Sia prima delle due gare di oggi sia prima di quelle di domani - ha chiarito Piero De Godenz - verrà osservato un minuto di silenzio in piena sintonia con la Federazione Internazionale dello Sci. Siamo molto colpiti da quanto avvenuto questa notte nella nostra valle. E' certamente un fine settimana triste per tutto noi". Domani proprio la pista teatro dell'incidente di stanotte vedrà i fondisti risalire il tracciato con gli sci da fondo fino alla stazione intermedia dove è posto l'arrivo della gara. Impegnati anche degli atleti russi tra i quali Alexander Legkov, attualmente terzo a pochi secondi dal capolista norvegese Northug. 
RIETI - Una paziente che veniva sottoposta a intervento chirurgico al San Camillo De Lellis di Rieti è rimasta gravemente ustionata per un incendio scoppiato in sala operatoria. E' successo stamattina verso le 13 quando le fiamme sono divampate all'interno di una delle sale operatori dell'ospedale reatino. A causarle, secondo quanto si è appreso da fonti della direzione sanitaria, sarebbe stato un elettrobisturi difettoso. La donna, che ora si trova ricoverata in gravi condizioni al Sant'Eugenio di Roma, si stava sottoponendo a un intervento chirurgico per la rimozione di una cisti vicino al fegato quando le fiamme sono divampate dall'attrezzo, estendendosi rapidamente agli arredi. Nell'incidente, malgrado lpintervento immediato dell'equipe e degli ausiliari, la donna è rimasta ustionata gravemente e ferito in maniera più lieve è stato anche un tecnico ferrista che al momento dell'incidente si trovava accanto alla paziente. La Asl di Rieti ha aperto un'inchiesta interna per fare luce sull'episodio. Anche la Procura della Repubblica ha disposto accertamenti. 
Si sono incontrati nel pomeriggio. Napolitano ha ricevuto de Magistris nella residenza di Villa Rosebery. Per un colloquio durato circa un'ora. Nel quale si è parlato "delle questioni nazionali, della situazione nazionale, di alcuni aspetti istituzionali e della città di Napoli. E' stato un incontro molto cordiale", ha spiegato Luigi de Magistris intervenendo alla trasmissione radiofonica 'Fuori dal Comune' su Radio Kiss Kiss Napoli. "Sono stato contento che il Presidente mi abbia ricevuto a Villa Rosebery e siamo molto contenti che stia trascorrendo questi giorni di inizio anno nella nostra amatissima Napoli". De Magistris non ha voluto aggiungere altri particolari sui contenuti della conversazione con il Capo dello Stato pur riconoscendo che "il Presidente è molto attento su tutte le questioni napoletane e le segue con molta attenzione e vicinanza. Tra sindaco di Napoli e Presidente della Repubblica si è instaurato un rapporto corretto, questo è un fatto imporatnte per la nostra città". "Il momento è molto delicato - ha proseguito de Magistris - e si avvicina una campagna elettorale molto complicata. Io, da sindaco della mia città, mi auguro che ci sia un governo più vicino ai cittadini. Abbiamo sofferto in questo anno e mezzo una lontananza dei poteri forti dai cittadini, l'ho avvertita da sindaco ed è una divaricazione che non va bene. Ci vuole - ha concluso - un Governo più prossimo ai veri bisogni, non quelli dei grandi poteri finanziari". 

Guasto per tre ascensori del Cto questo pomeriggio a Careggi. Gli impianti destinati ai visitatori si sono bloccati per circa 20 minuti a causa di un black out, che sarebbe partito da piazza Dalmazia. Grazie ai gruppi generatori gli altri ascensori, quelli destinati ai pazienti, non hanno avuto problemi, così come le apparecchiature ospedaliere. Quando c'è stato il blocco è scattato l'intervento dei tecnici di Careggi che hanno impiegato circa 20 minuti per risolvere la situazione e riaprire gli ascensori, dentro ai quali erano rimaste bloccate un paio di persone. Dall'ospedale non segnalano altri problemi dovuti all'interruzione di corrente. 
Se le casse del Comune di Alessandria fossero piene come i suoi cassonetti dell'immondizia, il sindaco Rita Rossa avrebbe risolto tutti i suoi problemi. Ma non è così, e anzi quello dei rifiuti in strada è solo l'ultimo fronte che si è aperto a causa del megabuco lasciato dall'ex amministrazione di centrodestra nei bilanci di Palazzo Rosso. Questa volta non c'è stato nessuno sciopero, nessuna protesta del personale, solo a dicembre si sono fermati sei dei dieci camioncini della raccolta rifiuti. Sono stati mandati in officina.  "Da tre anni nessuno pagava la manutenzione  spiega il sindaco  e anche ora si fa fatica a mettere il gasolio nei serbatoi per farli andare avanti". Così, in pochi giorni, le strade e i cassonetti si sono riempiti a dismisura. In alcune zone i rifiuti sono già stati rimossi, altrove restano sui marciapiedi. Immagini che ricordano Napoli, due anni fa. Via Viora, quartiere Cristo, case popolari: bidoni pieni e sacchetti a terra, come nel quartiere Pista, tra via Napoli e via Firenze. L'emergenza è scattata durante le feste, proprio nei giorni dell'ennesima paradossale batosta fiscale: l'aumento del 7 per cento della tassa rifiuti. Una beffa per gli alessandrini che già devono fare i conti (e dovranno farli per i prossimi 5 anni) con l'Imu più alta d'Italia e con le tariffe massime di asili, mense scolastiche e servizi alla persona. "Adesso arriva anche il pattume per strada" urlano. "Chiedo scusa alla popolazione  spiega il sindaco  Scontiamo, anche su questo fronte, la gestione scellerata della passata amministrazione, ma stiamo cercando di risolvere l'emergenza". Da Capodanno i netturbini dell'Amiu (l'azienda che gestisce la raccolta e lo smaltimento rifiuti e che il Comune potrebbe mettere in liquidazione) lavorano anche di notte per raccogliere l'immondizia dalle strade. Turni straordinari che, tra l'altro, non saranno pagati, visto che i 190 dipendenti dell'Amiu già da mesi sono a rischio stipendio e prenderanno la tredicesima solo a metà gennaio. Perché le casse sono vuote: il Comune deve versare alla filiera rifiuti oltre 40 milioni di euro di arretrati. In pratica, dal 2010 Palazzo Rosso si è tenuto tutto l'introito della Tarsu, 51 milioni, senza girarlo al consorzio. "Che ora non ha più soldi per far circolare i mezzi e garantire gli stipendi" spiega Rossa. "Non basta: chi dovrebbe effettuare la manutenzione ha chiesto il sequestro degli automezzi per i vecchi debiti". Un Comune colabrodo, insomma: ai soldi dovuti all'Amiu si aggiungono i 2 milioni per il teatro, i 10 per il consorzio socio assistenziale Cissaca e i 20 per l'azienda di trasporto locale. I conti non sono ancora definitivi, ma dal bilancio comunale dovranno uscire almeno 200 milioni di euro per pagare società, fornitori e banche. Senza contare l'emergenza continua degli stipendi, dell'ente e delle partecipate e soprattutto quelli dei 1200 lavoratori delle cooperative che svolgono servizi di assistenza per conto del Comune. E i 40 milioni del fondo di rotazione stanziati da Roma per dare un po' di respiro non sono ancora arrivati. 


Iniziative Antiquari Antiquari nella Genova Antica, dalle 9 alle 19: mostra mercato nell'atrio di Palazzo Ducale. Ingresso libero. Rema galeotto "Rema rema galeotto..." a bordo della Galea, dalle 15 alle 17 al Galata Museo del Mare di Calata De Mari 1. Bimbi in biblioteca Per "Nervi in piazza" dalle 15 alla biblioteca Brocchi di Nervi: "Bimbi in biblioteca", letture e laboratori didattici per bambini dai 3 agli 8 anni. Per gli adulti bancarelle in via delle Palme. Note e sapori Bobby Soul Bobby Soul & Blindbonobos in concerto alle 22 al Panta Rei di Salita del Prione 30. Ingresso con consumazione. Caribe Nel locale di Corso Italia 3 dalle 22 Befana Party con le scuole di ballo Pianeta Latino, Karisma Punto Danza, ZMax Dance School e Contatto Latino. Alla consolle il dj Boricua e da Torino Mauro Tomatis. Ingresso con consumazione. Estoril Nel locale di Corso Italia 7d dalle 22.30 Groovy Yard Vs Hi Hat Party: alla consolle si alterneranno Kinetiks, Francesco Get Serious, L. Villa B2B Fede Dj, F. Alfieri B2B Tierka. Ingresso con consumazione. Senza senso Da Erasmo a Voltri (via Don Giovanni Verità 2G r) dalle 21.30 musica live con i Senza Senso. Ingresso con consumazione. Gara di canto All'Osteria Da Penna di Busalla (via Milite Ignoto 25 A) dalle 21 concorso musicale "Una Voce per la Vallescrivia" ideato e condotto da Gino Borrelli. Ingresso con consumazione. Café del Mar Nel locale di Corso Italia  -  San Giuliano dalle 19 aperitivo e karaoke. Ingresso con consumazione. Cezanne Dalle 21.30 alla discoteca di via Cecchi 7 r cena a buffet e serata disco con Carlo Scaramuzzino e Giulio Allerino. Ingresso con consumazione. Mostre Here today In Sala Dogana a Palazzo Ducale la mostra fotografica "Here today, Mars tomorrow", un tributo a Philip K Dick, al suo immaginario e ai suoi personaggi. Ore 10-19. Natale in arte Alla Galleria Le Tracce di Roberto Abbona, in via S. Bernardo 35 rosso, collettiva di 20 artisti intitolata "Natale in arte". Ore 16-19. Presenze industriali "Cecilia Ravera Oneto. Presenze industriali nel paesaggio. Una rilettura degli allievi dell'Accademia Ligustica", al Museo dell'Accademia Ligustica di Belle Arti sino al 15 gennaio. Orario di apertura: 10-12 e 15-18. L'Africa e io "L'Africa e io", i dipinti di Gianni Carrea. In Sala Cambiaso a Villa Imperiale a San Fruttuoso dalle 9 alle 18. Ingresso libero. Il vicolo Personale di Riccardo Biavati "Tra le foglie e le stelle", acquerelli e ceramiche. Fino al 19 gennaio. Galleria il Vicolo Uno, Salita Pollaiuoli 37R. Orario: 9.30-13 15.30-19.30. 
Negli Stati Uniti, le vendite di notebook con software Windows della Microsoft hanno registrato vendite in calo dell'11% durante le festività natalizie rispetto allo stesso periodo dell'anno prima, con i consumatori poco attratti dal lancio del nuovo software Windows 8. E' quanto ha calcolato la società di ricerca newyorchese Npd group. Il dato non comprende il mercato dei tablet come Surface del colosso informatico, o l'iPad di Apple. Secondo Npd, i notebook firmati Microsoft che costano meno di 500 dollari hanno registrato un calo del 16%, conseguenza del fatto che non hanno un touch screen, spingendo quindi i consumatori verso prodotti rivali. La contrazione "non ha nulla a che fare con Windows 8" ha scritto nello studio l'analista Stephen Baker. "Le vendite di notebook con software Windows erano già in calo nell'anno. Non si tratta di una novità né di un'accelerazione della contrazione. E' un andamento in linea con quanto sta accadendo", ha aggiunto l'esperto spiegando che il problema di Microsoft è che "non ha una risposta credibile" al successo di tablet come l'iPad o di concorrenti più economici come il Kindle Fire di Amazon, Nexus di Google e l'iPad mini. Secondo Npd, il Macbook di Apple ha registrato nel periodo considerato una flessione delle vendite del 6% su base annuale ma il successo dell'iPad permette al gruppo di Cupertino di controbilanciare quella performance negativa. 
