MILANO - Quattro sconfitte in sei partite, soltanto due punti raccolti: Delio Rossi non è certo il ritratto della felicità al fischio finale di Milan-Sampdoria. "La classifica non è bella e non bisogna guardarla, anche se abbiamo incontrato diverse formazioni forti, pur mettendoci indubbiamente del nostro. Noi siamo giudicati in base ai risultati, forse ci manca un po' di convinzione. Va allenata anche la cattiveria ma non basta. Questa non è una squadra che si può salvare, è una squadra che si deve salvare. Non è un momento in cui parlare più di tanto, fare proclami può suonare simile a una presa in giro: contano i fatti". LE SCELTE TATTICHE  - Nelle ultime due gare, il tecnico ha adottato il 4-4-2 e ne spiega lo sviluppo. "Abbiamo cambiato da poco sistema di gioco e forse ci vuole tempo, visto che abbiamo affrontato Milan e Roma: credo che Soriano abbia caratteristiche da esterno e proverò a sfruttarlo in questo modo. Gabbiadini convive con un problema agli adduttori, l'ho visto stanco e ho preferito toglierlo. Petagna è un ragazzo del '95 arrivato solo da due settimane, non è facile lanciarlo dal primo minuto. Il probabile esonero di Liverani? E' sempre una sconfitta per tutti, certe volte le società devono fare scelte del genere: io guardo in casa mia e non conosco i problemi del Genoa, paradossalmente noi siamo in questo momento a causa della sconfitta contro di loro, è stata una partita che ancora pesa visto che non abbiamo giocato in maniera degna di un derby". Argomenti serie a sampdoria delio rossi Leggi i commenti I commenti dei lettori 
Delle tre difese del titolo Europeo dei superpiuma sostenute vittoriosamente da Devis Boschiero, quella contro il francese Guillaume Frenois è senza dubbio la più significativa. Viene infatti ad interrompere la serie di un pugile che era ancora imbattuto, e soprattutto apre al pugile veneto le porte per giocarsi una nuova chance mondiale, probabilmente contro il campione della Wbc (la sigla più prestigiosa), il giapponese Miura. Incontro molto teso definito ai punti, che i tre giudici hanno giudicato in maniera abbastanza netta a favore del pugile italiano: due gli hanno assegnato sei lunghezze di margine (117-111), uno 5 (117-112), probabilmente troppe, ma al di là della forma, nella sostanza il match è stato appannaggio di Boschiero. Incontro aspro, di fronte due stili pugilistici. Più basso Boschiero, che punta sull'aggressività, più tecnico il francese, impostato in guardia destra ed in possesso di un interessante jab di sbarramento. Boschiero accorcia bene la distanza nei primi round: il padovano entra senza paura nella guardia di un avversario i cui colpi (solo 5 vittorie prima del limite su 31) non sono eccessivamente pesanti. Nella fase centrale, l'italiano prende fiato, ed il francese impone meglio la sua boxe riportando il match su binari apparentemente equilibrati. Match all'aperto, negli ultimi round qualche goccia di pioggia rende viscido il ring contribuendo ad un clima da battaglia dal quale il nostro pugile esce con maggiore rabbia e personalità. Boschiero, numero 1 delle graduatorie della Wbc, sconfigge dunque Frenois, numero 2 di quelle della Wba: in pratica una semifinale Mondiale. Takashi Miura aspetta, il problema è - chi ha più soldi organizza - che lo fa in Giappone, con tutti i rischi del caso. Mai dimenticare infatti che nel precedente tentativo iridato, Boschiero dominò il giapponese Ao, ricevendo però una inattesa quanto poco gradita sorpresa alla lettura del verdetto. Insomma, le insidie non mancano, ma per un Boschiero così determinato il traguardo non è precluso. Argomenti pugilato boxe devis boschiero Leggi i commenti I commenti dei lettori 
None Leggi i commenti I commenti dei lettori 
MILANO - "Abbiamo vinto una gara difficile e importante, dopo 3 gare in cui avevamo raccolto soltanto 2 punti: ci tenevamo molto". Massimiliano Allegri si tiene stretti i tre punti ottenuti contro la Sampdoria: il tecnico del Milan ha visto cose positive, specialmente in fase difensiva. "Non abbiamo subito nulla, se non in occasione del colpo di testa di Costa su calcio d'angolo: dopo un primo tempo in cui avevamo iniziato bene, in avvio di ripresa siamo riusciti a ripartire al meglio, trovando il gol e l'occasione del raddoppio, come avevamo fatto a Bologna". BIRSA E' DA MILAN  - A decidere il match è stato Valter Birsa: Allegri elogia il trequartista sloveno. "Parliamo di un buon giocatore che aveva fatto bene già nelle ultime partite, purtroppo quando si perde vengono presi di mira calciatori che c'entrano poco e che si conoscono ancora meno. Può stare in questa rosa, ricordare chi giocava nel suo ruolo negli anni passati non è una cosa simpatica. Quando le cose vanno male non c'è bisogno di urlare, bisogna rasserenare il gruppo. Tra Napoli e Bologna avremmo meritato almeno una vittoria, è arrivata oggi nonostante qualche errore di troppo sia in fase di ultimo passaggio che al momento di chiudere la sfida. Il modulo? Possiamo giocare sia con il 4-3-3 che con il trequartista, lo scorso anno avevamo trovato un equilibrio con Boateng ala destra e quest'anno abbiamo diverse soluzioni da esplorare". Il tecnico non vuole entrare nelle polemiche legate ai tifosi, in una giornata in cui, nonostante la Curva Sud chiusa, non sono mancati i cori contro il pubblico napoletano. "Posso dire che nei miei 4 anni la curva è stata esemplare, gli sfottò ci sono stati sempre e credo siano fisiologici". Argomenti milan ac serie a massimiliano allegri Leggi i commenti I commenti dei lettori 
Di nuovo una partitina ordinata, di nuovo la fragilità difensiva, di nuovo la pochezza in attacco. La Sampdoria suona sempre la stessa musica, e così facendo continua a steccare. Perde 1-0 alla Scala del calcio, contro un Milan incerottato, e resta inchiodata ai due punticini conquistati a Cagliari e Bologna. La vittoria, a oltre un mese dall'inizio dal campionato, resta una chimera, ma qui anche un pareggio sarebbe oro colato. Difficile, non tirando mai in porta. Stavolta Rossi fa due vittime illustri. In difesa fuori Gastaldello, recuperato dopo la botta al ginocchio subita contro la Roma. Largo ai giovani, con la coppia di centrali Mustafi-Regini, in pratica un duo da Under 21. L'altra  -  prevista  -  novità è il ritorno di Palombo a centrocampo, dopo la sua seconda vita da libero vecchia maniera. Per il numero diciassette fascia da capitano e regia in mediana: adesso il cerchio si è chiuso davvero. LE FOTO Al tecnico romagnolo la Samp battuta mercoledì scorso dai giallorossi non era per nulla dispiaciuta, e infatti il 4-4-2 pare proprio il nuovo riferimento dei blucerchiati. Conseguenza del mercato estivo, soprattutto degli ultimi giorni, ha fatto capire Rossi in settimana. Però la rosa costruita da Corte Lambruschini non è certo da 4-4-2, così il mister, senza lo squalificato Barillà, è costretto a confermare Gavazzi da una parte e Wszolek dall'altra, entrambi alla terza gara in sette giorni dopo tanta panchina. Quando il polacco lascia il campo, all'inizio della ripresa, a sinistra va Soriano. Si torna, quindi, ai tempi di Ferrara: i centrali riadattati sulla fascia. È impressionante la somiglianza con la sconfitta subita contro la Roma. Nel primo tempo la Samp parte timorosa, ma di fronte a un avversario che non combina nulla fa la sua discreta figura. Solo in copertura, però, perché una volta passata la metà campo la manovra, come per incanto, svanisce. Ma se mercoledì a Marassi, nel primo tempo, l'occasione più grossa era capitata sui piedi di Gabbiadini, ieri è stato Costa a sfiorare il gol con un colpo di testa su corner che a tutti i tifosi ha ricordato quello vincente della scorsa stagione, propria in quella porta. Anche a San Siro, però, è bastata una piccola accelerazione per mettere in crisi i blucerchiati. Il Milan ha deciso di affondare appena rientrato dagli spogliatoi, e in un minuto ha trovato il vantaggio con Birsa (Da Costa lento nel tuffo, ma il tiro dello sloveno dal limite era proprio a fil di palo). Poi ha rischiato altre tre volte il raddoppio, approfittando di maglie improvvisamente divenute larghe. Sempre per rispettare il copione della sfida con la Roma, dopo un quarto d'ora di black out ecco che piano piano la Samp è uscita dal guscio. Con Krsticic al posto di Palombo ci sono inserimenti e gioco in verticale, con Petagna per uno stanco Gabbiadini ci sono freschezza e sostanza in attacco. Tanta buona volontà, eppure la solita sterilità: qualche tiro sul fondo e nessuna parata di Abbiati. Il tutto di fronte a un Milan decimato che tira sempre più i remi in barca, sotto i fischi di buona parte del Meazza. Adesso per la Sampdoria inizia un altro campionato. Domenica il Torino (senza gli squalificati Costa e Krsticic), dopo la sosta Livorno, Atalanta, Hellas Verona e Sassuolo. "Tireremo le somme dopo una decina di partite", aveva detto Rossi alla vigilia della trasferta di San Siro. Nelle prime sei il Doria ha raccolto due pareggi e quattro ko. Per recuperare il terreno perduto bisogna mettersi a macinare punti. Immediatamente. Argomenti milan-sampdoria milan ac sampdoria san siro birsa delio rossi 
None Leggi i commenti I commenti dei lettori 
None Leggi i commenti I commenti dei lettori 
MILANO - Quando non c'è modo di arrivare al caviale e la fame aumenta, un panino col salame riesce a svolgere il suo compito con grande dignità. Senza De Sciglio, Montolivo, Kakà, Balotelli, Pazzini ed El Shaarawy, nonché Bonera, Silvestre e Saponara, il Milan muove la classifica con tre punti non scintillanti ma preziosi: glieli regala Valter Birsa, arrivato fra ironia e scetticismo ma portatore sano di un'abnegazione spesso sconosciuta a chi è abituato ad occupare la trequarti. Il mancino dell'ex Toro e Genoa apre ufficialmente la crisi della Sampdoria, perché il calendario (già affrontate Juventus e Roma) non può giustificare il misero bottino di 2 punti in 6 partite e la confusione tattica che regna in casa doriana: la panchina di Delio Rossi appare seriamente in pericolo, complice anche il ko nel derby, ferita tutt'altro che rimarginata. POCO DA SEGNALARE - Le scelte di Allegri sono pressoché obbligate in avanti: Matri parte centralmente, con Birsa e Robinho ai fianchi, in un 4-3-3 abbastanza spurio. Lo sloveno tende ad accentrarsi partendo da destra, lasciando spazio in fascia a Zaccardo, preferito ad Abate. Rossi cavalca il 4-4-2 già adottato contro la Roma ma riporta Palombo in mediana, a formare un tandem prevalentemente fisico con Obiang. Il primo tempo offre ben poche palle gol: ci prova Constant al 17', con un bel mancino al volo su invito di Robinho che non trova la porta. La Sampdoria non vuole scoprirsi e cerca di pungere su palla ferma. Minuto 27, Sansone per la testa di Costa, già carnefice del Diavolo a San Siro un anno fa: il vantaggio ospite non si concretizza per una questione di centimetri. Ad attirare l'attenzione è dunque il pubblico, che lancia cori contro i tifosi napoletani nonostante la chiusura della Curva Sud - esposti striscioni offensivi fuori dallo stadio - e risponde con i fischi all'invito dello speaker, stesso trattamento riservato alla squadra al rientro negli spogliatoi, con de Jong, il migliore dei suoi, che predica calma. UN ALTRO MILAN - Emanuelson per Muntari non è l'unica novità dell'avvio di ripresa: scende in campo un Milan diverso, più aggressivo e ordinato. Per il vantaggio bastano meno di 60 secondi: Robinho per Birsa, l'ex Torino prende la mira dai 18 metri e il suo mancino va a spolverare l'angolino basso alla sinistra di Da Costa. La scarica elettrica post intervallo non si ferma, lo sloveno sente di avere il piede caldo e ci riprova al 4': l'estremo doriano risponde con i pugni, Poli raccoglie e mette in mezzo per Robinho, appostato in area piccola per la correzione vincente. Tutto troppo facile per uno come il brasiliano, che da sempre eccelle nelle giocate ad effetto e si perde quando c'è da fare il compitino: il tocco a porta vuota è un assist per Da Costa, Sampdoria graziata. Al 18' si vede Matri, tanto bravo nel pressing su Obiang quanto impreciso a tu per tu con il portiere, che si salva con il piede. Rossi esaurisce presto i cambi - dentro Soriano, Krsticic e Petagna - nel tentativo di imprimere un altro ritmo alla contesa, il più positivo dei nuovi entrati è il centrocampista serbo, che al 27' ruba palla, ottiene la sponda da Sansone e in 2 contro 1 cerca di mettere Petagna in condizione di battere a rete, incappando però nella chiusura di tacco di Mexes. Decisamente troppo poco per chi ha urgenze di classifica e un risultato da ribaltare: mai la Samp dà la sensazione di poter arrivare al pari, anzi, è Niang ad andare vicinissimo al 2-0, con una strepitosa azione personale che soltanto Da Costa riesce a neutralizzare. Non è caviale, di champagne non si intravede nemmeno l'ombra ma al Milan, oggi, bastava pane e salame. MILAN-SAMPDORIA 1--0 (0-0) Milan (4-3-2-1): Abbiati 6; Zaccardo 6, Zapata 5.5, Mexes 6.5, Constant 6; Poli 6 (30' st Nocerino sv), de Jong 7, Muntari 5.5 (1' st Emanuelson 6); Birsa 6.5 (21' st Niang 6), Robinho 6; Matri 5.5. (Amelia, Gabriel, Abate, Vergara, Cristante). All.: Allegri Sampdoria (4-4-2): Da Costa 6.5; De Silvestri 6.5, Mustafi 6.5, Regini 5.5, Costa 5.5; Gavazzi 5.5, Palombo 5.5 (16' st Krsticic 6), Obiang 6, Wszolek 5 (7' st Soriano 5.5); Gabbiadini 5.5 (22' st Petagna 6), Sansone 6. (Fiorillo, Berardi, Castellini, Gastaldello, Eramo, Gentsoglou, Renan, Rodriguez, Pozzi). All.: Rossi Arbitro: Peruzzo di Schio Rete: 1' st Birsa Ammoniti : Costa, Gavazzi e Krsticic per gioco falloso Recupero : 0 e 3' Argomenti milan ac sampdoria serie a Leggi i commenti I commenti dei lettori 
