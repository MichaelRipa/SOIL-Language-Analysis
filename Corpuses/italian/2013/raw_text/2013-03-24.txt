I numeri purtroppo non lasciano molti dubbi. Erano almeno 10 anni che i furti d’auto avevano subito un calo progressivo grazie a sistemi sempre più moderni ed efficienti, in grado se non di sconfiggere per lo meno di ridurre significativamente il fenomeno. Ma nel 2012 il numero dei furti è tornato a crescere (+1,84%), con una contestuale diminuzione dei recuperi di auto rubate. Lo scorso anno solo 49.572 delle 115.451 vetture sottratte in modo criminale sono state restituite ai legittimi proprietari, pari al 43% (erano il 45% nel 2011 e il 47% nel 2010). Di quasi 66mila veicoli si sono perse le tracce. LE TABELLE (Pdf) A parlare è il “Dossier annuale sui Furti d’Auto 2012” elaborato da LoJack Italia, azienda leader nel rilevamento e recupero di beni rubati, che raccoglie e analizza i dati forniti dal Ministero dell’Interno. E a proposito dunque di numeri, basti pensare che le vetture rubate ogni giorno sono 316 vetture, ben 6 in più del 2011, più di 13 ogni ora e una ogni 5 minuti. E a ciò va aggiunto che dai circa 130mila veicoli ritrovati del 1990 si è passati ai 123mila del 2000, fino ai 58mila del 2010 e ai 51mila del 2011 (- 24,48% nel raffronto 2011/2009), per giungere al minimo storico dei 49mila registrati lo scorso anno. In un anno, cioè dal 2011 al 2012, i veicoli spariti nel nulla sono cresciuti di 3.853 unità (da 62.026 a 65.879), anche a causa dei sistemi sempre più sofisticati e tecnologici di cui si avvalgono i “topi d’auto” e della crescente capacità da parte delle organizzazioni criminali di creare network efficaci di commercio internazionale in grado di movimentare rapidamente sull’intero territorio europeo centinaia di migliaia di automobili. “L’inversione di tendenza registrata lo scorso anno con l’aumento dei furti”, osserva Maurizio Iperti, Amministratore Delegato di LoJack Italia, “conferma, se ce ne fosse ancora bisogno, la rilevanza di un fenomeno sociale che vede l’Italia da sempre ai primi posti a livello europeo, insieme a Regno Unito e Francia. Gran parte dei furti di veicoli è perpetrato oggi da bande organizzate, che hanno strutturato reti internazionali per trasportare i beni rubati e che utilizzano metodi simili in tutta Europa, tra i quali sono sempre più diffusi i dispositivi ad alta tecnologia”. “Questo scenario, come testimoniato anche dai dati di questo Dossier, rende sempre più ardua l’opera di recupero dei veicoli sprovvisti di sistemi di antifurto ‘intelligenti’ in grado di localizzarli. Nonostante questo preoccupante trend, anche lo scorso anno, grazie alla nostra unica tecnologia in radio frequenza e alla sinergia strategica con le Forze dell’Ordine, siamo riusciti a garantire il recupero del 90% dei veicoli rubati (equipaggiati con i nostri dispositivi) nelle 48 ore successive al crimine e di supportare efficacemente l’attività investigativa di Polizia e Carabinieri”. L’analisi regionale dei furti di auto nel 2012 ben riflette il dato nazionale in crescita (+1,84%); complessivamente sono 13 le Regioni in cui si evidenzia l’aumento del fenomeno criminale, mentre in 7 è possibile riscontrare una leggera contrazione. Tra le Regioni colpite in modo significativo dalla piaga dei furti, aumenti rilevanti si mostrano in Campania (+6,70%), Calabria (+26,25%), Abruzzo (+9,10%), Sicilia (+4,56%) e Toscana (+4,40%); tra quelle, invece, su cui nel 2012 la morsa criminale si è attenuata figurano Liguria (-2,42%), Puglia (-5,17%), Sardegna (-2,90%) e Piemonte (-4,71%). Conferma e consolida, rispetto al 2011, il primato di terra “felix per i topi d’auto” la Campania (22.350 episodi), che lo scorso anno ha subito 1.404 episodi di furto in più rispetto all’anno precedente. Si tratta della maggiore crescita in termini assoluti a livello nazionale. In questa poco virtuosa classifica, la Regione con maggiore densità abitativa del Paese è seguita da Lazio (20.663 furti), Sicilia (16.453), Lombardia (16.017) e Puglia (14.981). Senza contare che il dato campano in particolare ma anche quello della regione Puglia, non tengono conto del sommerso, ovvero della diffusa pratica illegale, un'estorsione, che prevede il pagamento di un riscatto da parte di chi ha subito il furto per riottenere la propria auto: il cosiddetto “cavallo di ritorno”. Guardando alla distribuzione regionale dei dati, emerge con chiarezza una disomogenea dislocazione del fenomeno furti, fortemente concentrato in alcune aree geografiche all’interno delle quali il tradizionale radicamento delle organizzazioni malavitose e/o la penetrazione delle attività industriali e di business del Paese sono polarizzate. Scendendo nel dettaglio delle province, il primato della Campania lascia invece spazio a quello di Roma Capitale che nel 2012 è stata sede logistica di 18.951 furti (nel 2011 erano 19.225), seguita da Napoli con 17.155 episodi (15.513 nel 2011), Milano con 9.815 (11.222 l’anno precedente), Catania con 8.720 (8.582 nel 2011), Bari con 5.690 (in calo rispetto agli 8.725 del 2011), Torino con 5.427 (5.664 l’anno precedente) e Palermo con 4.699 (4.220 nel 2011). La leadership della “città eterna” si conferma anche se si guarda al numero delle auto rubate e non recuperate, 14.115 contro le 11.182 di Napoli. In quasi tutte queste province, comunque, le possibilità, in percentuale, di riavere l’auto sottratta è ben al di sotto della media nazionale. A Roma, addirittura, solo un’auto rubata su 4 viene recuperata (26%, in calo rispetto al 29% del 2011 e al 31% del 2010), mentre a Napoli 1 su 3. Le province più colpite evidenziano trend altalenanti nel raffronto con il precedente anno: pressoché stabili Roma (-1%) e Catania (+2%), in leggera contrazione Torino (-4%); presentano preoccupanti evoluzioni Napoli, che con il +10% sul 2011 (da 15.513 a 17.155) traina la crescita del fenomeno nell’intera regione Campania, e Palermo che raggiunge la significativa market share dell’8% dell’intero quantitativo dei furti. Notizie positive arrivano invece da Milano e Bari che mostrano le più rilevanti percentuali di riduzione delle sottrazioni dolose, rispettivamente -13% e -35%. Sommando i valori percentuali dei furti registrati in questi 7 centri, si raggiunge il 66% del totale nazionale, a dimostrazione di come una buona fetta di questo business criminale ruoti ancora attorno ai centri metropolitani. La palma della “provincia meno colpita” va, ex aequo, a Belluno e Aosta dove lo scorso anno si sono registrati solo 26 furti in 365 giorni. A seguire, gli automobilisti meno ossessionati dal timore di non trovare la propria auto dove la si è parcheggiata sono i residenti nelle province Sondrio (30 episodi), Gorizia (37), Verbania (38) Isernia (44) e Oristano (60). Ma quali sono le auto più gettonate? Le preferenze dei ladri continuano a orientarsi sulle vetture più vendute sul mercato nazionale, spesso cannibalizzate per il mercato nero dei ricambi o inserite sulle rotte internazionali dei traffici di auto. Le vetture che compongo la top ten 2012 del furto sono tutte utilitarie e “auto da città”. Il Gruppo Fiat Automobiles resta, di gran lunga, il più colpito dal fenomeno, occupando le prime 5 posizioni della graduatoria e complessivamente 6 dei primi 10 gradini di questa speciale classifica. Tutti i modelli della casa torinese, ad eccezione della Uno, vedono incrementare il dato assoluto sul numero di veicoli rubati e al decimo posto della graduatoria la Grande Punto fa la sua comparsa, scalzando la Clio (Renault) che nel 2011 chiudeva la top ten. In particolare, questi sono i numeri che testimoniano la crescita del fenomeno in casa Fiat: la Panda passa da 10.096 a 11.004 furti; la Punto da 9.533 a 10.116, la 500 da 5.717 a 5.837, la Ypsilon da 4.307 a 4.567, la Grande Punto da 1.621 a 1.651. Aumenta, anche se di poco, l’incidenza percentuale delle prime dieci vetture sull’intero parco auto sottratte ai legittimi proprietari che nel 2012 prosegue il suo percorso di avvicinamento alla soglia del 50% (nel 2011 fermo al 42,98%). Questa comunque la top ten: Fiat Panda (11.004), Fiat Punto (10.116), Fiat Uno (5854), Fiat 500 (5.837), Lancia Ypsilon (4.567), Ford Fiesta (3.481), Volkswagen Golf (3.295), Smart Fortwo Coupé (2.215), Opel Corsa (1.790), Fiat Grande Punto (1.651). Nel raffronto 2012/2011 quasi tutti i principali brand premium assecondano il trend nazionale in crescita: il Gruppo Mercedes-Benz sale da 4.397 a 4.668 furti, BMW da 4.609 a 4.839, Audi da 3.521 a 3.680. Tra gli oltre 800 modelli di vetture sottratte figurano anche diverse vetture di lusso e, in particolare: primo Porsche (532 esemplari), secondo Jaguar (205) e, tra le altre, Maserati con 49 supera Ferrari 20. Insieme al dato sul ritorno alla crescita dei furti, come già accennato, non può non destare preoccupazione la forte riduzione dei recuperi di auto rubate: nel 2012 ne sono state riportate “a casa” 1.762 in meno dell’anno precedente. Il tasso di recupero del veicolo in caso di sottrazione criminale scende così ulteriormente, rispetto ai precedenti anni, al 42,94%; nel 2011 era al 45,28%, nel 2010 al 47,34%. La contrazione dei recuperi è generalizzata a livello geografico, con l’eccezione di Calabria, Emilia-Romagna, Friuli Venezia Giulia, Puglia, Trentino Alto Adige, Umbria, Valle D’Aosta e Veneto. Emilia Romagna (81%), Liguria (78%), Toscana (78%), Umbria (80%), Veneto (79%) sono le regioni che presentano percentuali di recupero più elevate. Quasi tutte le Regioni mostrano, comunque, tassi di recupero in linea, se non più elevati della media nazionale, trainata rovinosamente verso il basso dai dati delle due aree geografiche leader nella graduatoria dei furti: nel Lazio solo un’auto rubata su 4 (26%) torna “a casa”, in Campania meno di 1 su 3 (31%). Per avere un’idea dell’impatto sul trend nazionale, basta evidenziare che 30.535 dei complessivi 65.879 veicoli spariti nel nulla nel 2012 sono stati rubati in queste due Regioni. Come si colloca “l’Italia dei furti” a livello internazionale? Purtroopo siamo la seconda nazione europea per tasso di furti di veicoli, 31 ogni 10mila circolanti, preceduto dalla sola Francia (37 ogni 10mila) e seguito da Gran Bretagna (30 ogni 10mila) e, ex aequo, Russia e Spagna (28 ogni 10mila). I Paesi più sicuri per gli automobilisti sono la Polonia (9 furti ogni 10.000 veicoli) insieme a Tailandia (6) e Giappone (4). 
LANUVIO - Tragedia familiare intorno alle 22, a Lanuvio, piccolo comune a circa 30 chilometri da Roma. Una donna di 56 anni, Lucrezia Baresi, ha colpito con diverse coltellate il suo convivente, Luciano Omminetti, 61 anni, all'interno della loro abitazione in viale Sandro Pertini. L'aggressione sarebbe avvenuta al culmine di una lite e dopo continui maltrattamenti. L'uomo però non è morto a cause delle coltellate inferte dalla moglie. Sarebbe stato un malore a essergli fatale, secondo quanto emerge dai primi accertamenti fatti dopo che il corpo del 61enne è stato trasportato all'istituto di medicina legale di Tor Vergata, a Roma, per l'esame autoptico. La 56enne, collaboratrice domestica, è stata quindi denunciata per omicidio preterintenzionale. All'esito delle prime verifiche medico-legali è infatti emerso che non sono stati i colpi inferti dalla donna a causare la morte del marito ma un malore. Solo ferite superficiali hanno infatti provocato i colpi inferti dalla donna con un coltello da cucina al petto del marito. L'appartamento è stato sequestrato dai carabinieri della stazione di Lanuvio e del nucleo operativo e radiomobile della compagnia di Velletri. 
None Leggi i commenti I commenti dei lettori 
Impresa del Bari che nel posticipo della dodicesima giornata di ritorno della serie B, ha espugnato il "Castellani" di Empoli. La formazione di Torrente ha vinto, per 1-0, nonostante abbia giocato dal 27' del primo tempo in inferiorità numerica, a causa dell'espulsione di Iunco. A realizzare il gol partita è stato, al 19' della ripresa, Romizi, entrato in campo da appena 5 minuti (al posto di De Falco). Con questa meritata affermazione i pugliesi (che hanno iniziato la stagione con 7 punti di penalizzazione) si sono portati a quota 39, con ben sette squadre alle proprie spalle. L'Empoli, oggi privo di Saponara e Regini, invece, si è complicato la vita. Adesso, infatti, è sempre quarto in classifica (a 53 punti), ma è a 10 lunghezze di distanza dal Verona e dal Livorno (rispettivamente secondo e terzo), entrambi vincitori oggi pomeriggio. Con questo gap i play-off non si disputerebbero e andrebbero direttamente in serie A le tre formazioni in vetta alla B. Per Torrente una bella soddisfazione: alla vigilia aveva detto che non avrebbe formato per un pari e che avrebbe voluto vendicare la sconfitta dell'andata (il Bari vinceva 2-0, poi ebbe un improvviso black out e l'Empoli riuscì a segnare tre gol e a vincere per 2-3). Adesso per i biancorossi si allontana lo spettro dei play out nei quali la squadra si era cacciata dopo un inizio anno davvero nero. L'inizio di gara è tutto di marca empolese, con Tavano subito pericoloso. Bari accorto e sempre pronto a pungere in contropiede con i vari Ghezzal, Rossi e De Falco. Al 25' la svolta della partita, con Antimo Iunco che viene espulso per un brutto fallo su Tonelli. L'Empoli prova ad approfittarne, ma l'unica occasione buona è per Pucciarelli al 42'. Prima dell'intervallo viene intanto espulso anche il tecnico toscano Maurizio Sarri. Nella ripresa è sempre l'Empoli a spingere per cercare di scardinare la difesa ospite. Al 18', però, è il Bari a passare con un destro all'incrocio dei pali di Marco Augusto Romizi, appena entrato in campo. Un gol che gela il Castellani, abbatte psicologicamente l'Empoli che non riesce più a reagire e alla fine è costretto ad alzare bandiera bianca. 
ROMA - Piacenza vince la Challange cup. La squadra emiliana ottiene l'unico successo europeo di quest'anno per la pallavolo nostrana, dopo la debacle di Cuneo e Latina rispettivamente nelle finali di Champions league e Cev cup. Il gruppo allenato da Luca Monti supera 3-0 (25-22, 25-18, 25-16) i russi dell'Ural Ufa e dopo la vittoria oltreconfine, cono lo stesso punteggio, conquista il trofeo. Una manifestazione che Piacenza chiude con un percorso netto di dodice vittorie e tutte per tre a zero. A confermare lo strapotere biancorosso il dominio nell'atto conclusivo con un doppio confronto giocato alla perfezione senza mai lasciare l'inizativa in mano agli avversari. Una pressione che, nella gara di stasera, comincia dal servizio con otto ace contro i due della squadra degli urali e un sessanta per cento in attacco. In attacco a fare la differenza la solita esperienza di Fei (16 punti) e Zlatanov (11 punti) sostenuti a tratti dal centrale Simon con un bottino personale di 11 punti. A far stropicciare gli occhi ai tifosi la regia dell'argentino De Cecco che varia spesso le soluzioni offensive e trova pronti i suoi punti di riferimento. Viceversa la squadra di coach Frigoni si presenta senza Falasca regista titolare e con le idee davvero confuse. Per il resto davvero poco da dire. Il miglor giocatore offensivo del sestetto il brasiliano Vissotto fermo a nove punti e il gigante Abramov non va oltre i quattro punti. Forse nemmeno Piacenza si aspettava una squadra russa così arrendevole a cominciare dalle prime battute giocate in casa loro. In pratica l'Ufa combatte solo nel terzo set della partita di andata, poi lascia a Piacenza (brava a sfruttarle) le redine del gioco. Mentre resta senza successi continentali la pallavolo femminile. Una disfatta maturata nonostante una partita coraggiosa giocata dalla Rebecchi Nordmeccanica Piacenza nella finale di ritorno della Challenge cup in casa della Dinamo Krasnodar. Le ragazze del club italiano vincono la gara 1-3 pareggiando il conto dopo il successo russo nel match di andata. Nel golden set la musica cambia e le atlete della Dinamo scappano subito via e costringono le piacentine alla resa, troppo poco attaccare con il 12 per cento nella fase decisiva. La Rebecchi Nordmeccanica comunque torna in Italia a testa alta, dopo aver a lungo lottato ad armi pari contro una grande squadra come la Dinamo Krasnodar che anche oggi insiste con successo sugli attacchi dell'opposto americano Destinee Hooker, autrice di 27 punti, la cui rincorsa e elevazione fanno spesso tornare alla mente il suo eccellente record personale di 1.98 nel salto in alto. PLAY OFF: AI QUARTI VIBO E LATINA - Tonno Callipo Vibo Valentia e Andreoli Latina sono le due squadre che affronteranno mercoledì nei quarti di finale rispettivamente l'Itas Diatec Trentino e la Lube Macerata. I calabresi fanno saltare il fattore campo, finora protagonista dei playoff, ed espugnano 1-3 (25-22, 22-25, 23-25, 23-25) Castellana, mentre l'Andreoli Latina soffre più del previsto e si aggiudica solo al termine di un tie break tiratissimo 3-2 (25-17, 23-25, 24-26, 25-16, 17-15) la sfifa contro l'Altotevere San Giustino. Ora a partire dai quarti di finale verrà assegnato d'ufficio la vittoria di gara uno alla squadra con la miglior classifica al termine della regular season. Infatti tutte le serie si giocheranno al meglio dei tre successi, su un massimo di quattro match da disputare. Quindi mercoledì e giovedì si comincia da gara due in casa delle formazioni con la peggiore classifica costrette già a recuperare. La Tonno Callipo Vibo Valentia ottiene la qualificazione in trasferta e in rimonta. Dopo aver perso gara uno, in pochi avrebbero scommesso sul sestetto calabrese che in campionato, per giunta, aveva perso le due sfide contro Castellana Grotte. Ebbene l'aria dei playoff risveglia la truppa allenata da coach Blengini (che quest'anno ha preso parte pure alla final four di Coppa Italia) che con un successo netto in casa e una bella partita in terra di Puglia passa il turno e diventa padrona nel derby del sud. Adesso i confronti diretti tra i due club meridionali sono cinque vittorie contro quattro proprio per i giallorossi. In avvio di partita la Tonno Callipo gioca una buona pallavolo, ma è costretta a subire la positiva rimonta dei padroni di casa e cedere il primo parziale. Negli altri tre set partita sempre equilibrata con Vibo spesso davanti a tirare la carretta e Castellana brava e piena di carattere a cercare di rimontare e spesso con risultati brillanti. Nei momenti decisivi, però, è la Tonno Callipo a piazzare i colpi vincenti. Basta guardare l'unico match ball della contesa sfruttato alla perfezione con una servizio vincente dell'opposto olandese Klapwijk, top scorer e trascinatore della serata con 24 punti. Funziona bene pure il muro di Vibo con Forni al posto di Barone e con Buti autore di dieci punti preziosi. In crescita Urnaut con 13 punti e Kaliberda 10 punti. Buona la regia di Coscione. Tra i pugliesi spinge Sabbi con 20 punti (poco incisivo a tratti in battuta), ma si vede poco Yosifov al centro, rispetto al suo standard. Per l'Andreoli Latina una partita che, a un certo punto, si mette in salita con i pontini addirittura sotto di un set costretti a rincorrere gli avversari. In campionato contro San Giustino tutto era filato liscio. Invece nei playoff serve una determinazione maggiore e un tie break da brividi per evitare l'eliminazione. Laziali con Troy nel ruolo di opposto autore di 25 punti e il solito Rauwerdink che mette a terra 19 palloni. I supporti centrali si vedono a tratti con Verhees autore di 9 punti. In casa umbra a tenere a galla San Giustino Maric autore di 19 punti, Cebulj 16 punti e la grinta di De Togni 13 punti. Playoff Ottavi di finale risultati Gara Tre Castellana Grotte-Tonno Callipo Vibo Valentia 1-3 Andreoli Latina-Altotevere San Giustino 3-2 Quarti di finale gara due Mercoledì ore 20.30 Tonno Callipo Vibo Valentia-Itas Diatec Trentino (diretta RaiSport 1) Andreoli Latina-Lube Macerata Giovedì ore 20.30. Casa Modena-Bre Banca Cuneo Sir Safety Perugia-Copra Elior Piacenza Argomenti volley challenge cup piacenza volley vibo valentia volley latina volley Leggi i commenti I commenti dei lettori 
Suda freddo la Biancoblù, ma torna alla vittoria in trasferta  dopo quasi quattro mesi. In terra giuliana la truppa s'è stretta intorno a coach  Salieri, trovando due punti molto importanti in chiave play-off. La BBB, che lontano da Bologna non vinceva dall'8 dicembre, a Veroli, ha  dovuto soffrire fino alla fine per tenersi stretto l'ottavo posto in classica.  Salvata da due liberi di Drenovac all'ultimo giro e dalla pessima prova dei  padroni di casa nel tiro da tre punti, che non ha bilanciato il dominio a  rimbalzo. In svantaggio solo ai primi assaggi di gioco (0-6), la Biancoblù ci ha messo  poco a prendere il comando delle operazioni con Pecile (6/11, 3 assist, ma un  calo nel finale), mantenuto praticamente per tutta la gara. Fuori partita invece Mosley, pessimo (0/5 e – 3 di valutazione) mentre Harris s'è riscattato (5/9)  con un secondo tempo brillante, da top scorer e di fatto salvatore della patria  dopo un inizio incerto. Ancora pari a 6' dal termine a quota 54, la questione è stata risolta  proprio dal tiratore americano e da Cutolo, che ha piazzato la tripla del 65-59  a 2'30”. La BBB sarebbe andata anche 69-61, prima di soffrire l'ultima zampata  di Trieste, che ha 15” dalla fine ha mancato la bomba del -1 con Carra. ACEGASAPS TRIESTE – BIANCOBLU' 67-71 AcegasAps: Mastrangelo 10, Ruzzier 17, Mscheriakov 13, Fossati 4, Gandini  6, Filloy 7, Carra 2, Coronica 8, Diviach. Ne Tonut e Ondo. Biancoblù: Pecile 14, Cournooh 10, Harris 17, Cutolo 15, Mosley, Vitali 7,  Drenovac 8, Pini. Ne Montano e Gasparin. Arbitri: Ranaudo, Beneduce, Pecorella. Note: tiri liberi: Ts 16/19, Bo 15/21. Da due: Ts 24/47, Bo 19/38. Da tre:  Ts 1/20, Bo 6/18. Rimbalzi: Ts 42, Bo 32. Parziali: , 10' 12-17,, 20' 25-33, 30'  47-49, 40' 67-71. Massimo vantaggio Biancoblù: +12 (33-21) al 18'. Massimo  svantaggio: -6 (0-6) al 4'. Argomenti basket biancoblù 
Ritiro anticipato e silenzio stampa per la Juve Stabia sconfitta dalla Reggina 2-1 nel campionato di serie B di calcio. Lo rende noto un comunicato della società in cui si legge che "al fine di preparare al meglio la prossima gara di campionato contro il Modena, la squadra andrà in ritiro anticipato a partire da martedì 26 marzo ed inoltre, con decorrenza immediata, viene indetto il silenzio stampa". "Tale decisione - si spiega - è dettata dalla necessità di contribuire a far ritrovare la giusta concentrazione agli uomini a disposizione di mister Braglia in vista della difficile fase finale del campionato cadetto. Conservare la categoria - recita la nota - è un bene troppo importante per l'intera città di Castellammare di Stabia, per cui la società sportiva Juve Stabia Spa, pur consapevole che nei momenti di difficoltà il popolo di fede gialloblè non ha mai fatto mancare il proprio appoggio e sostegno, invita la tifoseria ad affollare le gradinate del Menti già a partire dalla prossima ed imminente sfida casalinga". Argomenti serie b 
