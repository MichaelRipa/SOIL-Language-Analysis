Per due ore nella fascia oraria tra le 7,30 e le 9,30 verranno organizzati tre check-point nelle vicinanze dell'area centrale della città in cui verranno monitorati i veicoli in transito. I check point sono stati posizionati nei seguenti punti (vedere mappa allegata), seguendo le indicazioni fornite dagli organizzatori (i check-point devono essere posizionati su strade dove non ci sono limitazioni al traffico e non ad immediato ridosso delle aree ZTL, ma ad almeno 300 metri di distanza da eventuali accessi ad aree limitate al traffico o pedonali..) Via Solferino (all'intersezione con Via Rondizzoni) P. le Barbieri (intersezione con Via Bixio) Via Trento (intersezione con Via Brescia) Saranno conteggiate due categorie di veicoli: le biciclette e i mezzi a motore - cioè automezzi (esclusi i bus) e due ruote a motore - , che circolano in direzione di ingresso verso il centro città. Partecipare è semplice, basta utilizzare la bicicletta per recarsi al lavoro nella giornata di giovedì 9 Maggio e se possibile passare nel tragitto casa-lavoro da uno dei 3 check point individuati per il conteggio. In questo modo non solo darai il buon esempio ai colleghi, ma il tuo contributo servirà ad aumentare il numero di cittadini che utilizzano la bicicletta negli spostamenti quotidiani e a migliorare la qualità dell'aria e della vita in città, rendendola meno trafficata e inquinata, più a misura d'uomo e più sicura. Vincerà la competizione la città con il maggior numero di spostamenti sulle due ruote conteggiati in quella giornata.  Andare in bicicletta fa bene alla salute! E' provato da ricerche scientifiche che ogni 60 minuti di pedalata si bruciano in media 300 calorie, pedalando si tonificano i muscoli e si contribuisce al buon funzionamento dell'apparato cardiocircolatorio. Pedalare fa bene soprattutto alla mente, il cervello si ossigena maggiormente di quando si sta fermi (in auto o in autobus) e ciò contribuisce a migliorare la memoria, l'attenzione e anche l'umore. Uno studio presentato a Firenze dalla Federazione dirigenti ospedalieri internisti (Fadoi), dimostra che l'utilizzo della bici al posto dell'auto riduce le probabilità di sviluppare malattie quali: l'osteoporosi, l'ipertensione e la cardiopatia ischemica. Risparmi soldi e tempo! La benzina per la tua bicicletta è la tua energia, ma più fai movimento più ne avrai. Potrai così dimenticarti di pagare il parcheggio, di fermarti a fare il pieno ma soprattutto di fare lunghe soste nel traffico delle ore di punta. Usa le piste ciclabili, Parma offre più di 100 km di piste ciclabili, oppure utilizza percorsi alternativi alle strade troppo trafficate. Un parco in mezzo alla città, le vie minori parallele al corso principale, o le sponde del fiume. Dai il tuo contributo all'ambiente. Andando in bicicletta, infatti, si riduce l'emissione di gas nocivi alla salute della terra, causa di inquinamento dell'aria e dell'ecosistema in cui viviamo. Nella città di Parma la principale fonte di inquinamento di CO2 è il traffico automobilistico e veicolare. 
ROMA - Il ko casalingo contro il Chievo per 0-1, brucia in casa Roma. Una sconfitta che complica il cammino verso l'Europa League. Ha deciso una rete di Thereau in extremis, ma oggi i giallorossi non hanno brillato e, ai microfoni di Sky Sport, il tecnico Andreazzoli prova a spiegare cosa non ha funzionato. '' MANOVRA FARRAGINOSA" - "Abbiamo giocato con la difesa a tre per sostenere l'attacco pesante, ma la manovra è stata farraginosa. Non meritavamo questa sorte, però è vero che nel primo tempo abbiamo fatto poco. C'era però la volontà dei calciatori di fare la partita", dice Andreazzoli che boccia la coppia Osvaldo-Destro, schierata dall'inizio con Totti trequartista: "Quella dei due centravanti era una situazione nuova per noi, l'abbiamo voluta provare, ma non c'è riuscita molto, anzi devo dire che ci ha penalizzato". "FISCHI ANDREOTTI? SONO PERPLESSO" - Il tecnico della Roma ha infine così commentato i fischi a Giulio Andreotti prima della partita, durante il minuto di silenzio: "Mi sono meravigliato. E' la prima volta in vita mia che sento tanti fischi per un lutto. Non ne conosco le motivazioni, ma ne sono rimasto perplesso". Argomenti as roma serie a aurelio andreazzoli Leggi i commenti I commenti dei lettori 
ROMA - "E' un momento difficile...". Federica Pellegrini conferma all'Ansa che il suo rapporto sentimentale con filippo Magnini non è certo nella fase migliore. Domani il settimanale 'Chi'ì pubblicherà delle foto in cui si vede il nuotatore azzurro in compagnia della sua ex fidanzata Cristiana. Ma su questo la campionessa olimpica non si esprime: "Io sono concentrata qui a Narbonne e penso solo ai Mondiali". Quanto a Magnini, che è in Francia con la Pellegrini e il preparatore atletico Matteo Giunta, dichiara secco: "La storia di queste foto l'ho già chiarita con Federica, le immagini del settimanale non ci sorprendono, semplicemente perché non dicono nulla". Argomenti nuoto federica pellegrini filippo magnini Leggi i commenti I commenti dei lettori 
ROMA - Dopo due vittorie consecutive, la Roma si ferma. E lo fa nel peggiore dei modi: in casa contro il Chievo e in contemporanea con i festeggiamenti per il trentennale dello scudetto 1982/83. Un gol di Thereau al 90' ha premiato la gara accorta e attenta degli ospiti che conquistano anche la matematica salvezza con due giornate di anticipo. L'ennesimo miracolo. Da segnalare, prima dell'inizio della partita, i sonori fischi del pubblico durante il minuto di silenzio in memoria di Giulio Andreotti, scomparso ieri, storico tifoso romanista. MODULO INEDITO - Andreazzoli, privo dello squalificato Balzaretti, propone un modulo inedito e fa un mini turnover: 3-4-1-2 con attacco pesante formato da Destro e Osvaldo supportati da Totti. In mezzo al campo De Rossi e Pjanic con Dodò e Piris esterni. In panchina siedono Lamela, Florenzi e Bradley. Corini risponde con un copertissimo 5-3-2: senza Rigoni (squalificato) in mezzo al campo ci sono Luciano, Cofie ed Hetemaj; in attacco Thereau con Stoian. In difesa gioca Papp dal 1'. Con questi moduli ci si aspetta un assalto della Roma e una difesa a oltranza del Chievo. A tratti è così ma il problema dei giallorossi è che la difesa veneta non sbaglia un colpo e l'attacco pesante capitolino fa solo il solletico a Puggioni & co. Gli esterni Piris e Dodò ci mettono buona volontà ma non riescono mai a servire in modo adeguato con i cross le punte. Quando ci riescono, Andreolli o Dainelli svettano e vincono ogni duello nell'area gialloblù. CHANCE OSVALDO - Per assistere al primo vero tiro in porta del match dobbiamo andare al minuto 34. Il merito è di Totti che lancia sul fondo destro, sulla corsa, Piris: palla rasoterra in area per Osvaldo e tiro di prima intenzione da distanza ravvicinata ma Puggioni devia e salva il Chievo. Gli ospiti difendono bene, come dicevamo; l'idea è quella poi di ripartire in contropiede ma la difesa giallorossa recupera sempre puntuale. Nel finale del primo tempo una punizione centrale e potente di Totti scalda le mani a Puggioni; l'azione prosegue e ci riprova il capitano ma Osvaldo gli ferma la conclusione. LA ROMA CI PROVA - Il secondo tempo si apre in modo vivace. Thereau non controlla in area una gran palla servita da Hetemaj. Sul fronte opposto Osvaldo serve Totti che però al limite dell'area piccola non controlla. Al 4' l'unica giocata degna di nota di Destro che conclude dal limite ma Puggioni blocca il tiro centrale. Il migliore della Roma è Francesco Totti: un suo tiro, deviato, all'8' coglie la parte alta della traversa. Un minuto dopo colpo di testa di Destro, dopo un corner, e Puggioni dice ancora di no. THEREAU NON PERDONA - Dopo questo inizio sprint romanista nella ripresa, il Chievo prende le misure e torna a vincere i duelli personali in area ma anche quelli a centrocampo. Andreazzoli cambia Piris con Florenzi, restando con una sorta di 3-4-3. Corini risponde con Sardo per Frey e il neo entrato limita in modo definitivo Dodò. Poco dopo è il turno di Lamela e di Bradley al posto di Pjanic e Destro. Ma, a parte collezionare corner, la Roma non sfonda più. La stanchezza inizia ad affiorare e con essa gli errori. In questo contesto, le ripartenze del Chievo stavolta sono più efficaci e la Roma rischia dietro. Il pubblico non aiuta fischiando gli errori dei propri beniamini. Proprio al 45' arriva il contropiede vincente dei veneti: Hetemaj se ne va centralmente, palla a sinistra a Dramè che sale e crossa in area in modo perfetto. Lì Castan va a vuoto e Thereau devia al volo in rete. E' il colpo del ko per la Roma che non si rialza più. La corsa all'Europa League adesso è riaperta anche per l'Udinese e per la Lazio. Roma-Chievo 0-1 (0-0) Roma (3-4-1-2): Lobont, Marquinhos, Burdisso, Castan, Piris (10' st Florenzi), De Rossi, Pjanic (27' st Lamela), Dodò, Totti, Destro (32' st Bradley), Osvaldo. (13 Goicoechea, 55 Svedkauskas, 35 Torosidis, 46 Romagnoli, 7 Marquinho, 11 Taddei, 77 Tachtsidis, 20 Perrotta, 17 Nico Lopez, ). All.: Andreazzoli Chievo (5-3-2): Puggioni, Frey (22' st Sardo), Dainelli, Andreolli, Papp, Dramè, Luciano (28' st Seymour), Cofie, Hetemaj, Thereau, Stoian (37' st Vacek). (18 Squizzi, 88 Ujkani, 12 Cesar, 13 Cesar, 17 Sampirisi, 26 Farkas, 5 Guana). All. Corini Arbitro : Peruzzo di Vicenza Reti : 45' st Thereau Angoli : 18 a 2 per la Roma Recupero : 2' e 4' Ammoniti : Piris, Luciano, Stoian, Papp per gioco scorretto Spettatori : 34.620 Argomenti as roma chievo serie a Leggi i commenti I commenti dei lettori 
CITTA' DEL VATICANO - Dal Vaticano un importante impegno nella lotta al riciclaggio. L'Autorità di Informazione Finanziaria (Aif) della Santa Sede ha firmato oggi un Memorandum d'intesa a Washington con il Financial Crimes Enforcement Network (Fincen), la sua controparte alla U.S. Department of Treasury, il Dipartimento del Tesoro americano. L'obiettivo è scambiare informazioni finanziarie nell'ambito degli sforzi per rispettare le norme internazionali contro riciclaggio di denaro e il finanziamento di gruppi terroristici. L'intesa è stata firmata a Washington da René Bruelhart, direttore dell'Autorità d'informazione finanziaria della Santa Sede, e da Jennifer Shasky Calvery della Financial Crimes Enforcement Network (Fincen) del dipartimento del Tesoro. Si tratta del quarto accordo di questo tipo siglato dal Vaticano con un governo straniero. Il comitato Moneyval del Consiglio d'Europa, che sta valutando la trasparenza finanziaria della Santa Sede, ha notato che il Vaticano non ha potuto condividere molte informazioni perché era obbligato a sottoscrivere prima accordi bilaterali del genere. Argomenti vaticano riciclaggio stati uniti - usa 
La torre di controllo del porto di Genova è stata abbattuta da una portacontainer che ha speronato il grattacielo di cemento e vetro alto 54 metri. L'incidente si è verificato poco dopo le 23. La nave Jolly Nero della linea Messina stava uscendo dal porto accompagnata da una 'pilotina', la piccola imbarcazione che segue i mercantili quando manovrano nello scalo. Secondo una prima ricostruzione dell'incidente, uno dei motori della portacontainer si è bloccato improvvisamente costringendo la nave a sbandare verso terra. La parte poppiera del mercantile ha urtato violentemente contro la torre dei piloti  che si è abbattuta su una palazzina vicina sbriciolandosi in tonnellate di detriti. Il bilancio, ancora provvisorio, parla di tre morti, due militari della Capitaneria di porto ed un pilota, quattro feriti, di cui 2 non in pericolo di vita, ma ci sono ancora almeno 4 dispersi per i quali, più passano le ore, più le speranze di ritrovarli in vita diminuiscono. Così ha riassunto il portavoce della Capitaneria, ma il presidente dell'Autorità portuale Luigi Merlo ha parlato invece di sette dispersi, sei militari della guardia Costiera e un dipendenti dei Rimorchiatori. Non è chiaro se i dispersi siano rimasti intrappolati nell'ascensore della palazzina o se siano finiti in mare. Cani addestrati per la ricerca delle vttime dei terremoti, fiutano le macerie per rintracciare possibili sopravvissuti. I feriti sono stati trasportati dal 118 in due ospedali della città, al Galliera e a Villa Scassi, a Sampierdarena. Due di loro non sono in pericolo di vita, uno è stato sottoposto ad intervento chirurgico, un altro ha raggiunto il pronto soccorso in ipotermia perché l'urto della nave contro la torre lo ha sbalzato in mare. La procura di Genova ha aperto un'inchiesta sull'incidente. La nave è stata posta sotto sequestro e il comandante viene ora interrogato dal magistrato di turno, Walter Cutugno che si è recato in porto per raccogliere le prime informazioni. Il sindaco Marco Doria, raggiunto il porto, ha annunciato che sarà proclamato il lutto cittadino. "Ho sentito un fracasso terribile e sono uscito dal mio gabbiotto", dice Roberto, l'addetto all'ingresso di molo Giano, 200 metri dal disastro. "Ho visto una cosa incredibile: la torre dei piloti era inclinata, la nave c'era finita contro e l'aveva abbattuta. Mi sono attaccato al telefono e ho chiamato la centrale operativa. I soccorsi sono stati immediati". La nave che ha investito la torre di controllo dei piloti, la Jolly Nero della società 'Ignazio Messina', ha un dislocamento di 40.594 tonnellate; è lunga 239 metri e ha una larghezza di 30 metri (scheda) : era diretta a Napoli e avrebbe poi fatto rotta per Port Said, in Egitto. Argomenti incidente porto genova jolly nero nave 
PIACENZA - La storia si ripete e avvicina la Rebecchi Nordmeccanica Piacenza allo scudetto femminile di volley. Gara due sembra la fotocopia della sfida precedente e consegna alle emiliane un successo al tie break 3-2 (22-25, 16-25, 25-16, 25-21, 17-15) in circa due ore e un quarto di gioco sull'Imoco Conegliano. Ora Piacenza nella serie conduce due a zero e giovedì alle ore 20.30 al Palaverde in Veneto le biancoblù si giocano il primo match point per portare a casa il tricolore. Per quanto riguarda la squadra allenata da Marco Gaspari tanto da recriminare, per la seconda volta sprecano un vantaggio di due set e non riescono a mettere la parola fine alla gara. Merito anche di una Piacenza che dal terzo set in poi comincia a sciorinare pallavolo di alto livello. Mentre i primi quattro set hanno il predominio delle squadre vincenti, la fase più equilibrata rimane il tie break con finale ai vantaggi e proteste su alcune decisioni arbitrali. Per quanto riguarda la prestazione dei singoli da sottolineare la precisione di Lucia Bosetti, entrata in partita tardi ma impressionante nei momenti che contano. La schiacciatrice confeziona 20 punti e quattro muri. Venti punti anche per la Meijners decisiva al servizio con due ace e tanta battute fastidiose per la ricezione avversaria. Diciannove i punti di Carmen Turlea. Determinanti a centro Manuela Leggeri 12 punti e due muri e Martina Guiggi 11 punti e sei muri. Dall'altra parte incontenibile Nikolova con 24 punti, ma non bastano a spostare l'ago della bilancia dalla parte di Conegliano. Bene Fiorini con 17 punti, che si sveglia nel finale, e la centrale Jenny Barazza con 14 punti e quattro muri. La partenza di Piacenza lascia ben sperare. Le ragazze allenate da coach Caprara giocano in scioltezza e sfruttano bene ogni fondamentale. La reazione del gruppo ospite comincia con l'insidioso servizio della capitana Calloni. Poi arriva il primo sorpasso gialloblù merito di Barcellini. Sale in cattedra Letizia Camera con una perfetta gestione dl potenziale offensivo di Conegliano. Nikolova fa davvero male alla difesa biancoblù e l'Imoco prende il largo. Allora ci prova Ferretti dalla linea dei nove metri a riagguantare le venete. Ma ormai è tardi, punto a Conegliano. Il secondo set diventa, nella fase decisiva, un monologo di Conegliano: le venete fanno spettacolo e riescono con Barcellini al servizio a spaccare il parziale grazie a una serie impressionante di colpi offensivi. Su tutte prezioso il contributo della Nikolova e del muro (tre block decisivi). Le emiliane provano a reagire con Turlea, l'unica tra le sue che viaggia intorno al cinquanta per cento in attacco, e Meijners, per il resto male difesa e ricezione. A questo punto il finale è tutto di marca Imoco. Terzo set, come successo in gara uno, con Piacenza perfetta: gioca una bella pallavolo e prende subito il largo. Le emiliane sono ineccepibili e sbagliano poco. Trovano addirittura sei muri punto a spianare la strada. Sembrano la bella copia della squadra impacciata e fallosa vista nei due set iniziali. In cattedra si rivede Lucia Bosetti, spenta nei parziali precedenti. Dall'altra parte cala l'imprevedibilità di Letizia Camera e l'attacco dell'Imoco ne risente. Rallenta Nikolova e per la squadra allenata da Gaspari cominciano i problemi. Nordmeccanica vince meritatamente e accorcia le distanze. Inizia la rimonta. Quarto set con Piacenza in cattedra. Le emiliani spingono forte e mettono pressione a Conegliano. Le venete, però, in avvio non si scompongono e resistono. Il match diventa bello ed equilibrato con azione prolungate e spettacolari. Le ragazze di Caprara tirano fuori il meglio nei momenti delicati del match e trovano in Lucia Bosetti un punto di riferimento insuperabile. Il contrattacco delle emiliane viaggia oltre il cinquanta per cento. Si va al tie break. Il quinto set da solo vale il prezzo del biglietto. E' il momento in cui si vede una partita giocata punto a punto con tentativi di fuga da una parte e dall'altra. Inevitabile il finale ai vantaggi. REBECCHI NORDMECCANICA PIACENZA - IMOCO VOLLEY CONEGLIANO 3-2 (22-25, 16-25, 25-16, 25-21, 17-15) REBECCHI NORDMECCANICA PIACENZA : Valeriano, Leggeri 12, Turlea 19, Meijners 20, Secolo, Nicolini, Ferretti 2, Sansonna (L), Guiggi 11, Radenkovic, Bosetti 20. All. Caprara IMOCO VOLLEY CONEGLIANO : Agostinetto, Maruotti, Fiorin 17, Camera, Zanotto, Rossetto (L), Calloni 11, Nikolova 24, Crozzolin, Barcellini 14, Barazza 14. Non entrate Daminato. All. Gaspari ARBITRI : Zucca, Vagni NOTE - Spettatori 2800, incasso 21000, durata set: 26', 24', 29', 32', 26'; tot: 137'. Argomenti volley donne conegliano volley piacenza volley Leggi i commenti I commenti dei lettori 
