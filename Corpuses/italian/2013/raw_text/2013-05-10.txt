Una scossa di magnitudo 2.4 è stata registrata alle 20.36 dalla Rete sismica dell'Istituto nazionale di geofisica e vulcanologia, in Irpinia, tra le province di Avellino, Salerno e Potenza. L'evento è stato localizzato ad una profondità di 9.4 chilometri. I comuni più vicini all'epicentro sono Conza della Campania e Sant'Andrea di Conza, in provincia di Avellino; Castelnuovo di Conza, Colliano, Laviano, Santomenna e Valva, in provincia di Salerno; Castelgrande e Pescopagano in provincia di Potenza. 
LIVORNO - Un tris per compiere un bel balzo verso la serie A. E' quello che cala il Livorno, battendo 3-0 il Brescia nell'anticipo della 41esima e penultima giornata di serie B e scavalcando il Verona (impegnato sul terreno della Juve Stabia, trasferta insidiosa) così da portarsi sulla seconda poltrona, quella che può valere la promozione diretta. La sconfitta, invece, allontana le rondinelle dal sogno play off. Belinghieri, uno-due in 25 minuti - Entra davvero subito nel vivo il match del Picchi, che presenta un buon colpo d'occhio pur non essendo esaurito. La prima occasione, dopo 8 minuti, è per i lombardi, con Fiorillo pronto alla deviazione sulla conclusione rasoterra dal limite di Emerson. Tre minuti dopo, però, sono i padroni di casa a passare in vantaggio: il tiro dal limite di Dionisi non pare irresistibile, Arcari però lo smanaccia solo e Belingheri è il più lesto a mettere dentro all'area piccola, bruciando i difensori avversari, sorpresi dall'incertezza del loro portiere. Gli uomini di Calori accusano il colpo e poco dopo metà frazione si ritrovano sotto 2-0. Punizione dalla grande distanza di Emerson, anche in questo caso Arcari respinge corto e per l'attaccante del Livorno è doppietta e 14° centro personale in campionato. Dionisi per il 3-0 - Le rondinelle provano a reagire, ma producono solo un destro di Lasik che si perde sul fondo e, su spiovente da fermo di Scaglia, un colpo di testa di Daprelà che finisce al lato della porta. Il tecnico del Brescia inserisce Sodinha per dare maggior peso all'attacco, ma sono gli amaranto a chiudere i giochi dopo una dozzina di minuti. Al termine di un'azione insistita, è Dionisi a realizzare il 3-0 (anche per lui sigillo numero 13 e record personale tra i cadetti). Con la partita ormai in ghiacciaia, a metà tempo Scaglia sfiora l'incrocio dei pali. Quindi un altro paio di tentativi dei lombardi, ma il risultato non cambia più. E il pubblico dell'Ardenza può festeggiare i suoi beniamini, più vicini al ritorno nella massima serie, mentre in tribuna il presidente Aldo Spinelli se la ride. LIVORNO-BRESCIA 3-0 (2-0) LIVORNO (3-4-1-2): Fiorillo; Bernardini, Emerson, Ceccherini (42' st De Carli); Schiattarella, Luci, Duncan, Lambrughi; Belingheri (44' st Dell'Agnello); Paulinho, Dionisi (38' st Salviato). (Mazzoni, Gemiti, Bigazzi, Molinelli). All. Nicola. BRESCIA (4-3-3): Arcari; Zambelli, De Maio, Caldirola, Daprelà; Lasik (8' st Sodinha), Rossi, Finazzi; Scaglia (25' st Arias), Andrea Caracciolo, Corvia (13' st Benali). (Cragno, Antonio Caracciolo, Picci, Mitrovic). All. Calori. Arbitro : Candussio di Cervignano del Friuli. Reti : pt 11' e 25' Belingheri; st 12' Dionisi. Ammoniti : Caracciolo (B), Lasik (B), Schiattarella (L), Belingheri (L), Rossi (B) e Caldirola (B) per gioco falloso. Angoli : 3-1 per il Livorno, Recupero: 0' e 3'. Spettatori: 9.122 (di cui 2779 abbonati) per un incasso totale di 80.326,82 euro. Note: prima dell'inizio, osservato un minuto di raccoglimento per le vittime del porto di Genova. Argomenti serie b livorno calcio brescia calcio Leggi i commenti I commenti dei lettori 
Apprensione a Carrara dopo l'individuazione del corpo di uno dei due dispersi della tragedia di Genova tra cui il sergente della guardia costiera Gianni Iacoviello, 35 anni, che si trovava nella torre dei piloti abbattuta dalla Jolly Nero. Iacoviello aveva vissuto per 24 anni a Codena, paese a monte di Carrara, assieme ai genitori Flavio e Stella e alle due sorelle gemelle Sara e Simona, che nel 1999  parteciparono al concorso di miss Italia. Iacoviello era stato a Carrara sabato scorso a salutare i genitori e nel pomeriggio era andato al camposcuola di Marina di Carrara dove aveva giocato a basket assieme ai vecchi compagni di una squadra amatoriale carrarese con cui militava alcuni anni fa. Argomenti incidente porto genova 
E’ il giorno del dolore a Portici. Saracinesche abbassate,  attività elettorali sospese e lutto cittadino per ricordare le vittime  della tragedia di San Ciro. Oltre mille persone ai funerali di Maria  Vela, l’insegnante di lettere che spiegava Dante in napoletano,  stessa commozione per l’addio a Concetta Evangelista, la donna che  domenica avrebbe dovuto battezzare la sua prima nipotina. Il crollo  della lastra di pietra lavica, venuta giù dal balcone al primo piano  di palazzo «Gioacchino Evidente», ha cancellato la loro vita in  un attimo. «Maria Vela aveva una fede immensa», dice don Raffaele  Galdiero, parroco della Basilica di San Ciro. «Amava la vita e il prossimo,  però non aveva paura di incontrare Cristo nella vita eterna.  Aveva preparato anche le vesti che avrebbe voluto indossare nel giorno  della morte». In chiesa ci sono amici e i suoi ex alunni. La ricordano  con affetto. «Insegnava Dante in napoletano, lo imparavamo come fosse  un gioco. Grazie a lei ricordiamo ancora i passi della Divina  Commedia». Suo marito Umberto Pasquarelli ha gli occhi gonfi di lacrime,  i figli Marianna, Antonio e Vincenzo gli stanno accanto. In chiesa c’è  anche la sorella Liliana, distrutta dal dolore. E’ l’unica persona  indagata dalla procura di Napoli per il crollo. Anche lei era sul balcone, si  è salvata per miracolo. Portici si ferma due volte. Per Maria  Vela, poi per Concetta Evangelista. Lei, 65 anni, è stata schiacciata dalla  pioggia di pietre. Centinaia di persone le rendono omaggio nella chiesa di  San Pasquale Baylon, la stessa che domani ospiterà i funerali di  Aniello Scognamiglio, la terza vittima. I familiari leggono una  lettera toccante, ricordano la sua gioia per la nascita della prima  nipotina. L’avrebbe battezzata domenica mattina. «Concetta ci lascia  un insegnamento grandioso», dicono i familiari. «Grazie a lei  sappiamo cos’è l’amore». Sono le parole scelte da suo marito Antonio, dai  figli Marco, Fabio e Ciro. E' commosso anche il commissario  prefettizio Pasquale Manzo, che ha voluto partecipare ad entrambi i funerali  nel giorno del dolore. «E’ un momento difficile per tutta la comunità», dice  ricordando la tragedia di corso Garibaldi e quel balcone venuto giù sulla  folla durante la processione di San Ciro. Il suo pensiero va anche  alle famiglie dei feriti. Michele Fiengo e Mariarosaria Taurasi  restano ricoverati all’ospedale Loreto Mare in condizioni gravissime. 

MONZA – C’è la firma di Marco Melandri nella prima sessione di qualifica del round Italia del Mondiale Superbike, disputata oggi all'Autodromo Nazionale di Monza. Lo slittamento degli orari di un’ora e mezza, causato dalla presenza di un residuo di olio in pista al termine delle qualifiche Supersport, ha paradossalmente giovato ai piloti, che hanno così potuto sfruttare appieno la potenza delle loro moto su pista asciutta, dopo il maltempo che ha imperversato nella prima parte di giornata (la sessione di libere del mattino si e' svolta quasi interamente sotto una pioggia battente). PRIME QUALIFICHE: MELANDRI LEADER DAVANTI A REA - Il ravennate (BMW Motorrad GoldBet) ha concluso davanti a tutti il primo turno di prove cronometrate valide per l'accesso alla Superpole di domani, grazie all'ottimo tempo di 1'42"883, precedendo un redivivo Jonathan Rea (Pata Honda World Superbike) e il sempre competitivo Sylvain Guintoli (Aprilia Racing Team), autore di una velocità di punta di 333,6 km/h. In una sessione che ha visto il grip migliorare col passare dei minuti ci sono quattro moto diverse nelle prime quattro posizioni, con il poker d'assi completato da Tom Sykes (Kawasaki Racing Team), fermatosi a soli 11 millesimi di secondo dal francese, attuale leader della classifica. GIUGLIANO 5° E FABRIZIO 6° SU APRILIA PRIVATE - La nota competitività della RSV4 in termini di velocità di punta e' stata mostrata anche da Michel Fabrizio (Red Devils Roma Aprilia), che ha registrato i 331,4 km/h alla fotocellula (identica a quella di Melandri), sesto nella graduatoria dei tempi, preceduto da un altro pilota satellite Aprilia, Davide Giugliano (Althea Racing), mentre al settimo posto figura il vincitore di gara 2 ad Assen, l'irlandese Eugene Laverty con l’altra Aprilia ufficiale. La giornata in chiaroscuro della BMW sulla velocissima pista brianzola e' stata caratterizzata anche dalla spettacolare caduta alla curva 10 di Chaz Davies, la cui S1000 RR ne e' uscita quasi disintegrata. GUINTOLI: “SORPRESO DAL FEELING SUBITO TROVATO” - "Finalmente siamo riusciti a scendere in pista! Ormai da un mese pensavo a questa gara, a guidare la mia RSV4 a Monza, e la pioggia di stamattina oltre al ritardo nel pomeriggio mi hanno frustrato – le parole di Sylvain Guintoli -. Una volta iniziato a girare sono rimasto sorpreso dal feeling con la moto, la mia Aprilia spinge davvero forte e si e' comportata alla grande. Sono sicuro che potremo fare davvero bene in questo weekend". LAVERTY: “PROBLEMI IN FRENATA MA FIDUCIOSO” - Qualche difficoltà in più per il compagno di team, secondo nella classifica iridata. "E' stato un inizio problematico per me oggi, abbiamo avuto qualche problema in frenata, un fattore importante in questa pista nonché una delle mie caratteristiche migliori – spiega Laverty -. Diciamo che di solito a Monza e' facile andare forte dai primi giri, mentre poi diventa difficile trovare gli ultimi decimi: ho la sensazione che per noi sara' il contrario. La mia fiducia rimane comunque immutata, visto che abbiamo ben chiaro il problema e ci adopereremo per recuperare in vista di domani". Argomenti superbike gp monza marco melandri Leggi i commenti I commenti dei lettori 
ROMA - Fattore campo rispettato in gara 1 dei primi due quarti di finale dei playoff scudetto di basket maschile. La Cimberio Varese ha battuto 92-74 l'Umana Venezia, spinta dai 25 punti per Green. In doppia cifra anche Durston (16), Banks (12) e Polonara (11). Tra i lagunari 14 punti per Szewczyk, 13 per Clark e 12 Diawara. Nell'altro quarto, l'EA7 Emporio Armani ha superato di 24 lunghezze i campioni in carica del Montepaschi Siena, ai quali non sono bastati i 30 di bottino personale di Christmas, massimo realizzatore dell'incontro. Il secondo atto della serie è in programma domenica, ancora in casa di Varese (ore 17.30) e Milano (ore 19). MILANO-SIENA 103-79 Milano conferma il buon stato di forma con cui ha chiuso la regular season (11 vinte e solo 4 perse nel girone di ritorno) travolgendo per 103-79 proprio la rivale che l'ha piegata nelle ultime tre finali scudetto su quattro. E' un'altra Siena, pero', rispetto a quella capace di vincere 6 titoli in fila, e un'altra Milano quella in grado di arrivare in vantaggio anche di 29 punti. L'EA7 parte in quarta e la Mens Sana subisce soprattutto sull'asse Green-Bourousis, col folletto americano che prova a pungere il diretto avversario Brown prima che sia lui a prendere in mano la partita. Il gioco dei toscani si inceppa sul nascere e anche quando riescono a contenere le penetrazioni, l'Olimpia ne approfitta aprendo il campo e punendo puntualmente le rotazioni col tiro dalla distanza (52% dall'arco alla fine). E Scariolo trova un buon contributo anche dalla panchina. Quando non è possibile correre, si attacca il cuore dell'area (48 a 28 il saldo dei punti in vernice). Una supremazia, quella milanese, evidente anche a rimbalzo, coi biancorossi che dominano i tabelloni 40 a 24. Nel tentativo di recuperare Siena si affida a un tiro da fuori che la tradisce ripetutamente (27 per cento da 3) e paga un Bobby Brown, suo uomo chiave, in serata decisamente no (vanificando i 30 del compagno di reparto Christmas). VARESE-VENEZIA 92-74 La Cimberio si impone in gara 1 dei quarti di finale contro l'Umana per 92-74 grazie a uno strepitoso Green (25 punti) e agli eccellenti Banks (12) e Dunston (16). Venezia cede a testa alta con Szewczyk e l'ex Diawara sugli scudi. Partono forte i padroni di casa, che dopo un minuto infiammano il PalaWhirlpool con due schiacciatone di Dunston e Green. Venezia non ci sta e cerca di mantenere il contatto e il primo quarto si chiude sul 24-18 per i locali. Marconato segna 6 punti in sequenza, con un parziale di 9-0 per Venezia, in avvio del secondo tempo portando gli ospiti sul + 3, ma all'intervallo lungo i padroni di casa sono avanti di 5 (45-40) cercando poi di allungare nel terzo periodo (+11) e +14 al 26', con la Vitucci's band capace di chiudere il tempino sul 73-59. Gli ospiti non mollano e controbattono azione su azione. A cinque dal termine Varese è avanti di 9 e cerca l'allungo vincente portandosi sul + 15 quando ci sono da giocare ancora 180 secondi. E nel finale è passerella per tutti. MILANO-SIENA 100-79 (25-22, 48-38, 77-55) MILANO: Giachetti, Hairston 20, Fotsis 5, Chiotti ne, Bourousis 14, Melli 7, Mensah-Bonsu 13, Bremer 13, Gentile 16, Green 6, Radosevic 2, Basile 7. All.: Scariolo. MONTEPASCHI SIENA: Brown 13, Eze 7, Carraretto 1, Rasic, Kangur 2, Sanikidze, Ress 2, Ortner 8, Lechthaler ne, Hackett 9, Christmas 30, Moss 7. All.: Banchi. ARBITRI: Mattioli, Sahin, Vicino. NOTE - Tiri liberi: Milano 14/25, Siena 17/19. Tiri da 3 punti: Milano 11/21, Siena 8/30. Rimbalzi Milano 40, Siena 24. Usciti per 5 falli: Kangur a 38' 12''. Falli tecnici: Brown a 39' 40''. Falli antisportivi: nessuno. Spettatori: 5100. VARESE-VENEZIA 92-74 (24-18, 45-40, 73-59) CIMBERIO VARESE: Sakota 6, Banks 12, Rush 5, Talts 6, De Nicolao 2, Green 25, Cerella 2, Ere 7, Polonara 11, Dunston 16. Ne Balanzoni e Bertoglio. All. Vitucci. UMANA VENEZIA: Clark 13, Bulleri, Diawara 12, Marconato 8, Zoroski, Szewczyk 14, Young 7, Bowers 2, Rosselli 8, Magro 4, Hubakek 6. Ne Candussi. All. Mazzon. ARBITRI: Sabetta, Giansanti, Mazzoni. NOTE - Tiri liberi: Cimberio 15 su 16, Umana 9 su 15. Tiri da tre punti: Cimberio 9 su 24, Umana 5 su 20. Rimbalzi: Cimberio 33, Umana 41. Usciti per 5 falli: nessuno. Spettatori: 3788. Argomenti basket playoff milano basket montepaschi siena varese basket venezia basket Leggi i commenti I commenti dei lettori 

Autobus Eav fuori controllo a Monte di Procida. Il mezzo, senza conducente a bordo, si è schiantato contro una paninoteca in via Panoramica dopo una folle corsa. E' il secondo incidente grave nel giro di un mese per l'azienda. Il primo risale al 6 aprile scorso, quando un autobus Eav si schiantò contro il deposito di via Galileo Ferraris per un guasto ai freni. "Si aspetta il morto per provvedere alla manutenzione?" protestano i sindacati. Cause e responsabilità dell'incidente verificatosi a Monte di Procida sono ancora da accertare. "Ero pronto a partire dal capolinea di Monte di Procida per effettuare il servizio  -  racconta ancora sotto choc Ignazio Nola, l'autista del mezzo  -  Dopo aver chiesto la sostituzione di un bus guasto, mi è stato affidato un secondo mezzo che però presentava problemi alle porte. Ho chiamato l'officina, mi è stato detto di resettare il mezzo che era a motore acceso e con il freno a mano inserito. Appena ho provveduto al reset, l'autobus ha cominciato a scendere.... Mi sono messo a correre per cercare di fermarlo, ma è stato tutto inutile". Il capolinea di Monte di Procida si trova sulla via Panoramica, in una strada in discesa. Stando al racconto dell'autista, il freno a mano si sarebbe disinserito dopo il reset. "Il mezzo ha sfiorato i muri dei palazzi e il cancello di una scuola prima di impattare contro la paninoteca  -  continua Nola  -  Sono terrorizzato, poteva finire in tragedia. Non possiamo andare avanti così, è un gioco al massacro. Bisogna garantire la manutenzione ai mezzi e la sicurezza al personale". Nola è stato portato via in ambulanza. "Per fortuna non si è ferito nessuno  -  aggiunge Paciello, sindacalista della Faisa Cisal -  Avevo già allertato l'azienda sulla necessità di manutenzione. Gli autobus funzionanti sono pochi e utilizzati troppo a lungo. Ho chiesto un incontro ai dirigenti". Il parabrezza del mezzo è distrutto, danni anche all'area esterna della paninoteca. Ora bisognerà verificare la dinamica dell'incidente, oltre che accertare cause e responsabilità. Argomenti eav bus incidenti stradali 
