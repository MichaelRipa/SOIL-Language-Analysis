ROMA - La finale di Coppa Italia di volley femminile sarà Mc Carnaghi Villa Cortese-Rebecchi Nordmeccanica Piacenza. Appuntamento domenica alle ore 17. Nelle due gare di semifinale tante emozioni e una parziale sorpresa: la sconfitta della Unendo Yamamay contro Villa Cortese 2-3 (21-25, 25-23, 22-25, 25-19, 11-15). Una sfida ricca di colpi di scena che lancia la giovane formazione biancoblù. Tutto secondo pronostico, viceversa, nel secondo match con la Foppapedretti Bergamo che, senza la Diouf, crolla sotto i colpi della Rebecchi Nordmeccanica Piacenza 1-3 (19-25, 25-19, 14-25, 19-25). Per gli emiliani seconda finale di fila, dopo la debacle l'anno scorso contro Busto Arsizio. Una finale particolare soprattutto per l'allenatore Gianni Caprara, fino a poco tempo fa sulla panchina di Villa Cortese. Poi esonerato e chiamato alla Nordmeccanica per sostituire Davide Mazzanti. Ma l'immagine più bella è quella che accomuna tutte le atlete nell'indossare la maglia forza Anza, prima delle gare. Un saluto a Sara Anzanello, centrale azzurra ed ex capitano di Vila Cortese, che oggi ha subito un trapianto di fegato. Due ore e undici minuti nella prima semifinale per consacrare la Mc Carnaghi Villa Cortese e consegnare alla stagione un passo falso pesante della corazzata Unendo Yamamay Busto Arsizio. Il derby lombardo premia per la prima volta in questo anno sportivo le ragazze allenate da Mauro Chiappafreddo. La trionfale stagione 2012 di Busto Arsizio è lontano, adesso le farfalle devono fare i conti con la dura realtà e lasciare per strada uno degli obiettivi nazionali. Dopo il terzo posto in Europa, arriva un inatteso stop che premia comunque la squadra migliore vista nella semifinale di Coppa Italia. Villa Cortese conferma il buon feeling con il trofeo nazionale, conquistato due volte di fila (2010 e 2011). Il match mantiene le promesse della vigilia e, come ogni sfida tra i due club, regala emozioni e spettacolo ai circa cinquemila spettatori presenti al palazzetto di Varese. Per quanto riguarda le prodezze personali Klineman trascina con 19 punti le compagne, determinante quando c'è da chiudere un punto importante. La giocatrice è ben sostenuta da Barun (17 punti), Grazaro 12 punti e Caterina Bosetti con 10 punti. Ottima la regia della Rondon. Nel gruppo delle farfalle la Kozuch realizza 20 punti, top scorer della sfida, ma con un basso 38 per cento in attacco. A spingere Busto pure la Bauer 19 punti, Arrighetti 17 punti e Brinker 16 punti. La Mc Carnaghi parte veloce e scappa via, come sua consuetudine, ma questa volta le bustocche soffrono il gioco delle biancoblù. Infatti la rimonta della Yamamay non si completa e il primo parziale è di marca Villa Cortese con punto decisivo di Alix Klineman. Invece nel secondo set si rivede la potenza e la classe delle campionesse d'Italia e detentrici della Coppa Italia. Un parziale lungo con azioni prolungate e combattute. Un muro della Arrighetti firma il pareggio. Nel terzo set ancora le cortesine avanti e la Yamamay costretta a inseguire e accelerare le giocate. In questa fase la grinta di Caterina Bosetti spinge le compagne di squadra, ma non basta. Busto rimonta e si va a un finale da brividi. Vince Villa Cortese e seconda opportunità per scappare via. Nel quarto set l'esperienza della capolista della serie A1 è fondamentale per non perdere la testa e, nonostante qualche momento di confusione, Busto Arsizio rimanda tutto al tie break. Quinto set con parteza una di fianco all'altra e a cambiare l'inerzia del match basta veramente un episodio. Un attacco da seconda linea per vie centrali della Kozuch gettato via apre la strada a Villa Cortese. Anche se si tratta di un solo break di vantaggio le atlete biancoblù riescono a capitalizzare bene il vantaggio e fanno festa. La seconda sfida è meno equilibrata della prima. Piacenza è padrona del campo, con un solo passo falso nel secondo parziale. La differenza in campo emerge soprattutto a muro con 18 block vincenti della squadra di Caprara contro i sei delle rossoblù orobiche. Le emiliane sono sontuose con Turlea capace di mettere a terra 19 palloni, con Lucia Bosetti (16 punti) e Martina Guiggi (14 punti e sette muri) difficile da superare per le attaccanti avversarie. La Foppapedretti si illude nel secondo set, vinto bene e con grande determinazione. Ma per il resto solo tante difficoltà e addio sogno di portare a casa la sesta vittoria nella competizione. Coach Lavarini non rischia l'acciaccata Diouf e come opposto propone l'americana Blair Brown (13 punti). Ci provano a turno anche Blagojevic 13 punti e Di Iulio 14 punti. La musica non cambia. Non bastano le alchimie tattiche con il cambio di diagonale e l'ingresso di Balbomi e Klisura per Brown e Weiss a cambiare l'inerzia. Per il tecnico delle emiliane Caprara, quindi, una sfida particolarmente sentita, contro le ragazze che ha allenato fino a pochissimo tempo fa: "Sicuramente non sarà una partita normale, per me ma anche per loro - afferma Caprara - Se sarà un vantaggio conoscerle? Direi che la finale sarà più di questo, loro hanno qualcosa in più fisicamente, noi tecnicamente". Trentacinquesima Coppa Italia A1 Semifinali. Unendo Yamamay Busto Arsizio-Mc Carnaghi Villa Cortese 2-3 Foppapedretti Bergamo-Rebecchi Nordmeccanica Piacenza 1-3 Finale. Domenica ore 17 Mc Carnaghi Villa Cortese-Rebecchi Nordmeccanica Piacenza Sedicesima Coppa Italia A2 Finale. Domenica ore 14.30 Ihf Volley Frosinone-Pomì Casalmaggiore Le partite saranno trasmesse in diretta da RaiSport Argomenti volley donne coppa italia Leggi i commenti I commenti dei lettori 
ROMA  - Una sorpresa e un risultato secondo pronostico nei due anticipi della 23/a giornata del massimo campionato di pallacanestro maschile, andati in scena sabato sera. MILANO-CREMONA 78-81 Sull'insolito campo casalingo di Desio l'Olimpia Milano perde in volata contro la Vanoli Cremona (81-78) e non riesce a centrare il terzo successo consecutivo in campionato. Una battuta d'arresto per un'EA7 che vantava il miglior record della Serie A nel girone di ritorno (6 vittorie e 1 sola sconfitta) e che, anche se penalizzata dai tanti infortuni, non riesce a sconfiggere un avversario alla portata. La squadra di Scariolo ha pagato l'assenza dei suoi punti di riferimento, soprattutto in attacco. A partire da Bourousis, rallentato dagli strascichi di un virus intestinale e incapace di incidere come al solito. Approfittando del prolungato minutaggio di Radosevic e dell'assenza di Chiotti, operato per un problema agli occhi, la Vanoli si impossessa dell'area avversaria, trascinata dalle giocate della sua coppia di lunghi croati. Peric è il miglior marcatore dell'incontro, con 23 punti, e Stipanovic il miglior rimbalzista, a quota 12. Senza dimenticare i piccoli americani, ovvero Chase (autore di 22 punti, con 6/7 dall'arco) e Johnson, entrambi sotto il metro e ottanta, che dominano il terzo quarto infilando una serie di tiri da fuori che riportano Cremona dal meno 12 di inizio ripresa al più 1 in apertura di ultima frazione. A questo punto è l'Olimpia a dover inseguire e quando si arriva al fallo sistematico l'EA7 si auto condanna con un fatale 0/4 dalla lunetta (doppi errori di Bremer e Gentile). L'ultima soddisfazione ai liberi se la toglie invece un ex con qualcosa da dimostrare, Luca Vitali, che porta i suoi sul più 3 finale. ROMA-VENEZIA 74-69 Dopo l'exploit di lunedì sera a Siena, l'Acea Roma fa suo anche l'insolito anticipo (deciso quando ancora non si sapeva quando sarebbe stato eletto il nuovo Papa...) della 23/a giornata di Serie A contro l'Umana Reyer Venezia e consolida il terzo posto in classifica, utilissimo in ottica play off. Al Pala Tiziano finisce 74-69 grazie a una buona prova di Lawal (22 punti a referto), lungo molto prezioso ai capitolini nel primo periodo di fronte alla partenza a razzo degli avversari (sopra 25-17 al 10'). Poco prima dalla pausa lunga arriva il primo vantaggio dei padroni di casa (28-27) che, trascinati dai 2mila sugli spalti, incrementano poi con capitan Datome (33-27 con un parziale di 14-0), fino al 36-32 con cui si torna negli spogliatoi. La squadra di Mazzon non molla e nella ripresa trova il canestro del pareggio con Szewczyk (36-36). Ma Roma, dalla distanza, riesce a bucare la retina con più precisione e sul finire del periodo, grazie a un fallo antisportivo di Hubalek su Jones, ritorna avanti di 6 (51-45), chiudendo la frazione sul 55-51 in suo favore. Venezia tiene duro e l'ultimo quarto si combatte punto a punto, con festa finale dell'Acea. MILANO-CREMONA 78-81 (20-18, 43-36, 58-56) MILANO: Giachetti, Hairston 11, Fotsis, Piva ne, Bourousis 7, Restelli ne, Melli 7, Bremer 11, Gentile 15, Green 13, Radosevic 14, Basile. All.: Scariolo. CREMONA : Peric 23, Chase 22, Vitali 13, Speronello ne, Kotti, Jackson 5, Belloni ne, Johnson 10, Harris 2, Conti ne, Stipanovic 6, Cazzaniga ne. All.: Gresta. ARBITRI : Chiari, Lo Guzzo, Caiazza. NOTE - Tiri liberi: Milano 18/28, Cremona 10/12. Tiri da 3 punti: Milano 6/16, Cremona 9/21. Rimbalzi Milano 42, Cremona 41. Usciti per 5 falli: Stipanovic a 37' 43''. Falli tecnici: nessuno. Falli antisportivi: Stipanovic a 14' 16''. Spettatori: 5000. ROMA-VENEZIA 74-69 (17-25, 36-32, 55-51) ROMA: Goss 9, Jones 13, D'Ercole 3, Datome 17, Taylor 6, Lawal 22, Czyz, Lorant 4. N. e.: Tambone, Tonolli, Gorrieri, Aden. All.: Calvani. VENEZIA: Clark 22, Bulleri 3, Marconato 2, Zoroski, Szewczyk 18, Young 4, Bowers 6, Rosselli 8, Magro 2, Hubalek 4, Candussi. N. e.: Diawara. All. Mazzon. ARBITRI: Begnis, Vicino, Biggi. NOTE - Tiri liberi: Roma 10/19, Venezia 6/6. Tiri da tre: Roma 6/15, Venezia 7/20. Rimbalzi: Roma 33, Venezia 36. Usciti per 5 falli: nessuno. Argomenti basket acea roma armani milano Leggi i commenti I commenti dei lettori 
INDIAN WELLS  - C'è poco da dire, Rafael Nadal è tornato. Anzi, vedendo il livello di competitività già raggiunto, verrebbe da dire, che sembra quasi non essere uscito dal circuito. Al primo torneo sul cemento dopo 12 mesi, il tennista spagnolo trova immediatamente la finale nel "BNP Paribas Open", primo Atp Masters 1000 della stagione, dotato di un montepremi di cinque milioni di dollari e in dirittura d'arrivo sui campi di Indian Wells. Il mancino di Manacor, quinta testa di serie, dopo le convincenti vittorie su Gulbis e Federer, ha battuto per 6-4 7-5 il ceco Tomas Berdych, n.6 del seeding, nella prima semifinale del programma californiano di sabato. In finale incontrerà l'argentino Juan Martin del Potro, n.7 del tabellone, che ha battuto 4-6 6-4 6-4 il serbo Novak Djokovic: è il primo ko della stagione per il n.1 al mondo e arriva dopo una serie di 22 vittorie. Ma torniamo a Nadal. Da quando è rientrato a Vina del Mar, lo spagnolo ha già  compilato un record impressionante: 17 vittorie e un'unica sconfitta (la  rocambolesca finale con Zeballos in Cile), con una striscia attiva di  13 partite vinte consecutivamente. Sarà la sua quarta finale a Indian  Wells, dove ha già vinto nel 2009 e nel 2007, e la 75esima in totale di  una carriera che sembra di nuovo in carreggiata BERDYCH NERVOSO E FALLOSO NEI MOMENTI CHIAVE - A onor del vero, Berdych ha disputato un incontro tutt'altro che impeccabile, mostrandosi spesso falloso e nervoso nelle fasi decisive del match. E' un'ulteriore notizia positiva per Nadal: l'effetto psicologico che la sua presenza sul campo incute nella mente degli avversari è ancora del tutto intatta. La vittoria del maiorchino è maturata in un primo set controllato ancor più agevolmente di quanto non dica il punteggio, con lo spagnolo che ha conquistato il break decisivo sul 3 pari, e con un secondo parziale vinto in rimonta. Rafa non ha offerto nessuna palla break nel corso del primo set, davvero a senso unico. NADAL RECUPERA DAL 3-5 NEL SECONDO SET - Ben più altalenante il corso del secondo parziale: Berdych, più propositivo, è finalmente riuscito ad arrivare a palla break sul 4-3 in suo favore, trasformandola. Il game successivo, in cui avrebbe dovuto servire per portare la partita al terzo, si è risolto però in un disastro - condito da un doppio fallo e tre errori - che ha rimesso in corsa Nadal. Come ha colto il timore dell'avversario, lo spagnolo lo ha azzannato: con crescente aggressività, Rafa ha prima pareggiato i conti sul 5 pari, poi ha dato la spallata decisiva alla partita conquistando un nuovo break. Vincendo il game più laborioso di tutto l'incontro, in cui ha salvato tre palle del controbreak a Berdych prima di chiudere per 7-5. Argomenti indian wells tennis rafael nadal novak djokovic Leggi i commenti I commenti dei lettori 
Alla fine è la Juve a portarsi a casa l’intera posta in palio della partita da un milione di euro di incasso, la più attesa dal popolo rossoblù. Si parla di una sconfitta, a conti fatti giusta, ma non di una disfatta. Il Bologna ha giocato una discreta gara, magari un po’ troppo nervosa a tratti, quasi che la carica accumulata non abbia fatto solo bene. La Juve però è stata più forte, e cinica nello sfruttare gli unici due veri sbandamenti della difesa rossoblù, protagonista un Naldo che dopo il buon esordio a Milano ha avuto un impatto disastroso. A voler essere severi, la svolta, in negativo, la dà la scelta di Pioli di passare alla difesa a tre a inizio ripresa, con l’inserimento proprio di Naldo per aiutare Cherubin in difficoltà su Giovinco. Ed è proprio il nuovo entrato a combinarla grossa, lasciandosi scappare troppo facilmente Vucinic sul gol che spiana la strada al successo bianconero. A tu per tu con Curci, segnare è un gioco da ragazzi per il montenegrino, che quella porta l’aveva infilata già l’anno scorso. E pure nel secondo gol Naldo perde Marchisio nel triangolo con Vucinic che porta l’azzurro a infilare Curci. Anche se qui la responsabilità è pure di Morleo che tiene tutti in gioco. Restando nei limiti della civiltà, come da copione il pubblico rumoreggia nei momenti più caldi, ma Bergonzi lascia dubbi più che altro sulla gestione dei cartellini (ritarda il giallo a Peluso, autore di quattro falli in 20’, grazia prima il diffidato Chiellini e al 60’ il già ammonito Perez). Giusta anche la chiamata sul gol annullato al 51’ a Gilardino per fuorigioco. È sulla linea mediana che la Juve vince la partita, come capita quasi sempre. Quando Marchisio, il migliore (oltre al gol, l’assist a Vucinic), si inserisce con o senza palla, o quando Pirlo riesce a sfuggire alla pressione di Diamanti. Cosa che per la verità capita spesso. Alino inizia bene, poi perde lucidità e guadagna solo nervosismo (da arancione l’intervento su Vucinic a palla lontana sull’1-0). Al 6’ è però solo Chiellini a negargli la rete che poteva cambiare tutto, deviando con la coscia il suo tap-in da lontano a porta vuota, dopo che Buffon aveva salvato su Gilardino lanciato verso la porta (l’intervento è sul pallone). Il più pericoloso della Juve è Giovinco, che nel primo tempo fa le prove con una serpentina in area conclusa debolmente, poi nella ripresa cresce e fa girare la testa a Cherubin. Prima al 47’ lo aggira e sfiora il palo con un tiro che fa gridare al gol la curva bianconera, poi al 54’ lo salta secco, e stavolta ci vuole un grande intervento di Curci. La Juve aspetta il momento, rischia poco e alla fine colpisce, sull’asse Vucinic-Marchisio, che si scambiano i ruoli da assist-man e finalizzatore, in un uno-due che stende il Bologna. La reazione è tutta in un tiro da fuori di Moscardelli, mentre in contropiede la Juve punge ancora, cercando di dilagare. Ma sarebbe oggettivamente troppo per un Bologna che esce dalla sua serata di gala sconfitto ma senza perdere l’ottimismo. Bologna-Juventus 0-2 Bologna (4-2-3-1): Curci, Garics (24’ st Christodoulopoulos), Antonsson, Cherubin, Morleo, Perez, Taider, Kone (12’ st Naldo), Diamanti, Gabbiadini, Gilardino (29’ st Moscardelli). A disp: Agliardi, Lombardi, Carvalho, Motta, Guarente, Krhin, Pazienza, Abero, Pasquato. All: Pioli Juventus (3-5-2): Buffon, Barzagli, Bonucci, Chiellini, Padoin, Vidal (45’ st Quagliarella), Pirlo, Marchisio, Peluso, Giovinco (31’ st Pogba), Vucinic (37’ st Matri). A disp: Storari, Caceres, Asamoah, De Ceglie, Marrone, Isla, Lichtsteiner, Giaccherini, Anelka. All: Conte Arbitro: Bergonzi di Genova Reti: 16’ st Vucinic, 28’ st Marchisio Note: ammoniti Peluso, Antonsson, Perez, Diamanti, Padoin, Vidal. Spettatori 34.415 
Argomenti serie a bologna fc juventus fc Leggi i commenti I commenti dei lettori 
BOLOGNA - Nella sera in cui ha mosso un'altra ampia falcata verso lo scudetto,  Antonio Conte ha anche operato un distacco probabilmente definitivo con  l'Italia non juventina. "Forse l'unica soluzione è andare all'estero,  lontano da tutto questo". Tutto questo? Cosa spinge Conte lontano da  qui? "Non ho più neanche la libertà di esultare come, quando e con chi  voglio. Sono stato criticato perché a Bologna ho festeggiato con i miei  tifosi, ma nessuno fa neanche più caso che al nostro pullman tirano di  tutto ogni volta che entriamo in uno stadio. Sabato sera c'erano  genitori che ci insultavano con bimbi piccoli in braccio, altri ci  tiravano i bastoni: di questo bisognerebbe vergognarsi, non di un  allenatore che esulta con la sua gente. Mettessero le telecamere fuori  dagli stadi, invece che negli spogliatoi ". Dev'essere stata la goccia che ha fatto traboccare il risentimento di  Conte. "Passi quello che ci hanno fatto a Napoli, che è una città che ha  dei problemi e dove la gente non riesce a trovare un lavoro. Ma se  queste cose succedono anche in un posto civile come Bologna,  allora è  finita". E allora, ribadisce l'allenatore della Juventus, è meglio  scappare. "Ho una moglie e una figlia, ma a Firenze non posso andare, a  Bologna non posso andare, a Napoli non posso andare. E a quel punto uno  prende e se ne va, che fa prima". SUCCESSO PESANTE  - Archiviata l'amarezza, Conte torna a parlare del match, vinto brillantemente contro un Bologna in forma. "Siamo una macchina che viaggia spedita, già dallo scorso anno: facciamo  cose importanti e dobbiamo continuare. Quello di oggi è un grande passo  avanti ma non abbiamo vinto, mancano nove partite per tagliare il  traguardo. Siamo meritatamente in testa, schiacciamo ancora  sull'acceleratore, ricordando sempre il sogno Champions League". "Peluso e Padoin oggi hanno interpretato alla perfezione i dettami tattici. Abbiamo preparato bene la gara e il Bologna ci ha messo in grande difficoltà. Volevamo vincere, oggi c'era un grande rischio, contro una squadra in forma, lo stesso Pioli sentiva il momento come positivo. Perdendo oggi avremmo dato input positivi a chi insegue, i tre punti di oggi sono importanti e meritati, sono contento. Siamo la miglior difesa e il miglior attacco, visto che la Roma ha nel suo conto 3 gol a tavolino: giochiamo divertendoci e con grande organizzazione tattica, sono orgoglioso". BUFFON: SEGNALE IMPORTANTE  - La vittoria sul Bologna fa felice anche Gigi Buffon, che ha chiuso con la porta inviolata. "Mancano ancora diverse gare difficili ma quello di stasera è un segnale importante: era una gara che valeva più dei canonici tre punti, come quella di domenica scorsa. Siamo quasi campioni? Non esiste, o lo si è del tutto o non lo si è per niente. Le cose a metà non accontentano nessuno. La Champions? Ci rispetteranno, ma il Bayern ha certezze, siamo pronti a giocarci contro nel miglior modo possibile. Per noi è già un grande traguardo". Argomenti serie a juventus fc antonio conte gianluigi buffon Leggi i commenti I commenti dei lettori 
BOLOGNA - "La Juventus è una grandissima squadra, ha vinto meritatamente e ha dimostrato di essere la formazione più forte in Italia. Detto questo, ritengo eccessiva l'esultanza di Conte, che non era rivolta solo al settore ospiti". Stefano Pioli parte dalla coda, facendo i complimenti agli avversari e spiegando la sua discussione finale con lo staff bianconero. "Lui sostiene di aver fatto una cosa normale, io gli ho esposto il mio pensiero e ci siamo chiariti, nient'altro". NON MI PENTO DELLE SCELTE  - Il tecnico del Bologna analizza lo 0-2 maturato contro la Juventus, difendendo le sue decisioni tattiche. "Abbiamo giocato con grande intensità e convinzione, siamo in un buon momento. Speravamo di creare qualcosa in più, i ragazzi hanno fatto quello che dovevano, purtroppo la Juventus non ci ha concesso nulla. Appena siamo calati hanno preso campo. Le scelte ti portano vantaggi e svantaggi, quando ho inserito un difensore al posto di Kone abbiamo subito gol, era il momento in cui volevo dare solidità tattica ai ragazzi. Eravamo in partita, pur soffrendo, e dispiace per come la squadra ha preso la rete del vantaggio. Rifarei tutto quello che ho fatto". PENSO SOLO AL BOLOGNA  - I tre successi consecutivi dei felsinei avevano lanciato il nome di Pioli sulle prime pagine dei giornali, come potenziale successore di Mazzarri al Napoli: l'allenatore spegne ogni tipo di dibattito. "Dopo aver perso con il Catania nessuno ne parlava. Devo rimanere concentrato su questo campionato, siamo vicini alla salvezza ma non l'abbiamo ancora ottenuta. Se dicessi di non essere ambizioso mentirei, quello che conta ora però è la permanenza in A del Bologna, poi succederà quel che succederà. Le voci di mercato non le metto in giro io, bisognerà rimanere concentrati, la sosta delle Nazionali ci aiuterà, siamo pronti per ripartire forte". Argomenti bologna fc serie a stefano pioli Leggi i commenti I commenti dei lettori 
