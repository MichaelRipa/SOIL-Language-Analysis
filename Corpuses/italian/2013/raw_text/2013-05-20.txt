OKLAHOMA CITY - Un nuovo tornado di dimensioni gigantesche, 3,2 chilometri di diametro, si è abbattuto sulla periferia di Oklahoma City distruggendo tutto quello che ha trovato sul suo percorso. Cnn riferisce di sei morti. Fonti ufficiali parlano di almeno 200 persone rimaste ferite in modo non grave. La situazione che preoccupa di più è quella di una scuola elementare nel sobborgo di Moore in cui sarebbero intrappolati almeno 75 bambini: si erano riparati in un rifugio le cui uscite sono state ricoperte dalle macerie. "Neanche una parete della scuola è rimasta in piedi", racconta un testimone. Una trentina di piccoli sono stati già tratti in salvo e i soccorritori stanno cercando di tirar fuori tutti gli altri. Le immagini diffuse dalle tv mostrano due scuole completamente  distrutte, un cinema e un ospedale gravemente danneggiati, almeno un  edificio in fiamme, interi isolati con centinaia di case rase al suolo,  macchine sollevate in aria e poi ricadute a terra a decine di metri di  distanza, oltre ad alberi e pali della luce abbattuti. La Cnn parla di situazione "catastrofica". Secondo il National Weather Service, ci sono un 10% di possibilità che tornado si formino in Texas, Arkansas, Kansas, Missouri w Illinois, e il 5% che colpiscano in Wisconsin, Indiana, Michigan e Iowa. Nel weekend alcuni tornado avevano colpito altri Stati del Midwest degli  Stati Uniti, in particolare il Kansas e l'Iowa, provocando la due morti e 40 feriti, oltre a gravi danni. Argomenti tornado usa oklahoma city tornado stati uniti - usa 
CANNES - Alla fine, un lungo applauso. Positiva l'accoglienza della stampa internazionale alla proiezione di La grande bellezza di Paolo Sorrentino, attesissimo qui al Festival di Cannes. Nei giorni scorsi erano trapelate recensioni francesi contrastanti. La stroncatura feroce di Cahiers du Cinema e le lodi di Première . All'uscita dalla sala del Debussy molti giornalisti della stampa internazionale dicono che il film è piaciuto. "Bello e triste", "Melanconico e riuscito". Un critico belga dice: "Dopo la Roma di Fellini ecco la Roma di Sorrentino. Belle le immagini, le musiche, il racconto della vacuità di uno stile di vita". Divisi i due greci. A uno il film non è piaciuto: "Una copia meno riuscita di Fellini, ma non lo scriva perché domani ho un'intervista", l'altro invece l'ha amato moltissimo, "mi ha fatto ridere, poi mi ha lasciato un grande senso di tristezza. E di bellezza. E' girato benissimo". [[ge:rep-locali:repubblica:59262191]] Nel corso del film, lungo due ore e mezzo, un ritratto della Roma cafona, ricca e decadente, popolata di una umanità volgare, donne rifatte e uomini da poco, qualche giovane giornalista si è eclissato. "Il film è lungo", "incomprensibile". Ma la gran parte dei critici, a fine proiezione, ha avuto parole di apprezzamento. "Mi pare che il protagonista Toni Servillo sia straordinario. E' apparentemente convinto di quanto sia bella la sua vita, ma invece la sua vita non è così bella", dice un recensore argentino. "Prima di tutto è filmato in un modo straordinario. Erano anni che non vedevo un film girato a Roma e fatto così bene", dice la giornalista di una testata tedesca. "Davvero bellissimo  -  dice il giornalista dell' Irish Time - è davvero molto triste e nello stesso tempo divertente, ha uno stile surreale ma in realtà è pieno di senso. E' bello, come lo era Il Divo . Anche se il suo è un cinema in cui al centro c'è il regista, l'attore protagonista era bravissimo". "Mi è piaciuta - dice il critico danese - la ricerca del senso della sua vita e della bellezza del protagonista. E il modo in cui ha usato la musica". C'è chi dice "mi è piaciuto, ma non sono ancora in grado si spiegarlo. Ci devo pensare". LEGGI: L'INIZIO DELLA SCENEGGIATURA LA SCHEDA DEL FILM / LE FOTO Il regista Paolo Sorrentino è già alla Croisette, ha intervistato da giornalista i colleghi Fratelli Coen, anche loro in concorso, e visto il film di Valeria Bruni Tedeschi. Pronto per sfilare nella giornata per il pubblico anche il foltissimo cast di attori italiani. Toni Servillo, Carlo Verdone, Sabrina Ferilli, Carlo Buccirosso, Iaia forte, Pamela Villoresi, Galatea Ranzi, Serena Grandi. [[ge:rep-locali:repubblica:59262220]] Argomenti cinema festival di cannes la grande bellezza paolo sorrentino 
Il certificato di laurea arriva direttamente da Francoforte, capitale mondiale delle manifestazioni legate al libro. Dopo 26 anni il Salone del Lingotto chiude con risultati tali da non rendere strano che il prossimo anno la Buchmesse prenoti uno stand a Librolandia. I 340mila visitatori di questa edizione, un nuovo record, sono un numero sorprendente in un periodo di crisi, con le librerie spesso semideserte. Nella conferenza stampa di chiusura Rolando Picchioni parla di "miracolo a Torino" e il direttore editoriale Ernesto Ferrero paragona l'organizzazione della kermesse "al Bayern di Monaco". Ma non è solo una questione di quantità. L'incremento del 4 per cento del numero dei visitatori si spiega con la felice contaminazione tra stand di vendita dei libri e eventi di dibattito. Perché la discussione serve a cogliere meglio quegli aspetti del libro che vanno oltre la copertina. Incontrare insieme ai testi i loro protagonisti è un'esperienza rara per il grande pubblico. Un'esperienza che la comunicazione su internet non riesce a sostituire: "Il successo di questa formula  -  riassume in conclusione l'assessore regionale alla Cultura, Michele Coppola  -  dimostra che talvolta la piazza reale batte quella virtuale". La conferma viene da una visitatrice particolare come Allegra Agnelli: "Sono affezionata ai libri stampati anche se ogni tanto leggo anche io e-book. Ma la cibernetica non può sostituire il piacere che dà sfogliare un volume". Sintetizza il presidente della Provincia, Antonio Saitta: "Questa edizione rappresenta la rivincita del libro". "Il successo di quest'anno", dice il sindaco, Piero Fassino, "è la dimostrazione di quanto la città abbia saputo investire nella cultura facendone la sua cifra di identità". Al punto, aggiunge Fassino, "che su questo abbiamo saputo fare sistema evitando, come istituzioni, di diventare prigionieri dei vincoli dei diversi schieramenti della politica. Un atteggiamento non così scontato in Italia. Ed è per questo che con grande tranquillità passo ora il testimone alla Regione Piemonte". Il leghista Roberto Cota, presidente della giunta di piazza Castello, sarà infatti da domani il presidente di turno del comitato di coordinamento della Fondazione del Libro. Una edizione, quella del 2014, che si annuncia più disposta a venire incontro alle esigenze dei piccoli editori. Le case editrici dopo la riunione di ieri mattina con i vertici del Salone, avranno più sconti per l'affitto degli stand. Paesi ospiti candidati saranno la Guinea e la Turchia. Quello del prossimo anno sarà un Salone particolare che dovrà decidere se rinnovare i suoi vertici. Difficilmente invece verrà modificata radicalmente una formula che si è dimostrata vincente e che ha ancorato ancora di più la manifestazione alla città. Con conseguenze non indifferenti in termini di pil: in questi giorni alberghi e ristoranti torinesi hanno realizzato un fatturato di circa 5 milioni di euro. Argomenti salone del libro torino 

Tre cittadini nordafricani stesi in terra in una grossa pozza di sangue, tramortiti.  Li ha trovati questa sera, nel Parco delle Cascine, una signora di passaggio che ha subito messo mano al cellulare e allertato il 118. I  tre feriti– 19, 30 e 33 anni – sono stati soccorsi poco prima delle 22 dai sanitari piombati sul  posto e trasportati d'urgenza negli ospedali di Santa Maria Nuova e di Careggi. Le loro condizioni sono gravi, ma non sarebbero in pericolo di vita. Sul posto sono intervenuti anche i carabinieri che stanno ricostruendo la dinamica dell'accaduto. Secondo una prima ipotesi, i tre uomini sarebbero stati raggiunti da alcuni fendenti nel corso di una rissa a colpi di coltello dai contorni ancora tutti da chiarire. Argomenti cascine 
ROMA - Il futuro di Massimiliano Allegri al Milan è ancora incerto? Non per Aldo Biscardi, che nel corso della puntata de 'Il Processo' di ieri sera ha letto un presunto messaggio a firma del presidente del Milan Silvio Berlusconi, che recitava testualmente: "Ho predisposto già da domani un riassetto completo dei quadri tecnici. E, se ci fosse bisogno, di una più efficiente riorganizzazione societaria". Una nota dalla quale emergerebbe la chiara volontà di interrompere il rapporto con Allegri. Secca e immediata la smentita del club rossonero sul proprio sito ufficiale: "Il Presidente Onorario Silvio Berlusconi comunica di non aver rilasciato, nella giornata odierna, nessun tipo di dichiarazione o di aver scritto alcuna lettera avente per oggetto il Milan". Il giornalista è tornato sull'argomento questa mattina, intervenendo all'Alfonso Signorini Show, e ha rilanciato: "Quando Berlusconi ha visto Lotito gli ha detto: 'Tu arrivi sempre in ritardo come la tua squadra e io ti farò un dispetto: darò Allegri alla Roma'. Berlusconi - aggiunge Biscardi - quelle cose le aveva già dette giovedì al Palazzo dei Congressi. Io ero là perché mia figlia è candidata per il centro destra alle comunali di Roma. In quell'occasione il presidente del Milan mi aveva assicurato che sarebbe venuto al Processo lunedì. Poi mi ha telefonato due ore prima dicendo che aveva da fare e non poteva venire, aggiungendo che potevo fare ciò che volevo con quanto mi aveva rivelato". Non solo, dunque, Allegri lascerà il Milan, ma Biscardi è sicuro che la prossima destinazione del tecnico livornese sarà la Roma. "La smentita della società rossonera? Galliani - spiega Biscardi - era a ristorante e la cena gli è andata di traverso. Questa è la pura e semplice verità. Berlusconi ha detto quello che ho riportato testualmente nella lettera. Anche Gasparri che giovedì era presente al ricevimento ha dato queste notizie a Sky". Argomenti milan ac serie a massimiliano allegri aldo biscardi silvio berlusconi Leggi i commenti I commenti dei lettori 
Chiedono la revoca dell'ordinanza comunale che detta le regole sulla movida estiva. Una settantina di gestori di locali, dj e musicisti si sono riuniti in una grande assemblea all'Hub di via Libertà. Ed entro un paio di giorni presenteranno una proposta alternativa all'assessore alle Attività produttive Marco Di Marco. I punti contestati dell'ordinanza sono soprattutto gli orari di stop alla musica, fissati a mezzanotte per la settimana, all'una durante il week-end, e i limiti di emissione acustica (70 dB fino alle 22 e 60 dB dalle 22 fino al limite orario previsto). Inoltre, si chiedono regole diverse in base alle zone: dal centro storico alle aree turistiche e balneari. "Chiediamo - dice Eduardo De Filippis, consigliere della Settima circoscrizione - un dialogo con l'amministrazione per ridiscutere l'ordinanza che al momento non va incontro alle esigenze dei gestori di lidi e locali. Stiamo stilando alcune proposte". I gestori, infatti, chiedono di essere coinvolti nella stesura delle regole che li riguardano. E di potere confrontarsi anche con prefettura e questura sul tema. Argomenti movida comune pub 
NEW YORK – Il Congresso di Washington inchioda Apple: ha  eluso le tasse per 74 miliardi di dollari. E’ la clamorosa conclusione di  un’indagine parlamentare sul colosso digitale di Cupertino (California). Si  sapeva da tempo che Apple, come altre multinazionali Usa, sfrutta ogni appiglio  legale per minimizzare il proprio carico fiscale. Ma le dimensioni dell’elusione  hanno sorpreso anche gli esperti, e i parlamentari che hanno condotto  l’inchiesta. L’indagine ha ricostruito una “ragnatela di filiali all’estero”,  opportunamente collocate in paradisi fiscali o comunque paesi con esenzioni  sulle imposte societarie, come l’Irlanda. Così facendo, Apple ha giostrato  l’ubicazione geografica dei propri utili, ed è riuscita a pagare tasse  irrisorie. Un esempio citato nell’indagine riguarda una filiale Apple situata in  Irlanda che nel 2011 ha realizzato 22 miliardi di profitti e su quelli ha pagato  appena lo 0,05% di imposte. Un’altra filiale sempre secondo il rapporto  conclusivo del Congresso ha realizzato 30 miliardi di profitti dal 2009,  completamente esentasse. Alcune di queste filiali estere erano, e sono tuttora,  delle “scatole vuote”, senza alcun dipendente, interamente gestite dal quartier  generale californiano. Un dura requisitoria è stata pronunciata dal senatore  democratico Carl Levin al termine dell’indagine. “Apple non si accontenta di  spostare i suoi profitti nei paradisi fiscali offshore, cerca l’esenzione  totale, pretende di non avere residenza fiscale da nessuna parte”. Anche a  destra i commenti non sono teneri. L’ex candidato repubblicano alla Casa Bianca  nel 2008 nonché senatore dell’Arizona, John McCain, ha definito Apple “uno dei  massimi elusori fiscali d’America”. Il valore totale delle imposte che Apple  sarebbe riuscita a sottrarre al fisco americano è stato stimato a 74 miliardi  tra il 2009 e il 2012. Finora i sistemi usati dalla multinazionale fondata da  Steve Jobs appaiono legali, dovrebbe pagare quelle tasse solo il giorno in cui  decidesse di rimpatriare i profitti dichiarati all’estero. Proprio per non  essere costretta al rimpatrio di quella montagna di cash, poche settimane fa  quando Apple decise di remunerare più generosamente i propri azionisti, lanciò  una mega-emissione di obbligazioni: meglio indebitarsi, che far rientrare i  fondi dall’estero e pagarci le tasse. Domani, martedì 21 maggio, il Senato  convocherà il chief executive di Apple, Tim Cook, per interrogarlo sulla  gigantesca elusione fiscale. Argomenti apple fisco usa stati uniti - usa 
