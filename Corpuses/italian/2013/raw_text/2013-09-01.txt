NEWPORT - Alessandro Tadini, 39° con 288 colpi (70 72 75 71, +4), ha guadagnato dieci posizioni nel giro finale dell'ISPS Handa Wales Open (European Tour), svoltosi sul tracciato del The Celtic Manor Resort (par 71), a Newport in Galles. Ha vinto con 276 colpi (67 72 70 67, -8) Gregory Bourdy, 31enne francese di Bordeaux al quarto titolo nel circuito, che nelle ultime battute ha raggiunto lo statunitense Peter Uihlein (278  -  69 70 67 72, -6) e poi lo ha sorpassato con un birdie sull'ultima buca contro un bogey del rivale. Il vincitore ha percepito 348.660 euro su un montepremi di 2.100.000 euro. Al terzo posto con 279 (-5) il danese Soren Kjeldsen, al quarto con 281 (-3) l'inglese John Parry e l'olandese Joost Luiten, al sesto con 282 (-2) l'inglese Graeme Storm e l'irlandese Damien McGrane. Buona prova dell'altro irlandese Paul McGinley, capitano europeo per la prossima Ryder Cup, ottavo con 283 (-1) affiancato dallo spagnolo Gonzalo Fernandez Castaño e dall'australiano Brett Rumford. In 27ª posizione con 286 (+2) il thailandese Thongchai Jaidee e in 58ª con 292 (+8) il danese Thomas Bjorn. Nel 71 (par) di Tadini cinque birdie, tre bogey e un doppio bogey. Sono usciti al taglio, caduto a 146 (+4), Lorenzo Gagli, 74° con 147 (76 71, +5), Francesco Molinari, 95° con 150 (73 77), e Matteo Delpodio, 143° con 158 (77 81, +16). CHALLENGE TOUR: DAAN HUIZING BATTE NEL PLAYOFF OLIVER WILSON, 17° MARCO CRESPI - Marco Crespi si è classificato al 17° posto con 279 colpi (67 69 72 71, -5) e Nicolò Ravano al 34° con 283 (71 70 70 72, -1) nel Northern Ireland Open Challenge (Challenge Tour) disputato sul percorso del Galgorm Castle Golf Club & Estates (par 71) a Ballymena, nell'Irlanda del Nord. Si è imposto con 271 colpi il 23enne l'olandese di Zwolle Daan Huizing (65 66 66 67, -13) che dopo essersi fatto raggiungere sull'ultima buca, per aver segnato un bogey, dall'inglese Oliver Wilson (66 70 68 67) lo ha superato nello spareggio ottenendo il primo titolo nel circuito e i 27.200 euro di prima moneta su un montepremi di 170.000 euro. Terzi con 272 (-12) lo scozzese Jamie McLeary e l'inglese James Heath, quinto con 273 (-11) il tedesco Bernd Ritthammer, sesti con 275 (-9) lo svedese Jens Dantorp e l'inglese Andrew Johnston. Crespi ha girato in 71 (par) con tre birdie, un bogey e un doppio bogey; Ravano in 72 (+1) con tre birdie e quattro bogey. Non hanno superato il taglio Domenico Geminiani, 87° con 144 (74 70, +2), Niccolò Quintarelli, 95° con 145 (75 70, +3), Filippo Bergamaschi, 133° con 150 (74 76, +8), Andrea Rota, 140° con 152 (76 76, +10), e Andrea Perrino, 152° con 158 (78 80, +16). LET: CATRIONA MATTHEW PROFETA IN PATRIA, 21ª STEFANIA CROCE  - La scozzese Catriona Matthew è stata profeta in patria e ha vinto con 208 colpi (71 67 70, -8) l'Aberdeen Asset Management Ladies Scottish Open (Ladies European Tour) disputato sul percorso dell'Archerfield Links GC (par 72) a Dirleton, in Scozia. La 44enne di Edimburgo, una delle protagoniste della squadra europea, di cui ha fatto parte anche Giulia Sergas, vincitrice della Ryder Cup, ha colto il quinto titolo nel circuito lasciando a due lunghezze l'inglese Hannah Burke (210, -6). Ben distanziate tutte le altre a iniziare dall'inglese Holly Clyburn, terza con 218 (+2) a ben dieci colpi dalla vincitrice. Al quarto posto con 219 (+3) le scozzesi Carly Booth e Pamela Pretswell, al sesto con 220 (+4) la sudafricana Stacy Lee Bregman, le australiane Rebecca Artis e Stephanie Na, la francese Anne-Lise Caudal, la svedese Camilla Lennarth e la scozzese Heather MacRae. La migliore delle italiane è stata Stefania Croce, 21ª con 223 (74 76 73, +7), quindi Veronica Zorzi, 34ª con 225 (72 79 74, +9), e Diana Luna, 52ª con 231 (75 75 81, +15). La Matthew, alla quale sono andati 31.536 euro su un montepremi di 220.000 euro, ha concluso la sua corsa vittoriosa con un 70 (-2) dovuto a cinque birdie, un bogey e un doppio bogey. Per la Croce 73 (+1) colpi con due birdie, un bogey e un doppio bogey; per la Zorzi 74 (+2) con tre birdie e cinque bogey; per la Luna giornata da dimenticare con un 81 (+9) frutto di due birdie, sette bogey e due doppi bogey. E' uscita al taglio Margherita Rigon, 63ª con 155 (75 80, +11). SENIOR TOUR: DOMINA COLIN MONTGOMERIE NEL TRAVIS PERKINS, 62° COSTANTINO ROCCA -  Colin Montgomerie (206  -  68 68 70, -10), 50enne scozzese con 31 titoli nell'European Tour e otto volte vincitore dell'ordine di merito, ha ottenuto la prima vittoria nel Senior Tour, dove ha avuto accesso quest'anno, dominando nel Travis Perkins plc Senior Masters. Sul percorso del Woburn GC (Duke's Course, par 72), a Woburn in Inghilterra, Montgomerie ha staccato di sei colpi l'inglese Paul Wesselingh e lo spagnolo Miguel Angel Martin (212, -4), di sette lo scozzese Ross Drummond e l'inglese Carl Mason (213, -3) e di otto il paraguaiano Angel Franco e l'inglese Jamie Spence (214, -2). E' terminato in retrovia Costantino Rocca, unico italiano in gara, 62° con 230 (76 78 76, +14). Al vincitore è andato un assegno di 52.999 euro su un montepremi di 350.000 euro. Leggi i commenti I commenti dei lettori 
GENOVA - Bel calcio, gol e vittoria. Non potrebbe chiedere di più Vincenzo Montella, tecnico di una Fiorentina a punteggio pieno dopo il 5-2 rifilato al Genoa. Però lespulsione per (presunte) proteste nel finale rovina un po' la festa dell'ex Aeroplanino. MONTELLA: "DISPIACIUTO PER ESPULSIONE, MA NON HO OFFESO" - "E' la mia prima espulsione, mi dispiace molto ma non ho esagerato - racconta il timoniere viola ai microfoni di Sky - Ho solo detto al quarto uomo, in un tono più acceso, che il tiro di Gomez era stato deviato in angolo da Perin. E' stato un equivoco, con l'arbitro Celi ci siamo chiariti alla fine della partita. E non mi aspetto una squalifica perché non ho offeso il quarto uomo". "ROSSI-GOMEZ POSSONO FORMARE LA COPPIA PERFETTA" - Una partita che Pasqual e compagni hanno dominato in lungo e in largo. "Abbiamo fatto venti minuti perfetti, da squadra esperta - riconosce Montella - Ho pensato di aver chiuso la partita dopo 20 minuti, sul 3-0 abbiamo abbassato i toni e pensato a gestire, ma noi per fare meno fatica dobbiamo essere propositivi. Nella ripresa abbiamo un po' sofferto il Genoa chiudendo però subito dopo il loro gol". Giuseppe Rossi, così come Mario Gomez, ha siglato una doppietta. "Non sono stupito, mi sono meravigliato che dopo tre minuti sia lui che Gomez abbiano sbagliato un gol incredibile. Può crescere ancora, con Gomez può formare la coppia perfetta. Prandelli non lo ha convocato in Nazionale? Lo preserva un po' e fa bene. Giuseppe avrà bisogno di crescere di condizione, poi il suo posto è quello. Lo sanno lui e mister Prandelli". "DOBBIAMO ESSERE PIU' CONCRETI IN DIFESA" - La disposizione tattica di stasera, con Borja Valero dietro le punte, è stata consigliata solo dall'indisponibilità di Cuadrado. E Gomez non ha certo tradito le attese. "Sono rimasto stupito dai suoi ultimi venti minuti, ha giocato in qualunque ruolo per difendere il 4-2, anche con la forza fisica. I grandi giocatori danno sempre qualcosa in piu'". Montella sa che la sua Fiorentina può stare con le grandi ma preferisce il basso profilo. "Dobbiamo crescere, anche oggi abbiamo subito due gol: per ambire a qualcosa in più bisogna essere concreti in fase difensiva. E dobbiamo toglierci l'etichetta di squadra che deve vincere, convincere e stupire. Noi dobbiamo divertirci, poi i tre punti vengono con il bel gioco". L'allenatore campano, infine, non si lamenta del mercato dei Della Valle: "Abbiamo ceduto due pedine importanti come Jovetic e Ljajic ma va bene cosi'. Siamo una società perfetta, non mi si chiede vittorie ed il club è contento di ciò che sappiamo esprimere". GOMEZ: "MIA DOPPIETTA? SIAMO ANCORA ALL'INIZIO" - 'Supermario' Gomez è felice per la doppietta segnata al Genoa e parla della sua prodezza dai microfoni di Sky. "Devo ringraziare la squadra perché oggi abbiamo fatto davvero bene e mi hanno messo in condizione per segnare  -  dice l'ex Bayern  -  . Sono davvero contento, anche se dobbiamo migliorare in fase difensiva. Ringrazio i miei compagni perché mi hanno fatto calciare il rigore".  Ma cosa è successo nel finale? Perché ci sono state scintille con i giocatori genoani? "Se è stato frainteso il mio gesto (di esultanza ndr) chiedo scusa. Siamo ancora all'inizio, ma possiamo fare bene, speriamo di continuare così". Argomenti fiorentina vincenzo montella Leggi i commenti I commenti dei lettori 
BOLOGNA - Alla fine il pari premia l'ostinazione delle due squadre decise a cancellare l'odioso zero in classifica. Alla fine la mole di gioco che dice Bologna si elude con le occasioni di una Sampdoria abile nei rovesciamenti e nello sfruttare la grande mobilità delle sue due punte. In particolare è l'ex, Gabbiadini - chiamato in Nazionale da Prandelli - a sfornare una partita con i fiocchi. Dall'altra parte, tutti cercano Diamanti: anche quelli della Samp. E il capitano offre la solita grande generosità senza tuttavia brillare. Il tutto sotto lo sguardo di Jonathan Ezequiel Cristaldo: il giocatore argentino arriva dal Metalist con la formula del prestito oneroso con diritto di riscatto. BOLOGNA ARRABBIATO - L'avvio è rabbioso da parte dei felsinei, assalto "alto" ai portatori di palla e Samp costretta al lancio lungo. Segnano pure, i bolognesi, con Bianchi, abile nell'incornare un cross di Cech ma dopo essersi liberato con le cattive di Palombo. Tommasi annulla. La Samp non tira mai in porta, quando lo fa, dalla lunga distanza, con Gabbiadini, Curci si tuffa male, non controlla un pallone elementare, e per giunta ha i tempi di reazione di un bradipo, permettendo a Eder di sfruttare le doti da centometrista e di infilare la sfera nella porta sguarnita. Il peggiore errore possibile. Il Bologna è choccato: rivede un film già visto e interpretato la stagione passata, causa alcune indecisioni di Agliardi. La Samp cerca di approfittarne, sfruttando lo strapotere di De Silvestri, migliore in campo, sulla destra. Una fuga del terzino-ala consente a Gabbiadini di stoppare spalle alla porta e di guizzare verso il centroarea come gli è congeniale. Un tuffo di Garics alla disperata evita il raddoppio di Obiang. Il Bologna allora si rituffa avanti, e prima della fine del tempo trova con merito il pareggio, dopo un altro gol annullato, a Kone, per fuorigioco. E' Moscardelli a sfruttare una corta respinta di Da Costa su tiro di Diamanti e infilare. Il barbuto attaccante romano, poco prima aveva colpito una clamorosa traversa dal limite. SENZA ESCLUSIONE DI COLPI - è la ripresa. Ritmi inizialmente più bassi, ma la fame non è certo saziata. Il Bologna manovra con più ordine e meno frenesia, tant'è che arriva l'eurogol di Kone che su traversone di Garics in acrobaza, una prodezza che il greco aveva già offerto alle platee italiane, la stagione passata, al San Paolo. Pioli richiama allora Cech, messo alle corde dal debordante De Silvestri e Khrin, per cercare di tamponare la reazione ligure con l'esperienza di Perez e la maggiore propensione alla copertura di Mantovani. La Sampdoria - messa sotto nel gioco - ha collezionato una serie di occasionissime (vedi un colpo di testa a colpo sicuro di De Silvestri fuori di... nulla) tanto da non meritare lo svantaggio. Gabbiadini è un ex ben voluto che fa le prove generali del gol su punizione sfiorando il palo e poi trova il due a due, sempre su punizione, con un tiro a giro da molto distante. Bella esecuzione, ma resta qualche dubbio sulla reattività di Curci. Finale col Bologna che attacca ma finisce la benzina e, allungandosi, si offre alle pericolse repliche di chi ha speso meno. Gabbiadini in spaccata sfiora in palo con un diagonale, Perez in scivolata tocca piede e palla su Sansone, nei pressi dell'area di rigore, infine Mantovani con una spaccata alla disperata, anticipa la proiezione a colpo sicuro dell'ex, Costa, evitando la sconfitta. Un salvataggio che vale come un gol segnato. Due a due, giusto così. BOLOGNA-SAMPDORIA 2-2 (1-1) BOLOGNA: Curci 4 - Garics 6,5, Antonsson 5,5, Natali 6,5, Cech 5,5 (65' Mantovani 7) - Kone 6, Khrin 5,5 (65' Perez 5,5), Della Rocca 5,5 - Diamanti 6 - Bianchi 6 (82' Acquafresca 6), Moscardelli 7. All. Pioli SAMPDORIA : Da Costa 6,5 - Mustafi 6, Palombo 6, Costa 5,5 - De Silvestri 7,5 (90' Berardi 6), Obiang 6, Krsticic 6,5, Renan 5,5 (80' Soriano 6), Regini 6, - Gabbiadini 7, Eder 6,5 (64' Sansone 6). All. Rossi ARBITRO : Tommasi 6,5 RETI : 25' Eder, 41' Moscardelli; 64' Kone, 71' Gabbiadini. AMMONITI : Krsticic, Eder, Regini; Moscardelli e Khrin. Recupero: 0' e 4' Argomenti bologna fc sampdoria serie a Leggi i commenti I commenti dei lettori 
CATANIA - L'Inter è in testa al campionato, ha espugnato in maniera netta un campo difficile come Catania e non ha ancora subito gol. Eppure Walter Mazzarri, pur soddisfatto per il successo ottenuto al 'Massimino', trova qualche difetto nella prestazione della sua squadra: "Bisogna ancora migliorare tanto, perché facciamo alcune ingenuità, sotto porta abbiamo sprecato troppo". Dopo il bastone, però, ecco la carota: "Per assurdo i ragazzi erano tesi prima della partita con il Cittadella (in Tim Cup, ndr), sentivano la tensione  -  spiega Mazzarri a 'Sky Sport'  -  questo perché venivamo da un'annata in un certo modo e ne subivamo le conseguenze mentali. Non era facile, ma le vittorie aiutano e danno autostima, avete visto nel secondo tempo siamo entrati più convinti ancora, al di là del fatto che possiamo essere più cinici, da un punto di vista del gioco sono stati bravi". "BRAVI JONATHAN E NAGATOMO" - Particolari elogi per i due esterni, Jonathan e Nagatomo: "Sono stati bravi, non pensavo facessero così presto a capire cosa volevo da loro  -  ammette Mazzarri -. Jonathan ha avuto una grande crescita negli ultimi 15 giorni, ma anche loro vorrei fossero più concreti. Nagatomo ha spinto tanto ma ha sbagliato l'ultimo passaggio, solo questo se si vuole essere pignoli si può dire, per il resto sono d'accordo, hanno fatto una grande partita". Mazzarri non parla di mercato e chiude: "Adesso mi godo questa vittoria. L'Inter si pone l'obiettivo di preparare al meglio ogni gara per mettere in difficoltà tutti: alla fine si tireranno le somme". Argomenti inter walter mazzarri Leggi i commenti I commenti dei lettori 
MILANO - Massimiliano Allegri può tornare a sorridere in campionato dopo il brutto esordio di Verona. Il suo Milan, schierato con un inedito 4-3-1-2, ha faticato non poco a piegare le resistenze del Cagliari. "Abbiamo ottenuto una vittoria importante  -  dice il tecnico  -  concedendo un po' troppo al Cagliari, anche in occasione del gol. Anche le occasioni che il Cagliari ha avuto nel secondo tempo sono frutto di errori nostri. Sono cose che bisogna evitare, anche perché ne abbiamo presi altri in questo modo, come a Verona. Sono errori evitabili, ripeto. Per il resto abbiamo fatto buone cose, sia mercoledì in Champions sia stasera. Dobbiamo continuare cosi', perché siamo già tre punti dietro il gruppo di testa che è a punteggio pieno". SI LAVORA SUL 4-3-1-2 - Sul ritorno al fantasista Allegri spiega: "Ho deciso di cambiare schema, perché è andato via Boateng e mi mancava un esterno d'attacco. Balotelli ha bisogno di un partner per dare più profondità alla squadra e Montolivo ha fatto molto bene il trequartista, fino al 2-0 la circolazione della palla è stata molto buona, poi dopo il gol di Sau ci siamo un po' fermati e il Cagliari ci ha messo in difficolta'. Stasera siamo stati bravi in fase di non possesso, non ci siamo riusciti per novanta minuti, ma a tratti l'abbiamo fatto bene. Bisogna considerare che abbiamo avuto poco tempo per provare questo modulo. El Shaarawy ha lavorato bene con il sistema a due punte, ma deve imparare ad attaccare meglio la profondita'. Stasera è rimasto in panchina, perché avendo cambiato sistema di gioco, ho preferito Robinho che lo conosceva meglio. Durante la sosta continueremo a lavorare sulla base di questa vittoria". IN ATTESA DI KAKA' - In chiusura Allegri commenta le ultime voci di mercato che danno il madridista Kakà molto vicino ai rossoneri. "L'accordo con il club è stato raggiunto  -  conferma il tecnico -, manca solo l'accordo con il giocatore. Cellino? Non abbiamo parlato di Astori, l'ho solo salutato, siamo stati insieme cinque anni. Certo, Astori può essere utile a tante squadre, è uno dei migliori centrali italiani in circolazione. La società sta facendo bene, ci stiamo muovendo su Kaka', ha rimpiazzato Boateng con Matri e c'è ancora un giorno di mercato. Stasera comunque la mia difesa ha fatto bene, anche Zapata, a parte un paio di disimpegni sbagliati, e poi aspetto Bonera, De Sciglio, Zaccardo". I DUBBI DI GALLIANI - Sul fronte Kakà è corsa contro il tempo. Lo stesso ad del Milan, Adriano Galliani, ha spiegato come la situazione è tutt'altro che conclusa. "Non ha ancora firmato con il Milan, quindi non è un giocatore del Milan. Abbiamo trovato l'accordo con il Real Madrid, ma se Ricky non firma entro questa notte allora non arriverà". I dubbi di Galliani sono dovuti ai tempi logistici per concludere la trattativa entro le ore 19 di domani. Il brasiliano, infatti, dovrà anche effettuare le visite mediche prima di firmare per il ritorno in rossonero. Argomenti milan ac serie a massimiliano allegri Leggi i commenti I commenti dei lettori 
BOLOGNA  -  Primo punto in campionato per la Samp, con qualche ombra, primo tempo troppo timido e anche parte iniziale della ripresa, ma pure diverse luci, visto il finale prepotente che genera anche qualche rimpianto, dato che sul due a due Gabbadini ha sfiorato il colpo del ko e su Sansone probabilmente c'era un rigore provocato da Perez. Il pareggio comunque muove la classifica. E si muove pure il mercato. Trovato l'accordo per la metà di Bjarnason e per il prestito di Petagna, oggi potrebbe esserci uno scambio di prestiti alla pari con il Parma, l'esterno sinistro Mesbah in blucerchiato e Soriano in Emilia. Tornando alla sfida di Bologna la squadra blucerchiata fatica nel primo tempo a produrre gioco, apparendo un po' troppo passiva, come già era capitato contro la Juve. Stavolta però l'avversario non è dello stesso spessore e quindi gli uomini di Rossi possono approfittare pure delle debolezze altrui, nonostante nei primi 45 minuti il baricentro della Samp resta molto basso, con la difesa schiacciata e un centrocampo che non riesce a supportare adeguatamente Eder e Gabbiadini, lasciandoli troppo soli. Buon per i blucerchiati però che alle due punte ci pensano gli avversari, e in particolar modo il portiere Curci, ex per nulla rimpianto (anzi decisamente beccato dai tifosi arrivati a Bologna), sotto forma di un regalo gigantesco al 25'. Il tiro da lontano di Gabbiadini non è certo irresistibile, ma il portiere del Bologna riesce ad accartocciarsi in maniera piuttosto goffa, facendo rimpallare il pallone e permettendo all'accorrente Eder d'insaccare in spaccata. E' un errore che potrebbe spaccare la partita, visto che fino a quel momento erano stati i padroni di casa a menare le danze (annullato giustamente un gol a Bianchi per fallo in elevazione su Costa), ma che dopo lo svantaggio per qualche minuto paiono accusare il colpo. LE FOTO Il Bologna si disunisce e tanto basta a De Silvestri per volare sulla fascia destra e mettere al centro un invitante pallone per Gabbiadini. L'attaccante (convocato in nazionale per le sfide con Bulgaria e Repubblica Ceca) controlla e si gira bene, ma al momento della conclusione viene vistosamente trattenuto dal difensore avversario. L'arbitro in un primo tempo giustamente concede il vantaggio, perché il tiro è stato effettuato, ma poi, visto che l'azione non si concretizza in gol, dovrebbe concedere il rigore. Invece il gioco prosegue e l'episodio si chiude con Obiang che non riesce a ribadire in rete. Il mancato due a zero anziché ulteriormente esaltare i blucerchiati sveglia i padroni di casa, che ricominciano a comandare la manovra, seppur in maniera confusa. C'è un'altra rete annullata giustamente a Kone per fuorigioco. Il greco ribadisce in rete dopo che Da Costa con l'aiuto della traversa aveva respinto, ma era in posizione irregolare al momento del tiro di Moscardelli. Il portiere brasiliano, ormai sicuro di giocare il campionato da titolare, è bravo anche su un'improvvisa deviazione di tacco di Bianchi, mentre al 41' si fa un po' sorprendere da una conclusione in diagonale di Diamanti. Un'indecisione fatale, perché Da Costa è costretto a respingere corto e Moscardelli stavolta non può proprio sbagliare. Così fra alti e bassi, da ambo le parti, il primo tempo si chiude sull'uno a uno. Nella ripresa  Samp ancora sulla difensiva sino alla rete (spettacolare) di Kone, poi per fortuna i blucerchiati reagiscono. Splendido il pareggio di Gabbiadini su punizione, poi colpo vincente sfiorato ancora dall'attaccante, sino al brivido finale: Sansone, subentrato ad Eder, viene atterrato da Perez. Sembra rigore, ma non per l'arbitro. Argomenti bologna sampdoria gabbiadini rossi soriano eder 
ROMA - Il Monaco si aggiudica lo scontro d'alta classifica con  l'Olympique Marsiglia, vincendo 2-1 al Velodrome, e conquista la vetta  solitaria del campionato francese dopo sole quattro giornate. Una  vittoria in rimonta quella degli uomini di Ranieri, dopo il vantaggio  dei padroni di casa, firmato da Mendes al 43' del primo tempo. Nella  ripresa, però, la reazione del Monaco non si fa attendere e Falcao  accorcia subito al 2'. A decidere le sorti dell'incontro è la rete di  Riviere al 34'. Con questo successo la squadra di Ranieri balza in vetta  a 10 punti, scavalcando proprio l'Olympique Marsiglia fermo a quota 9, agganciato dal St. Etienne che ha battuto per 2-1 il Bordeaux. Nell'altro posticipo della quarta giornata spettacolare pareggio tra Nizza e Montpellier (2-2). RISULTATI 4^ GIORNATA SABATO Evian TG- Lione 2-1 Paris SG-Guingamp 2-0 Bastia-Tolosa 2-1 Lorient-Valenciennes 1-0 Reims-Nantes 0-0 Rennes-Lille 0-0 Sochaux-Ajaccio 0-0 DOMENICA Saint Etienne-Bordeaux 2-1 Nizza-Montpellier 2-2 Marsiglia-Monaco 1-2 Argomenti ligue 1 calcio francese monaco calcio claudio ranieri radamel falcao Leggi i commenti I commenti dei lettori 
ROMA - Ormai manca pochissimo alla chiusura del mercato. La Lazio è impegnata nello sfoltimento della rosa e soprattutto nella ricerca di un attaccante per completare il reparto offensivo. Qualcosa inizia a muoversi: Kozak è stato ceduto all'Aston Villa per 7,5 milioni di euro più 1,5 di bonus. L'attaccante ceco, dopo aver rifiutato di entrare nella trattativa con l'Udinese, ha trovato un accordo con il club inglese e si è trasferito a titolo definitivo in Premier League. PER YILMAZ IN CORSA PURE L'ATLETICO MADRID- Soldi freschi per Lotito, che proprio in queste ore sta cercando l'ultimo rilancio per Burak Yilmaz. Le ultime indiscrezioni parlano di un ulteriore rilancio (poco più di 16 milioni di euro) per portare nella Capitale l'attaccante del Galatasaray. Sono momenti frenetici. Nonostante le inspiegabili dichiarazioni di Lotito prima della gara con la Juve  -  "Yilmaz è un nome che è uscito solo in Turchia, siete voi che costruite film e date per fatte cose che non esistono"  -  il centravanti turco è ancora la prima scelta. Da registrare però un forte inserimento dell'Atletico Madrid, disposto - scrivono in Turchia - a mettere sul piatto 18 milioni di euro più bonus. UFFICIALE L'ARRIVO DI BERISHA, ROZZI AL REAL MADRID B - In caso di mancato arrivo di Yilmaz, nell'ultimo giorno di mercato la Lazio proverà ad arrivare a uno tra Gilardino e Quagliarella, mentre Perea è sempre in Colombia in attesa di una chiamata. Ufficiale invece l'acquisto del portiere Etrit Berisha. È stato comunicato sul sito del Kalmar, con tanto di dichiarazioni del diretto interessato: "Sono contento di avere la possibilità di andare a giocare nella Lazio. Ringrazio la dirigenza, la squadra e tutti i tifosi che mi hanno sostenuto in tutto questo tempo. È stato un onore giocare per il Kalmar, mi mancheranno tutti". Domani mattina sosterrà le visite mediche e darà il via libera a Bizzarri per partire. Sull'argentino ci sono Chievo, Udinese e soprattutto Genoa. Alfaro a un passo dalla Reggina, mentre il giovane Rozzi va al Real Madrid B in prestito oneroso (200mila euro) con diritto di riscatto fissato a 5-6 milioni. Argomenti ss lazio serie a burak yilmaz Leggi i commenti I commenti dei lettori 
