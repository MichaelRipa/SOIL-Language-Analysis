PIACENZA - Un escursionista risulta disperso sul Trebbia, nell'Alto Piacentino, nella zona di Bobbio. In nove sono rimasti intrappolati. Il gruppo camminava tra i boschi intorno al fiume, quando verso le 19,20 l'acqua alta li ha circondati. Uno dei ragazzi ha tentato di guadare il fiume ma la corrente lo ha trascinato via. Gli altri hanno trovato rifugio su un isolotto e sono stati tratti in salvo. Provenivano tutti dalla zona di Cremona e partecipavano a un "Corso di sopravvivenza". Le ricerche del ragazzo sono state sospese nella notte e riprenderanno alle prime luci dell'alba. Argomenti trebbia provincia piacenza 
PESCARA - S'intravedono due verdetti, con il Napoli quasi in Champions League e il Pescara a un passo dalla retrocessione in serie B. Manca in entrambi i casi solamente il conforto della matematica, ma il netto successo degli azzurri (3-0) nell'anticipo allo stadio Adriatico sembra un viatico quasi definitivo verso le ultime quattro giornate che restano da giocare. Mazzarri (momentaneamente a +10 sul Milan) ha infatti quasi compiuto la sua missione, dimostrando specie nel secondo tempo di saper vincere pure senza Cavani: assente per squalifica. È stata invece meno gloriosa la resa di Bucchi, inchiodato all'ultimo posto della classifica nonostante il buon lavoro svolto dal suo arrivo sulla panchina abruzzese: un po' macchiato da una serata deludente. Il Pescara ha fatto troppo poco per evitare la resa, anche se la sfida con il Napoli rappresentava per Sculli e compagni una specie di ultima spiaggia. Ma i tanti tifosi arrivati all'Adriatico hanno sperato in un epilogo diverso solo per un tempo, anche grazie alle parate di Pelizzoli che hanno tenuto in bilico il risultato. Poi i padroni di casa si sono sciolti e hanno consegnato la partita nelle mani degli azzurri, dopo il gol del vantaggio trovato da Inler (deviazione decisiva di Capuano) in avvio di ripresa. Da quel momento non c'è stata più storia. Mazzarri ha smesso di agitarsi sulla sua panchina e le reti di Pandev e Dzemaili hanno chiuso definitivamente i conti, per la gioia di De Laurentiis e dei tremila tifosi al seguito. La Champions è adesso a portata di mano e nelle ultime quattro giornate basterà gestire il corposo vantaggio sul Milan. Il Napoli non ha avuto bisogno nemmeno di Cavani, per una volta. Hanno segnato tutti i cannonieri di scorta, con Inler, Pandev e Dzemaili che sono arrivati insieme a quota 6 nella classifica dei bomber. Ma per l'eventuale sostituzione del Matador ci sarà comunque la necessità di acquistare dei rinforzi, in attacco. La facile vittoria di Pescara non può illudere De Laurentiis e Mazzarri, che si incontreranno presto per trovare l'accordo e rinnovare il contratto. Le difficoltà sotto porta incontrate per tutto il primo tempo dagli azzurri, contro la peggiore difesa del campionato, sono un segnale che non può essere sottovalutato. Per adesso può bastare così, però. Manca solo l'ultimo sforzo per mettere le mani sulla Champions, domenica al San Paolo arriva l'Inter. PESCARA-NAPOLI 0-3 (0-0) PESCARA (4-2-3-1): Pelizzoli (18'st Perin); Zanon, Capuano, Cosic, Balzano; Rizzo, Togni; Di Francesco, Sculli (25'st Cascione), Caprari (16'st Celik); Sforzini. (6 Zauri, 8 Bjarnason, 9 Abbruscato, 15 Bocchetti, 22 Vukusic, 28 Bianchi Arce, 60 Caraglio). All. Bucchi-Nobili NAPOLI (3-4-1-2): De Sanctis; Campagnaro, Cannavaro, Britos; Maggio (28'st Mesto), Inler, Dzemaili, Zuniga  (17'st Armero); Hamsik; Pandev (34'st Calaiò), Insigne. (22 Rosati, 2 Grava, 4 Donadel, 6 Rolando, 13 El Kaddouri, 15 Colombo, 55 Gamberini). All. Mazzarri ARBITRO : Romeo di Verona RETI : nel st 1' Inler, 12' Pandev, 37' Dzemaili ANGOLI : 4-3 per il Napoli RECUPERO : 0' e 3' AMMONITI : Rizzo, Britos e Di Francesco per gioco scorretto SPETTATORI : 17.000 Argomenti serie a pescara calcio ssc napoli Leggi i commenti I commenti dei lettori 
"Sembravano scene da Far West. Non si capiva niente. C'erano bambini in strada e i negozi tutti aperti con gente che faceva la spesa. Io mi sono nascosto dietro le cassette di frutta di un negozio di alimentari".  La racconta così uno dei tanti testimoni della rapina alla gioielleria "Ogm momenti preziosi" di Maddaloni, di proprietà della famiglia Merola. Mancavano pochi minuti alle 17 quando nella tranquilla e popolata via Ponte Carolino, nella parte alta della cittadina, è scattato l'allarme collegato alla centrale operativa dei carabinieri. La gioielleria non era nuova a tentativi di furti e rapine. Così il proprietario si è attrezzato con telecamere e l'allarme è stato utile per segnalare la presenza dei malviventi. Le foto Pochi minuti e sul posto sono giunti per primi due carabinieri in borghese. Sono entrati nella gioielleria ed è cominciato l'inferno. "Non si capiva niente. C'erano bambini in strada e i negozi tutti aperti con gente che faceva la spesa. Io mi sono nascosto dietro le cassette di frutta di un negozio di alimentari". dice un ragazzo. "I militari erano in borghese  -  racconta un altro signore sulla cinquantina, capelli brizzolati e mani callose  -  sono entrati dentro la gioielleria sorprendendo i rapinatori. Nessuno si è accorto di niente. Ma dopo alcuni istanti o ti riparavi da qualche parte o  rischiavi di essere colpito. Sparavano con fucili a canne mozze i rapinatori". Una signora ha ancora gli occhi lucidi. La figlia ha assistito al ferimento di una donna che ha partecipato alla rapina. "E' stata mia figlia ad avvertirmi di quello che stava accadendo. Ha cominciato ad urlare all'improvviso. "Mamma, mamma corri, c'è una signore che ha sparato ad una donna. Era un carabiniere in borghese che l'ha inseguita. Probabilmente scappava verso l'auto dei complici. Ma è stata raggiunta dal militare. Solo che mia figlia non si è resa conto che quel signore era un carabiniere. Ha visto che  la colpiva al petto e poi alle gambe e ha cominciato a piangere e a urlare. La donna è caduta a terra e ha cominciato a perdere sangue. Il carabiniere si è avvicinato a lei puntandole la pistola in faccia: Sei armata?, ha gridato". Poco dopo la zona è stata circondata dai rinforzi richiamati sul posto. Due dei rapinatori sono riusciti a scappare su un auto lungo via Feudo. Dal luogo della rapina non ci vuole molto ad arrivare verso la statale che porta a Benevento e a Caserta. Ma ormai è caccia all'uomo perché gli altri rapinatori, quattro in tutto, sarebbero già stati identificati. Sul posto sono arrivate immediatamente due ambulanze mentre le strade intorno alla gioielleria venivano chiuse con posti di blocco di carabinieri e dei vigili urbani. Le ambulanze hanno trasportato all'ospedale di Maddaloni i corpi del carabiniere ferito, il maresciallo Domenico Trombetta, di Marcianise e uno dei rapinatori. L'altro malvivente è stato trasportato all'ospedale di Caserta. Per l'appuntato Tiziano Della Ratta, 35 anni, invece, non c'è più niente da fare. Il carabiniere era riverso dietro il bancone della gioielleria privo di vita. Sul posto è arrivato anche Carlo Fucci, il magistrato di turno alla Procura della Repubblica di Santa Maria Capua Vetere, che ha dato il via libera al trasporto della salma poco dopo le 18. Il corpo del giovane militare è stato trasportato all'istituto di medicina legale di Caserta per l'autopsia. La scientifica, intanto, effettua i rilievi, fotografa e filma tutto: cerchia i proiettili, le macchie di sangue. In mezzo alla strada. Una donna si ferma un attimo a guardare quel sangue rappreso: "Non è giusto che chi va a lavorare debba rischiare la vita". Si fa il segno della croce e continua a camminare: "Non è giusto, non è giusto". Argomenti criminalità 
PERUGIA - Il  sabato sera del Festival di Perugia è tutto per Roberto Saviano. Un legame speciale, il suo, con le tavole del Teatro Morlacchi, luogo di una delle prime uscite pubbliche dopo la sua condanna a morte. Si parla di "ZeroZeroZero", l'impietoso atto d'accusa nei confronti del narcotraffico. Saviano ne parla in una città un tempo sonnolenta e che oggi ha presenze mostruose di eroina e cocaina, ma lo dice soprattutto al Governo fresco di conio: "La sua credibilità starà tutta nella forza con cui si ribellerà al narcotraffico, nella determinazione a tagliargli le gambe". OGGI ULTIMO GIORNO DEL FESTIVAL: IL PROGRAMMA Sconvolgenti, come sempre, le sue cifre e le considerazioni. Quattrocento miliardi di dollari il giro d'affari del narcotraffico, più di Shell, più di Deutsche Bank. L'Italia è immersa in questo bagno di illegalità, lo è nel nord leghista che tanto si indignò per le accuse di connivenza, o nel sud che condanna Saviano per aver reso popolari i boss mafiosi oltre il loro territorio di azione: "A loro piace essere vipl, ovvero vip ma locali". La lettura di Saviano è, come al solito, sociologica e quasi psicanalitica. Come nel caso delle carceri italiane, lasciate nella fame e per questo diventate centrali di affiliazione mafiosa per eccellenza. Non a caso, ricorda lo scrittore, Raffaele Cutolo fondò la Nuova Camorra organizzata proprio in carcere, godendo del cono d'ombra che una reclusione gli concedeva. Saviano mette in guardia dall'indolenza dovuta alla crisi, come se lo sconquasso economico e finanziario non fosse visibilmente connesso al degrado delle casse italiane, sottolinea come l'ultima campagna elettorale abbia appena lambito i temi della legalità. E sprona tutti a fare da testimoni, "perché questa è l'arma più temuta dai clan". Applausi scroscianti da un pubblico che per entrare era rimasto sotto la pioggia scrosciante. Dopo sette anni Roberto Saviano resiste. Argomenti festival giornalismo perugia festival perugia roberto saviano 
PESCARA - Quarantacinque minuti quasi alla pari con il Napoli, poi la resa nel secondo tempo. A Bruno Nobili, nel dopo partita dell'Adriatico, non resta che analizzare la metamorfosi in negativo del Pescara: "Abbiamo preso la prima rete con un autogol che ha messo la gara in favore del Napoli. Abbiamo fatto bene nel primo tempo, siamo stati persino più pericolosi degli azzurri, poi però ci siamo disuniti". Il vice allenatore degli abruzzesi già guarda al futuro: "Nel prossimo campionato dovremo riscattarci. Credo che sei  o sette calciatori di questa rosa possa restare in Serie B per tentare  la risalita". Indiziato numero uno per la panchina del Pescara? "Al momento non ne so  nulla, la decisione spetta al presidente. Credo che Sebastiani possa  decidere a breve" Nobili commenta anche l'esordio da titolare di Federico Di Francesco, figlio dell'allenatore del Sassuolo: "Ha fatto bene, puntiamo su di lui. Deve crescere, ha tutte le potenzialità per fare bene", dice. Lui, non ancora 19enne, ha raccontato l'esordio dal primo minuto: "Mio padre mi ha visto dalla tv in quanto è tornato tardi da Sassuolo. Ieri l'ho preso in giro per la sconfitta di Modena. Lui è un grande padre, non mi ha mai messo pressione. Io ero emozionatissimo: sono arrivato in campo da pescarese e tifoso del Pescara. Poi però quando è iniziata la partita ho pensato solo a giocare. Mi ritengo un ragazzo fortunato perché sto realizzando il sogno di giocare in serie A, contro tanti miei idoli come Totti e soprattutto De Rossi, che è sempre stato il mio modello. La settimana scorsa non mi ha potuto dare la sua maglia perché l'aveva promessa a Cascione. Il prossimo anno non so dove giocherò, spero a Pescara, di certo non giocherò con mio padre. Lui è stato un giocatore veramente forte, sarà dura fare una carriera come la sua". Argomenti serie a pescara bruno nobili Leggi i commenti I commenti dei lettori 
PESCARA - Il successo dell'Adriatico è prezioso per Walter Mazzarri, che vede avvicinarsi la certezza del secondo posto per il suo Napoli, ma il tecnico di San Vincenzo deve dribblare le domande sul suo futuro, dopo l'intervista concessa da Aurelio De Laurentiis a Radio Deejay: "Il presidente vuole offrirmi un triennale? Arriviamo alla fine dell'anno e centriamo la Champions diretta che è come vincere uno scudetto, poi ne parliamo", taglia corto l'allenatore dei partenopei. "GARA DIFFICILE DA SBLOCCARE" - Per quanto riguarda la partita, gli azzurri hanno sofferto per un tempo, complice l'assenza di Cavani, e Mazzarri esalta la prova del portiere di casa, Ivan Pelizzoli: "Il difficile di queste partite è sbloccarle - ammette il tecnico del Napoli - nel primo tempo è stato bravo Pelizzoli, noi eravamo troppo nervosi e abbiamo rischiato di scoprirci, ma poi una volta sbloccati ci siamo comportati come dovevamo fare. Io so cosa può dare la mia squadra. È chiaro che Cavani è il più cattivo di tutti davanti alla porta, magari con lui segnavamo prima, ma ero sicuro delle qualità dei miei giocatori". "CRESCIUTI RISPETTO ALL'ANNO SCORSO" - "Noi abbiamo avuto una breve flessione a metà campionato, ma se questo cammino l'avessimo fatto l'anno scorso saremmo stati più vicini allo scudetto - sottolinea Mazzarri - era difficile fare di più quest'anno, anche perché la Juve sta facendo un campionato straordinario. Lo scorso anno ci è mancata maturità: se questo gruppo farà la Champions il prossimo anno, avrà tanta esperienza in più per affrontarla al meglio. Da quando ci sono io, questa squadra ha avuto una crescita esponenziale. Inler? Oggi ha fatto molto bene, è tornato in forma, è un giocatore eccezionale". PANDEV: "SECONDO POSTO E' VICINO" - Goran Pandev, autore del secondo gol azzurro, riconosce il peso del successo degli azzurri all'Adriatico: "Per noi era importante vincere, anche se sapevamo che sarebbe stato difficile - dichiara l'attaccante macedone - il primo tempo ha dimostrato quanto l'impegno fosse difficile, poi per fortuna ci siamo sbloccati e la partita si è messa bene. Abbiamo centrato il nostro obiettivo. Cavani? È il nostro bomber, ci è mancato ma lo aspettiamo per la prossima gara. Abbiamo bisogno di continuità: per esempio, in gare molto simili a questa, come contro Bologna e Samp, quest'anno avevamo sbagliato. Però, oggi, siamo vicini al secondo posto e speriamo di tenercelo stretto". Argomenti serie a ssc napoli walter mazzarri Leggi i commenti I commenti dei lettori 

CITTA’ DEL VATICANO –  Angelo Bagnasco avanti ancora per quattro anni, e poi forse via libera  all’elezione diretta del prossimo presidente della Cei. Il comunicato finale del  primo incontro fra il nuovo Papa e il primate d’Italia non fa cenno alla riforma  che Jorge Mario Bergoglio ha in mente sul meccanismo di scelta del capo dei  vescovi. Ma si sa quanto Francesco stia accarezzando l’idea di introdurre in  futuro l’elezione diretta del presidente, nominato finora - a differenza delle  Conferenze episcopali di tutto il mondo – dallo stesso Pontefice. Dice a Repubblica un alto esponente ecclesiastico molto addentro agli ambienti dei  vescovi italiani: "Bagnasco arriverà fino al termine del suo secondo mandato,  che è di cinque anni, nel 2017. E’ intanto possibile che il Papa introduca delle  novità, anche se già una prima scelta tra i vescovi sul loro rappresentante  avviene con consultazioni di cui il Santo Padre tiene conto". E’ su questo  sfondo che si è svolto il colloquio fra Bergoglio e Bagnasco. Francesco ha  confermato che parteciperà all’assemblea generale della Cei dal 20 al 24 maggio.  Ha chiesto esplicitamente di essere informato sugli argomenti importanti. E  invitato a evitare "sprechi" con la moltiplicazione di "organismi, che  alla fine appesantiscono inutilmente". Argomenti cei conferenza episcopale italiana pontefice bagnasco jorge mario bergoglio papa francesco 
