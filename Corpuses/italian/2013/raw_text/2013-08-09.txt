
Cinque medaglie e il secondo posto a squadre all’Eurosaf Youth a Tavira in Portogallo Non sarà il Nation’s Trophy dell’ISAF Youth, ma anche arrivare secondi per nazione al campionato europeo giovanile voluto dall’Eurosaf, la federazione delle federvele continentali, fa la sua figura. I giovano velisti italiani vanno bene, con tutte le barche (e le tavole) a tutte le latitudini, e contro tutti gli avversari. Godiamoci questa estate e poi ne riparleremo. Epilogo senza vento a Tavira, in Portogallo, dove questo pomeriggio si è concluso l'Eurosaf Youth Championship, appuntamento molto importante per la vela giovanile del Continente. Oggi erano in programma le Medal Race, ma la totale assenza di vento ne ha impedito lo svolgimento e dopo aver atteso per lunghe ore, il Comitato di Regata è stato costretto a dare forfait. Restano così valide per l’assegnazione delle medaglie le posizioni in classifica di ieri, alla fine delle dodici regate che precedevano le Medal Race, ed è comunque un altro ottimo risultato per la vela giovanile azzurra, che torna a casa con cinque medaglie e il secondo posto nella classifica a squadre del Team Trophy, graduatoria vinta dalla Francia. La medaglia d’oro è stata conquistata da Carlotta Omari-Francesca Russo Cirillo nel 420 femminile, seguite da Sara Di Vettimo-Vittoria Barbi, medaglia d’argento. Nel 420 maschile, invece, Tommaso Ciampolini-Cesare Massa hanno ottenuto l’argento e Ruggiero Di Luggo-Luca Giamatt il bronzo. A Michele Cittadini, infine, è andata la medaglia di bronzo nel windsurf RS:X maschile. L’appuntamento con l'Eurosaf Youth Championship è per l’anno prossimo, ai primi di agosto, a Gdynia, in Polonia. Leggi i commenti I commenti dei lettori 
POZZALLO  -  E' la nuova frontiera dell'immigrazione, la nuova Lampedusa. Pozzallo, comune marinaro di 20.000 abitanti, in provincia di Ragusa, è una polveriera per i continui sbarchi di migranti che si sono succeduti nelle ultime settimane. L'ultimo sbarco di 113 immigrati avvenuto ieri è la conferma di un'emergenza che diventa sempre più difficile gestire e sul piano sanitario e dell'ordine pubblico per i pochi mezzi, umani e finanziari, a disposizione. Pozzallo è diventato il nuovo approdo dei viaggi della speranza dei tanti disperati che partono dall'Africa alla ricerca di una nuova sopravvivenza civile e sociale. Le cifre sono la cartina di tornasole di un'emergenza che, giorno dopo giorno, sta assumendo i contorni di uno scenario già visto e conosciuto in passato a Lampedusa. "Negli ultimi tre mesi  -  afferma Andrea Tassara, comandante della locale capitaneria  -  a Pozzallo sono stati 20 gli sbarchi di migranti richiedenti asilo politico provenienti prevalentemente dalla Somalia, dall'Eritrea, dall'Egitto e dalla Libia". Durante l'anno 2013, la Capitaneria di Pozzallo ha registrato l'approdo di 2.348 migranti, di cui 1.144 solo nel mese di luglio, appena trascorso. Il comune marinaro non è stato risparmiato nemmeno nei primi dieci giorni di agosto. Altri due sbarchi consistenti: uno di 90 migranti avvenuto il 5 agosto e l'ultimo di venerdì scorso di ben 113 immigrati. Cifre sbalorditive se si pensa che il centro di prima accoglienza ha a disposizione solo 180 posti e per il momento offre ospitalità a 358 cittadini extracomunitari. Addirittura per l'ultimo sbarco di fine luglio, il sindaco di Pozzallo è stato costretto a requisire una scuola media per dare ospitalità alla valanga di migranti che arrivano ciclicamente in questo lembo sud-orientale della Sicilia, nuova rotta preferita anche dal governo italiano per non assediare Lampedusa, per una questione logistica e finanziaria. I migranti vengono indirizzati a Pozzallo o a Porto Palo perché più facili da raggiungere invece di organizzare voli di stato che avrebbero un costo maggiore. "Paghiamo sulla nostra pelle - dice Luigi Ammatuna, sindaco da un anno di Pozzallo - anche questa scelta. Non si vuole riempire Lampedusa di migranti come è accaduto lo scorso anno anche per salvare la loro stagione estiva, ma anche per evitare costosi trasferimenti organizzando voli di stato. Lo Stato deve porre attenzione anche alle nostro problematiche, non solo a quelle di Lampedusa". Ma i problemi per Pozzallo non finiscono qui. Ci sono emergenze di carattere sanitario e di ordine pubblico. Come è accaduto a fine luglio per il caso del ragazzo somalo quattordicenne colpito dalla meningite che ha messo in allarme medici e poliziotti costretti ad una profilassi di prevenzione. Da non sottovalutare neanche l'ordine pubblico con i cittadini sempre più arrabbiati e pronti a denunciare atti di inciviltà di alcuni migranti. "La maggior parte di loro - argomenta il comandante Tassara - arriva in Italia avanzando richiesta di asilo politico, non sono quindi costretti a stare tutto il giorno all'interno del centro di prima accoglienza, ma hanno il permesso di girare per il centro e questo crea un problema di convivn- con la popolazione locale". C'è qualcuno che ha atteggiamenti sopra le righe: qualche giorno fa un gruppo di migranti ha fatto le docce in spiaggia del tutto nudi ed altri hanno spaccato delle bottiglie di birra sul muro di un bar in pieno centro cittadino, minacciando il proprietario. "La città vuole essere solidale ma anche mantenere il proprio ruolo  -  tuona Ammatuna  -  che è quello di essere luogo di prima accoglienza, non di emergenza. Ma per farlo abbiamo bisogno dell'aiuto di tutti, guai ad essere lasciati soli. Non possiamo farcela, sennò". 
MONTPELLIER – Il Paris-Saint Germain comincia con un mezzo passo falso: dopo il successo in Supercoppa di Francia, i parigini sono costretti ad un bagno d’umiltà dagli uomini di Fernandez, messi meglio fisicamente  e, soprattutto, più squadra. L’undici di Blanc non riesce ad andare oltre gli spunti dei singoli, da Ibrahimovic a Pastore, senza mettere in campo la giusta coralità. Il pareggio di Maxwell, in risposta al vantaggio iniziale del Montpellier (firmato Cabella), è un premio eccessivo per un PSG che domina dal punto di vista del possesso-palla ma non incide in zona gol. Non fa in tempo ad entrare in partita Edinson Cavani, inserito in palese ritardo al posto di un Lavezzi abulico. DOCCIA FREDDA FIRMATA CABELLA – Con Cavani relegato in panchina da Blanc, sono Lavezzi, Pastore e Lucas a sostenere l’azione offensiva di Ibrahimovic. La formazione parigina appare un po’ imballata e soffre la fisicità e il dinamismo del Montpellier, il cui gioco duro scatena le continue proteste di Thiago Silva e compagni (sfociate, al fischio di metà partita, in un capannello dei giocatori di Blanc attorno all’arbitro). Il PSG tiene palla e controlla il gioco, senza trovare spazi. Il Montpellier, invece, ha la fortuna dalla sua: al 10’, il tiro deviato di Herrera diventa un assist per Cabella, che batte Sirigu dal vertice dell’area piccola. Sarà lo stesso Cabella ad arrivare vicino al raddoppio nel finale di frazione, mentre Jourdren è reattivo sull’unico pallone buono capitato sui piedi di Ibrahimovic, calciato a rete dallo svedese dal limite dell’area. CAVANI NON CAMBIA L’INCONTRO – Mentre Blanc fa scaldare Cavani, Herrera sfiora il raddoppio con un gran destro in corsa, mentre Ibra apre la ripresa con una punizione spedita a lato; più pericoloso, sempre su calcio da fermo, il brasiliano Lucas, che sfiora l’incrocio dei pali. Il gol del pari arriva all’ora di gioco: lancio di Pastore per Ibrahimovic, lo svedese fa da torre per Maxwell che insacca sottomisura, favorito dall’uscita pasticciata di Jourdren. Al minuto 71, comincia ufficialmente l’avventura in Ligue 1 di Edinson Cavani, che rileva un altro ex partenopeo, lo spento Lavezzi. Un minuto dopo, la partita cambia volto: un fallaccio su Pastore, tra i più tartassati, costa il secondo giallo ad El Kaoutari, che lascia il Montpellier in inferiorità numerica. Il Montpellier non si disunisce, si difende con grande ordine e preoccupa il PSG con un lob di Cabella, di poco alto. L’uomo in più non basta ai parigini, che non riescono a pungere: finisce a lato il bel tiro da fuori di Pastore, più pericoloso il baby Rabiot, in pieno recupero, il cui colpo di testa viene fermato da Jourdren. Finisce così, mezzo passo falso per Ibra e compagni, esulta il Montpellier per un pari sofferto quanto meritato. Argomenti calcio francese paris saint germain edinson cavani Leggi i commenti I commenti dei lettori 
WASHINGTON - Apple batte Samsung e ottiene il divieto delle importazioni negli Stati Uniti di alcuni prodotti della società sud coreana. Ma non si tratta di una vittoria su tutta la linea. L'International Trade Commission (Itc), l'agenzia antitrust americana, ritiene infatti che Samsung abbia violato solo due brevetti, meno dei sei per i quali Apple aveva presentato l'esposto. Samsung non potrà importare, vendere o distribuire i prodotti che infrangono i due brevetti Apple, fra i quali quello sullo schermo multitouch. La parola ora passa al presidente americano che ha 60 giorni per eventualmente opporre il proprio veto sulla decisione, un potere che Obama ha già esercitato, per la prima volta dal 1987, nei giorni scorsi a favore di Apple, capovolgendo il bando deciso dall'Itc all'import di alcuni prodotti di Cupertino negli Stati Uniti. Samsung comunque potrà continuare a importare fino a quando il presidente non si sarà pronunciato. Secondo alcuni esperti è probabile che Obama interverrà anche a favore di Samsung, con l'obiettivo di diminuire il potere delle azioni legali sui brevetti come arma nell'industria per indebolire i rivali. Samsung si dice "delusa" dalla decisione e rilancia: "L'industria degli smartphone non dovrebbe concentrarsi su guerra globale nei tribunali ma su un mercato giusto ed equo. Samsung continuerà a lanciare prodotti innovativi. Abbiamo già preso misure per assicurare che tutti i nostri prodotti continueranno a essere disponibili negli Stati Uniti". Non è ancora chiaro l'ammontare dei prodotti che saranno interessati dal bando. Apple e Samsung sono alle prese con una battaglia legale su cinque continenti per cercare di rafforzarsi sul mercato degli smartphone, che vale 293,9 miliardi di dollari. 

MONACO DI BAVIERA – La Supercoppa è il passato, Guardiola può guardare avanti con ottimismo: l’avventura di Pep in Bundesliga comincia nel modo giusto, con un successo netto e meritato davanti al proprio pubblico, nell’anticipo contro il Borussia Moenchengladbach. In una gara per lo più equilibrata, i bavaresi riescono comunque ad imporsi con autorità, trovando presto il vantaggio con Robben e raddoppiando con Mandzukic già al quarto d’ora. L’autogol di Dante, prima del riposo, avrebbe potuto risvegliare i fantasmi di Dortmund ma il tecnico spagnolo riesce a ricompattare i suoi. Ad aiutare il Bayern ci pensa Alvaro Rodriguez, difensore ospite che causa due rigori in rapida successione: fallito il primo da Mueller, è Alaba a trasformare il secondo chiudendo i giochi. DOPPIO VANTAGGIO AL QUARTO D’ORA – Sembra tutto facile per i bavaresi, già sul 2-0 al quarto d’ora di gara. È Robben a sbloccare il risultato, con un tocco morbido a beffare Ter Stegen su bel suggerimento di Ribery dalla sinistra. C’è lo zampino dei due anche sul gol del raddoppio: l’olandese calcia una punizione dalla destra, Ribery devia d’istinto costringendo Ter Stegen alla respinta corta, sulla quale Mandzukic è lesto ad insaccare. L’attaccante croato va vicino al 3-0 di testa poco dopo, ma la reazione del Borussia Moenchengladbach non si fa attendere: Kruse e Raffael impegnano Neuer, facendo suonare l’allarme. Prima del riposo, arriva il gol che riporta gli ospiti in partita: sul cross basso di Arango, a cercare Raffael, Dante anticipa tutti insaccando nella propria porta. La prima frazione si chiude con la gran botta da fuori di Kroos, sulla quale Ter Stegen si supera deviando sulla traversa. MUELLER FALLISCE, ALABA NO – Nella ripresa, la partita è ancora molto equilibrata: il Bayern prova a chiudere il conto a più riprese, soprattutto con Alaba, Kroos e Mueller; anche il M’gladbach ha le sue chances, ma Kruse e Kramer non hanno fortuna. La partita si chiude intorno a metà ripresa, con il difensore ospite Alvaro Dominguez nel ruolo di protagonista, in negativo. Al minuto 67, Dominguez commette un fallo di mano in area: dal dischetto va Mueller, che si lascia ipnotizzare da Ter Stegen, sulla cui respinta arriva Robben ma è ancora Dominguez, ancora di mano, a fermarlo. Il guardalinee se ne accorge e l’arbitro assegna un secondo penalty al Bayern. Le proteste non distraggono Alaba, che fa meglio del compagno e spiazza Ter Stegen, mettendo a segno il 3-1 per i campioni d’Europa. Sarà l’ultima emozione del match, che cancella i malumori in casa Bayern e rilancia le ambizioni degli uomini di Guardiola. Argomenti bayern monaco pep guardiola Leggi i commenti I commenti dei lettori 
