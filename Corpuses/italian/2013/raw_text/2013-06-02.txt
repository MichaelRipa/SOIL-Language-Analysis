Carlo Annovazzi, che guida la cronaca milanese di Repubblica, ha un tennis infinitamente migliore del mio e ne capisce più di me anche di tennis da raccontare. Ieri m'ha mandato una mail per farsi gioco delle tesi messe nero su bianco qui, sulla Monday's Net. Così: "Gregor Dimitrov (che finora merita solo lo Slam dei seduttori, visto che sta con Maria Sharapova...) riesce a fare pochi game con Djokovic, Fognini lotta ma le becca in tre set da Nadal, il fenomeno polacco Janowicz è già fuori dal Roland Garros per mano di Wawrinka: i giovani o i presunti tali non competono ancora con i più forti, che restano dunque i Fab Four". Forse hai ragione, Carlo: Djokovic, Federer e Nadal stanno mostrando a Parigi che tra loro e gli altri, di cinque o dieci anni più giovani, ci sono ancora una lunghezza o due di distacco. Fortuna vuole - per gli incumbent - che in questo slam manchi Murray, acciaccato. Roger Federer, a dire il vero, oggi ha dato i primi segni di fatica: per raggiungere i quarti di finale ha dovuto lottare cinque set contro Gilles Simon, ATP 18, e contro il pubblico ultra-partigiano del Philippe Chatrier. Il suo successo numero 900 in carriera ha numeri che testimoniano il rischio corso: 6-1, 4-6, 2-6, 6-2, 6-3. Poi Carlo aggiunge: "Tommy Robredo passa ai quarti di finale ai danni di Nicolas Almagro: questa sì che è una sorpresa. Esattamente un anno fa Tommy vinceva il torneo all'Harbour Club. Lì m'aveva rivelato: voglio tornare tra i primi dieci al mondo. Non credevo potesse riuscirci, era precipitato per infortunio al numero 470 e, allora, arrancava intorno a quota 180. Se pensi che la sua prima volta nei quarti di un grande torneo fu nel 2003, non dai più credito a chi è venuto dopo. Lo stesso vale per le donne. Serena ha vinto a Parigi nel 2002. Poi basta. Ora, nel 2013 entra nei quarti avendo perso solo 10 game. Non bene le presunte eredi, direi". Giusto, Carlo. Cosa dire allora del tweet di ieri notte firmato @WTA: "Four Americans in Roland Garros R16 (Serena, Sloane, Hampton & Mattek-Sands): most Americans in Grand Slam R16 since 2004 UsOpen!". Insomma, negli ultimi nove anni mai tante americane nei ottavi di finale di uno dei quattro supertornei. Tra loro due giovanissime, e la Women Tennis Association gioisce. Noi non possiamo gridare a tanto miracolo, però è già la terza volta nel millennio che l'Italia ha tre giocatrici agli ottavi di uno Slam. L'ultima fu l'anno scorso a Wimbledon con Schiavone, Vinci e Giorgi. La volta precedente fu al Roland Garros nel 2001, con Farina, Schiavone e Grande. Ora è toccato di nuovo a Francesca e Roberta, più Sara. Con questo rincuorante viatico ho affrontato la domenica parigina di Vinci ed Errani. La tarantina, WTA 15, non aveva praticamente alcuna chance di mettere in difficoltà la numero 1 al mondo Serena Williams, forse in uno dei momenti migliori della lunga carriera (il primo Slam vinto è del 1999, a Flushing Meadows: poi se n'è presi altri quattordici). Poteva solo sperare in una giornata-no dell'americana, come talvolta le accade. Invece, con Serena rinfrancata dal pubblico francese che la vuole finalista e dal coach-fidanzato Patrick Mouratoglou, anch'egli francese, Roberta ha solo potuto opporre una cocciuta resistenza, come nel secondo game del primo set, durato otto minuti, o nel bel turno di servizio al quinto game. Sotto 1-4, s' è perfino permessa un perfido lob per scavalcare la Diva Serena, costantemente all'attacco grazie all'esposiva potenza che le ha consentito di costringere Roberta a giocare sempre corto. Nel secondo set Serena ha rallentato appena un po', consentendo all'azzurra di tenere fino al 3 pari: poi, con una accelerazione impressionante, ha chiuso il match sul 6-1 6-3. Sara Errani ha trovato in Carla Suarez Navarro, 25 anni, WTA 20 ma numero 1 di Spagna, una contendente coriacea e intelligente. D'altra parte, dagli ottavi in poi anche per la numero 5 al mondo qualsiasi avversaria è ostica. Il risultato non occulta nulla: 5-7 6-4 6-3 per la romagnola cresciuta tennisticamente proprio in Spagna. Nelle 2 ore e 29 minuti sul Suzanne Lenglen gelido - spettatori intabarrati, data la temperatura quasi novembrina - il primo set ha visto Carla attenta ed efficace sul diritto. Sul 5 pari Sara ha chiamato il medico in campo. Ho temuto dovesse mollare. Dopo un lungo stop, il match è ripreso ma l'azzurra ha evidentemente subìto gli effetti del trauma. Nel secondo set Sara s'è trovata sotto per 2-4 ma ha saputo reagire e recuperare. Nel terzo set credo sia stata determinante la presenza di Corrado Barazzutti a bordo campo per darle la tranquillità necessaria per chiudere. Avendola vista oggi, confermo che la semifinale è alla sua portata: a quel punto, però, a decidere sul bis o meno dello straordinario Roland Garros 2012 sarà quasi certamente Serena. Ma diamo tempo al tempo. Mail c.giua@kataweb.it Twitter@claudiogiua Argomenti monday's net roland garros 
RIO DE JANEIRO - Un pareggio spettacolo per inaugurare il nuovo Maracanà. Finisce 2-2 l'amichevole di lusso tra Brasile e Inghilterra dopo una gara dai due volti: dominio verdeoro nella prima frazione chiusa senza reti, poi fuochi artificiali nella ripresa.  Monologo brasiliano all'inizio, ma un grande Joe Hart chiude ogni varco agli attaccanti verdeoro. Il portiere del Manchester City compie un primo miracolo su Neymar, alla mezz'ora idoppio intervento su Hulk e Filipe Luis, quindi è prodigioso su Oscar. Hodgson toglie Baines per inserire Ashley Cole, alla presenza numero 103 con la nazionale, e nella ripresa i Tre Leoni danno segnali di risveglio anche se la manovra pecca della dovuta precisione. Al 12' la Selecao passa: la conclusione del laziale Hernanes, entrato dopo l'intervallo, colpisce la traversa, la palla arriva sui piedi di Fred che non perdona. La reazione dell'Inghilterra è in un colpo di testa di Rooney fuori bersaglio ma al 21' ecco il pari firmato da Oxlade-Chamberlain: un esterno destro potente e preciso che non lascia scampo a Julio Cesar. Quindi al 33' completa la rimonta grazie a Rooney, che con un gran tiro dalla distanza (deviato da Fernando) sigla il 2-1. L'illusione inglese dura appena tre minuti, tanto basta a Paulinho, talentuoso centrocampista del Corinthians che piace tanto all'Inter, per rimettere le cose a posto con un bel destro in mezza girata. Male la Germania, che sia pure in formazione sperimentale, viene sconfitta dagli Stati Uniti dell'ex Jurgen Klinsmann in un'amichevole giocata a Washington. Senza i giocatori di Bayern Monaco, Borussia Dortmund e Stoccarda, il Mannschaft di Loew viene superato 4-3. La nazionale a stelle e strisce piazza un terribile uno-due tra il 13' e il 16' (Altidore e autorete clamorosa del portiere Ter Stegen che non controlla un retropassaggio). A inizio ripresa Westermann prova a riaprire la gara, ma si scatena Dempsey con una doppietta (60' e 64') che mette al tappeto i tedeschi. Nel finale moto d'orgoglio della Germania con Kruse (79') e Draxler (81') ma gli Usa la spuntano. Argomenti calcio estero nazionale inghilterra nazionale germania nazionale usa brasile calcio Leggi i commenti I commenti dei lettori 
La vittoria della Lenovo Cantù a Roma ieri sera, 66 a 77, costringerà l'Acea Roma ad una vera e propria impresa martedì sera se vorrà portare la serie di semifinale scudetto a gara sette nella sfida definitiva ancora al palazzetto dello sport di piazza Apollodoro. Ma per vincere al Pianella di Cantù serviranno una serie di piccole  -  grandi imprese interne per la squadra di coach Calvani, che finora ad ora, e particolarmente ieri sera non hanno funzionato. Ritrovare la vena realizzativa di Gigi Datome il cui dolore alla caviglia e la perfetta marcatura di Jeff Brooks hanno sin qui tolto verve e lucidità prima di tutto, ieri 6 punti per il capitano dell'Acea con un incredibile 3 su 14 dal campo.Rimettere, in secondo luogo, le mani dei giocatori romani in linea diritta col canestro avversario nei tiri liberi. Lo scarso 50 per cento di ieri sera accoppiato alle altre scarse percentuali di realizzazione durante la serie, hanno fatto la differenza, soprattutto in partite che sono terminate con scarti abbastanza ridotti. Infine bisognerà che l'Acea si metta in testa di avere davanti un'avversaria più forte complessivamente e più lunga come roster, e che quindi ogni dettaglio è importante per centrare un risultato clamoroso come sarebbe la finale scudetto. Una percentuale di realizzazione come 25 su 59 dal campo non è certo un dettaglio ma un segnale che la squadra non è tranquilla e cerca, come ha fatto ieri, soluzioni complicate ed affrettate ad altissima difficoltà di riuscita. E contro una squadra esperta come la Lenovo Cantù sono errori che si pagano puntualmente. Gara sei dunque martedì sera a Cantù. Argomenti playoff scudetto acea roma 
EL RENO (Oklahoma) - E' morto, insieme al figlio di 24 anni e a un suo famoso collaboratore, proprio dentro una delle tante tempeste che aveva studiato e raccontato. Uno dei cinque 'twister' che hanno devastato zone diverse dell'Oklahoma, lo ha travolto. Tim Samaras, 55 anni, è morto insieme al figlio Paul di 24, e a Carl Young, di 45. Ieri nella zona sono state contate almeno 13 vittime. Un tragico elenco che si allunga, dopo il primo terribile tornado che il mese scorso ha devastato la cittadina di Moore provocando 24 morti. IL VIDEO DI SAMARAS - LE FOTO Quella di Samaras poteva sembrare una professione folcloristica, sempre alla ricerca dell'effetto speciale: era invece il frutto di trent'anni di studio. Il cacciatore di tornado, considerato una star nel suo campo, era prima di tutto un ingegnere. Strumenti costruiti da lui hanno offerto per la prima volta in assoluto una visione all'interno di una tromba d'aria, utilizzando sei telecamere ad alta risoluzione disposte a raggio che hanno registrato immagini a 360 gradi, ricorda il National Geographic. Samaras aveva inoltre realizzato una macchina fotografica in grado di riprendere un milione di fotogrammi al secondo, per 'catturare' i fulmini. Proprio al National Geographic aveva raccontato che vicino ad un tornado si vivono "incredibili attimi fuggenti", ma si possono vedere anche importanti "dettagli", sul vento e la sua potenza, il suo suono, e anche sul suo odore, tutte cose che possono aiutare a capire ad esempio perché in alcune tempeste si formano le trombe d'arie e in altre no, e soprattutto a imparare come prevederle con un maggiore anticipo. Sempre alle prese con la scarsità di fondi, Samaras aveva creato una azienda chiamata Twistex, ovvero Tactical Weather Instrumented Sempling in Tornadoes. "Per le ricerche meteorologiche è difficile ottenere finanziamenti. Sopravvivo con alcuni piccoli stanziamenti del governo, o con quelli dei media", aveva confidato nella sua ultima intervista. Il suo secondo figlio, Jim, oggi ha scritto sul profilo Facebook di suo fratello Paul: "Purtroppo se ne sono andati, ma almeno facendo ciò che amavano". Argomenti tornado usa cacciatori di tornado oklahoma tornado stati uniti - usa 
LIVORNO - Dopo 3 anni d'attesa, il Livorno torna in serie A. Un obiettivo meritato, centrato al termine di un'annata da protagonista. Contro l'Empoli bastava non perdere, la squadra di Nicola si è tolta la soddisfazione anche di chiudere con un successo di misura (1-0), targato, guarda caso, Paulinho. Un trionfo voluto fortemente per dedicarlo ai 20mila che hanno gremito l'Ardenza, accompagnati da due tifosi d' eccezione, Chiellini e Diamanti, arrivati appositamente per sospingere la loro vecchia squadra verso l'ambito traguardo. IL TRIONFO DI NICOLA, L'ATTACCO E... MOROSINI - Un traguardo che premia l'intuito di Spinelli che ha saputo ripartire, dopo un'annata storta, da un allenatore, Davide Nicola, capace di riportare entusiasmo in una piazza delusa e di creare una squadra. Ma che certifica anche la grande stagione di Paulinho, Dionisi, Belingheri e, fino a quando non è stato fermato da un infortunio, Siligardi che a suon di gol (63 in 4) si sono rivelati la vera arma in più. Ed è bello, in tutto ciò, pensare che un pizzico di merito, dall'alto, lo abbia avuto anche Piermario Morosini che con la sua prematura e improvvisa scomparsa, appena un anno fa, ha probabilmente contribuito in maniera determinante a cementare lo spogliatoio.'Morosini 25' e 'Ciao Moro': sono infatti le scritte sulle magliette indossate dai giocatori durante la premiazione della Lega di Serie B. Anche i tifosi livornesi hanno ripetutamente ricordato Morosini, al quale nei mesi scorsi è stata intitolata la gradinata dello stadio, scandendo slogan con il suo nome. EMPOLI, UNA STAGIONE COMUNQUE DA RICORDARE - Si rammarica l'Empoli ma l'obiettivo sfumato proprio all'ultimo atto non deve far passare in secondo piano un'annata comunque positiva. I play-off sono stati centrati con una cavalcata entusiasmante e impressionante, almeno quanto la facilità del duo Tavano-Maccarone di andare a bersaglio. E poi è stata la stagione della valorizzazione di tanti giovani interessanti tra cui spiccano, naturalmente, Regini e Saponara, divenuti due punti fermi anche dell'Under 21 di Mangia, ormai pronti per il grande salto. Segno che la strada percorsa dal presidente Corsi è quella giusta e l'obiettivo è solo rimandato. MACCARONE, ERRORE FATALE  - La gara ha racchiuso, in pratica, tutte le sue emozioni nel primo tempo. La palla per cambiare volto alla partita capita al 21' a Maccarone che, però, la sciupa malamente: su un cross radente dalla destra di Tavano sfiora appena in scivolata il pallone da due passi mandandolo a fil di palo a porta vuota alla destra di Mazzoni. PAULINHO FA ESPLODERE L'ARDENZA - E' l'episodio che scuote il Livorno che, d' incanto, dopo un avvio titubante, entra partita. E dopo una punizione di poco a lato di Emerson (27') e un sinistro di Gemiti addosso a Bassi (30') sblocca il risultato (32') con una perfetta girata di testa nell'angolo di Paulinho su cross dalla destra di Schiattarella. EMPOLI, REAZIONE POCO CONVINTA - L'Empoli ha accusato il colpo e la sua reazione non è mai parsa convinta. Mazzoni è stato chiamato in causa solo al 60' da una debole girata di Saponara, da un destro da fuori, 2' dopo, di Valdifiori e da una punizione, all'89', di Maccarone. Troppo poco per raddrizzare una serata nata male. La festa stasera ha un solo colore, quello amaranto. LA GIOIA DI SPINELLI - "Dedico questa promozione a Morosini e alle nove vittime di Genova, una tragedia tremenda per me che sono genovese e che conoscevo quei ragazzi. Noi, Genoa e Sampdoria dovremmo fare un triangolare per queste famiglie". Questi i primi pensieri del Livorno Aldo Spinelli: "Avevo detto che al terzo anno avrei portato il Livorno in A e la parola vale più di tutto. Abbiamo fatto il campionato più bello della mia carriera calcistica, siamo stati secondi o terzi per tutto il torneo, abbiamo affrontato i play-off che sono una lotteria e dove basta un pallone storto per perdere un campionato. Ma dall'alto Morosini ci ha dato una mano: se la serie A scappava da Livorno sarebbe stata una cosa impietosa". Spinelli si tiene stretto il tecnico Nicola. "E' un mio pallino come lo erano Donadoni e Mazzarri, lui ha sempre avuto grandi parole nei miei confronti, io ho sposato la sua causa e abbiamo già rinnovato per due anni. Nicola si è meritato la serie A e deve godersela, poi fra due anni potrà andare ad allenare una grande". LA NUOVA SERIE A ATALANTA BOLOGNA CAGLIARI CATANIA CHIEVO FIORENTINA GENOA INTER JUVENTUS LAZIO LIVORNO MILAN NAPOLI PARMA ROMA SAMPDORIA SASSUOLO TORINO UDINESE VERONA Argomenti serie b livorno calcio empoli calcio serie a Leggi i commenti I commenti dei lettori 
ROMA - È tutto sbagliato, è tutto da rifare. La celebre frase di Gino Bartali sembra scritta apposta per raccontare il momento della Roma. Mentre Berlusconi e Galliani chiudevano sul naso dei dirigenti romanisti la porta di Arcore e la prospettiva di ingaggiare Massimiliano Allegri, a Trigoria calava il gelo di chi sa di aver perso la prima scelta individuata per gestire una ricostruzione. La Roma, che confessa di aver già da sabato sera detto basta alle attese dovute ai cenacoli milanesi che permettevano all'allenatore rossonero di prendere tempo, non può far altro che guardarsi intorno alla ricerca di una terza scelta. Tanti nomi sul taccuino dei dirigenti, anche se le ultime ore sono servite a scremare l'elenco. Bielsa, Mancini, Rijkaard, Blanc: solo alcune delle ipotesi prese in esame dalla dirigenza. L'avvistamento romano di Spalletti a qualcuno ha suggerito lo scenario affascinante di un ritorno almeno suggestivo. Ipotesi remota (anche di più) per motivi economici, anche se a lui i dirigenti avevano pensato in una fase ancora embrionale della scelta, tra dicembre e gennaio, contattandolo in più occasioni. E di qualche pensiero, oltre ad alcune telefonate, è stato oggetto anche Roberto Donadoni. Piace per il suo profilo, l'esperienza (anche in nazionale), l'educazione. Mancherebbe, forse, di quella "personalità" anche aggressiva che vorrebbero adesso a Trigoria. Anche per questo lui ha chiuso ogni porta: "Ribadisco ancora una volta a scanso di equivoci che resto al Parma. Qui mi trovo bene, c'è piena sintonia con il presidente Ghirardi e con Leonardi e ho un contratto per altri due anni". Un veto solenne, come quello di Pioli (che comunque piace poco): "Fa piacere l'interesse, ma resto a Bologna", ha detto pochi giorni fa. Resta allora in corsa Blanc, entusiasta della soluzione: "A chi non piacerebbe la Roma?", il suo pensiero di pochi giorni fa. E pazienza se bisognerebbe vincere la corsa con il solito Psg. Poi c'è Bielsa, che ha appena detto "no" al Santos, oppure Rijkaard, disoccupato come (dopo il 30 giugno) l'olandese Hiddink. Suggestioni, ipotesi, nomi. Per dare alla Roma una guida persa quattro mesi fa con l'addio a Zeman. Argomenti as roma serie a Leggi i commenti I commenti dei lettori 
