ROMA – Inizia nel migliore dei modi l’Europa League 2013/14 della Lazio. 1-0 sui campioni di Polonia del Legia Varsavia grazie a un gol del Profeta Hernanes, a tre giorni dall’importantissimo derby di campionato con la Roma. Un successo che permette ai biancocelesti di conquistare subito la vetta del gruppo J insieme ai turchi del Trabzonspor che espugnano Cipro (2-1 sull’Apollon). TENSIONE PRE-GARA – Circa 2000 i tifosi polacchi presenti all’Olimpico e tensione nel pre-partita: gli ultras radunati ai tornelli del settore distinti sud, hanno infatti tentato di sfondare gli ingressi lanciando qualche oggetto all’indirizzo delle forze dell’ordine e degli steward. Immediata la risposta degli agenti con una leggera carica di contenimento che ha riportato subito la situazione alla normalità. 16 circa i fermi operati dalle forze dell’ordine. In campo Petkovic schiera una sorta di 4-3-3 tenendo in panchina gente come Ledesma, Lulic, Candreva e Klose in vista del derby di domenica. Difesa titolare e in attacco Floccari supportato da Keita ed Ederson. Il Legia risponde con un 4-2-3-1 con Saganowski punta unica. OCCASIONI EDERSON E KOSECKI – Durante il primo tempo succede poco a livello di occasioni da rete. La partita è combattuta ma caratterizzata da diversi errori che offrono uno spettacolo scadente. La Lazio si difende bene ma in fase d’attacco è carente: Hernanes è troppo lento, Keita un po’ spaesato, Floccari troppo solo. L’unico a mettersi in mostra è Ederson e infatti è lui ad avere l’unica chance biancoceleste dei primi 45’, al minuto 20’: angolo, il brasiliano controlla sul primo palo, si gira e calcia. Un difensore respinge davanti al proprio portiere. Il Legia risponde subito, al 22’: lancio verticale e Kosecki, il più pericoloso dei suoi, si ritrova a tu per tu con Marchetti. Bravissimo il portiere a respingere e a salvare la Lazio. UN ALTRO SPIRITO – Petkovic non effettua cambi nell’intervallo, ma la Lazio che torna in campo è un’altra squadra. C’è la voglia di giocare e un atteggiamento e uno spirito diversi, positivi. I frutti maturano presto, al minuto 8: Keita, un po’ contratto e forse emozionato nel primo tempo, finalmente si sblocca e dal fondo sinistro mette in area una palla d’oro che Hernanes di testa schiaccia in rete per l’1-0 dei capitolini. Il Profeta riscatta un primo tempo opaco e al minuto 21 rischia di fare una doppietta: numero al limite dell’area con rasoterra in diagonale che coglie la base del palo alla destra di Skaba. DIFESA BIANCOCELESTE SOLIDA – I due allenatori effettuano i primi cambi e se Urban prova a rafforzare la squadra con punte e mezzepunte, Petkovic manda in campo due sicurezze come Ledesma e Lulic. Il Legia non attacca più come nel primo tempo, non trovando spazi e accusando il pressing dei padroni di casa. E poi la difesa biancoceleste non sbaglia nulla: Cavanda contrasta positivamente il migliore dei polacchi, Kosecki. Al centro Cana e Ciani sono impeccabili e anche a sinistra Konko se la cava, anche se l’avversario diretto, Ojamaa, non sembra irresistibile. Nel finale entra anche Novaretti che sfiora il 2-0 con un colpo di testa dopo un angolo. Bravissimo in questo caso Skaba a respingere. Non succede altro e la Lazio conquista i primi tre punti del girone J. LAZIO-LEGIA 1-0 (0-0) LAZIO (4-3-3) : Marchetti; Konko, Ciani, Cana, Cavanda; Gonzalez, Onazi, Hernanes (30′st Lulic); Ederson (25′st Ledesma), Floccari, Keita (38′st Novaretti). In panchina: Berisha, Crecco, Candreva, Klose. Allenatore: Petkovic. LEGIA VARSAVIA (4-2-3-1) : Skaba; Broz, Rzezniczak, Dossa Junior, Brzyski; Furman, Vrdoljak (25′st Jodlowiec); Ojamaa, Radovic, Kosecki, Saganowski (23′st Kucharczzy). In panchina: Wienczatek, Helio Pinto, Lukasik, Davalishvili, Zyro. Allenatore: Urban. ARBITRO : Jakobson (Islanda). RETE : 8′st Hernanes. AMMONITI : Ederson, Ciani ANGOLI : 8-5 per la Lazio. RECUPERO : 0′ pt; 3′ st. Argomenti ss lazio europa league Leggi i commenti I commenti dei lettori 
Chi si illudeva che fosse tornato il sereno, fra Crocetta e il Pd, si è dovuto ricredere. Lo scontro non solo prosegue, ma raggiunge livelli mai raggiunti sinora. A far saltare i nervi, ai dirigenti democratici, è stata la performance di ieri sera del presidente a una mai digerita festa del Megafono. "Il Pd lo difendo meglio io di certi dirigenti. Posso dire che l'ho protetto dagli scandali. Parlano di rimpasto, ma se a suo tempo avessi accettato le loro indicazioni in nome del fantomatico partito, mi sarei trovato in giunta Rinaldi, Cracolici e Cocilovo e persino Walter Bellomo, quest'ultimo arrestato nell'ambito dell'inchiesta sulla Tav. Questa è la verità". Parole condite dall'ennesimo no al rimpasto voluto dal Pd. Parole che hanno fatto infuriare tutti. Nell'ordine Cracolici ("Crocetta e i suoi sodali possono prendermi a modello di moralità"), Cocilovo che minaccia querele ("Il governatore agita sospetti grotteschi e infondati, è affetto da schizofrenia umorale") e il segretario Giuseppe Lupo: "Il modo di esprimersi di Crocetta, citando falsità, si qualifica da sè. Forse spera, buttandola in rissa, di evitare il confronto politico con il Pd e si sbaglia. Ne parleremo lunedì in direzione". E a questo punto l'appuntamento di fuoco diventa proprio la direzione regionale del Pd, già rinviata lo scorso lunedì. Una riunione in cui i dem potrebbero votare definitivamente la rottura con Crocetta. Lasciando di conseguenza agli assessori di area (Bianchi, Lo Bello, Bartolotta e Scilabra) la facoltà di essere "conseguenti", dunque di dimettersi. Di tutto ciò i vertici siciliani del Pd parleranno con il segretario Guglielmo Epifani, a margine dell'assemblea nazionale del partito in corso a Roma. Crocetta non si ferma. In uno dei suoi "pizzini" consegnati a Facebook, lancia un forte allarme: "La mafia vuole farmi saltare, il Pd non può lasciarmi solo", scrive in estrema sintesi il presidente. Che stamattina, a sorpresa, è andato in procura per denunciare che "alcuni enti di formazione hanno rubato otto milioni di euro alla Regione. Non possiamo dire quali nè quanti sono, ma si tratta di somme erogate e non spese nella maniera lecita". Crocetta, che ha consegnato il suo esposto al procuratore Francesco Messineo e all'aggiunto Leonardo Agueci. Argomenti politica primarie pd sicilia lupo rosario crocetta cracolici 
Una turista tedesca di 69 anni è annegata giovedì pomeriggio a Marina di Camerota, nei pressi della spiaggia "Calanca". La donna è stata improvvisamente risucchiata dalle onde mentre faceva il bagno. Il corpo ormai privo di vita è stata recuperato al largo da un gommone veloce della Guardia costiera immediatamente intervenuto dopo l'allarme lanciato dai bagnanti. Sulla vicenda  indaga la Capitaneria di Porto dell'Ufficio Locale Marittimo di Marina di  Camerota, agli ordini del maresciallo Amleto Tarani. Sul posto si è recato anche il medico legale Adamo Maiese che ha diagnosticato la morte per annegamento. La salma, dopo gli accertamenti di rito, è stata trasferita presso la sala mortuaria dell'ospedale "San Luca" di Vallo della Lucania. Argomenti annegamenti 
LUBIANA - Il sogno dell'Italia agli Europei si spezza nei quarti di finale. A giocarsi una medaglia sarà la Lituania, a cui gli azzurri tengono testa per tre quarti di gara, salvo crollare nell'inizio di ultimo periodo. Non sono bastate le ottime prove di Belinelli (22 punti) e Gentile (15 punti). La Lituania, trascinata da Kalnietis e Seibutis (17 punti a testa) ha cambiato marcia nel finale dimostrandosi superiore ai rimbalzi (38 contro 25) e al tiro (60% da 2). L'81-77 finale interrompe il cammino per il titolo continentale ma non quello iridato. Gli azzurri, infatti, possono ancora centrare l'obiettivo di piazzarsi tra le prime 7 e conquistare un pass per i Mondiali dell'anno prossimo in Spagna. Il primo match-point domani alle 14.30, nella semifinale per i piazzamenti dal 5° all'8° posto contro l'Ucraina, sconfitta oggi dalla Croazia. UNA PARTENZA A HANDICAP - Partenza ad handicap per gli azzurri, con Lavrinovic che mostra da subito il suo repertorio (schiacciata e tiro da tre) e la Lituania che vola sul 9-2 e poi sul 22-12. Cusin e Aradori provano a ricucire lo strappo ma in attacco il quintetto di Kazlauskas rasenta la perfezione. L'Italia soffre sotto le plance ma con una tripla di gentile riesce comunque a chiudere il primo quarto sotto di sette (15-22). Diener (illuminante il suo ingresso) e Datome dalla lunga distanza rilanciano l'Italia che aumentando l'intensità difensiva riesce a risalire la china fino a riportarsi a -1 prima con un gioco da tre da Cinciarini (37-38) e poi, prima dell'intervallo con una magia di Belinelli (39-40). ITALIA, ILLUSORIA RIMONTA - La rimonta si completa a inizio terzo periodo con Datome, che regala all'Italia al 1' il primo vantaggio (41-40). La Lituania non ci sta, riallunga di nuovo (44-50) trascinata da Pocius e Maciulis ma gli azzurri sono tarantolati e, grazie ai canestri di Aradori,  Cinciarini e Gentile, piazzano un parziale di 9-0 che li portano sul 53-50 al 7'. L'equilibrio prosegue fino alla fine del terzo quarto (57-58). CROLLO NELL'ULTIMO QUARTO - Poi, però, un incredibile black-out mette nei guai gli azzurri, che non trovano più la via del canestro (primi punti solo a 4′ dalla sirena) e subiscono un parziale di 15-0 (58-72) che fa malissimo. Solo a questo punto, trascinati da un sontuoso Gentile, l'Italia reagisce arrivando fino al -6 (70-76") con palla in mano a 35" dal termine. Ma uno scivolone di Aradori mette fine anche alle ultime speranze. PIANIGIANI: "ORGOGLIOSO DEI RAGAZZI" - "Ancora una volta sono orgoglioso dei miei ragazzi perché di nuovo abbiamo mostrato un bel basket, per di più contro una squadra forte come la Lituania". Simone Pianigiani applaude la sua Italia: "Ora il mio problema è la gara contro l'Ucraina - continua il ct azzurro - Sono sicuro che metteremo in campo la stessa faccia vista stasera e soprattutto la stessa mentalità, ma davvero non so con quali forze affronteremo un impegno per noi vitale per l'accesso al Mondiale dell'anno prossimo. Aver giocato stasera un match così dispendioso e dover tornare in campo alle 14.30 del giorno seguente è uno sforzo incredibile. Ora sono concentrato su questo". LITUANIA-ITALIA 81-77 (22-15, 40-39, 57-58) LITUANIA : Motiejunas 7, Kalnietis 17, Kuzminskas, Lavrinovic D. 9, Maciulis 13, Delininkaitis ne, Seibutis 17, Kleiza 5, Lavrinovic K., Pocius 11, Valanciunas 2, Javtokas ne. Allenatore: Kazlauskas. ITALIA : Aradori 6, Gentile 15, Rosselli, Vitali ne, Poeta ne, Melli 2, Belinelli 22, Diener 7, Cusin 4, Datome 10, Magro ne, Cinciarini 11. Allenatore: Pianigiani. ARBITRI : Belosevic (Srb), Bulto (Spa), Javor (Slo). NOTE - Tiri liberi: Lituania 16/20, Italia 13/17. Usciti per 5 falli: Gentile. Spettatori: 10.000. Argomenti basket basket europei 2013 italbasket Leggi i commenti I commenti dei lettori 
BENISHEIK (Nigeria) - Attacco del gruppo estremista  Boko Haram a Benisheik, nella Nigeria nordorientale: uccise almeno 143 persone. I miliziani islamisti, che hanno colpito nello Stato di Borno, erano travestiti da militari dell'esercito. "I corpi sono stati trovati nella foresta e ne stiamo cercando altri", hanno riferito le autorità locali. I terroristi hanno incendiato un centinaio di case, hanno creato degli sbarramenti sulle strade e hanno sparato anche sulla gente che scappava e sulle auto. "Sono arrivati a bordo di jeep, circa una ventina di veicoli, armati anche di artiglieria anti-aerea", hanno riferito fonti della sicurezza. Benishiek era stata teatro già l'8 settembre scorso di uno scontro sanguinoso tra i miliziani, decisi a creare uno Stato islamico nel nord della Nigeria, e le forze di sicurezza. L'attacco è avvenuto martedì ma se ne è avuta notizia soltanto ora.  Il ritardo è dovuto anche al fatto che la rete di telefonia mobile a Borno è fuori sevizio da metà maggio, quando il governo nigeriano impose lo stato d'emergenza nella gran parte del nord-est nel quadro di una grande offensiva destinata a mettere fine alle azioni di Boko Haram, il cui nome vuol dire "l'educazione occidentale è peccato". "Gli uomini armati che ci hanno attaccato - ha raccontato un conducente di autobus - erano vestiti da soldati e avevano armi pesanti. Ci hanno chiesto di scendere tutti e poi uno di loro mi ha colpito alla testa con il calcio della pistola. E' stato allora che ho capito che non erano soldati e sono caduto a terra facendo finta di essere svenuto". Argomenti nigeria boko haram 
ROMA - "Vincere una partita più con la testa che con qualità di gioco sicuramente è molto importante. Durante una stagione bisogna soffrire, tenere duro e poi colpire nel momento opportuno". Vladimir Petkovic, allenatore della Lazio si gode il successo sul Legia Varsavia all’esordio in Europa League, una vittoria arrivata senza sprecare troppe energie in vista del derby di domenica. "CONTENTO PER KEITA" – Petkovic ha fatto i complimenti al giovane Keita: "Per un diciottenne un po’ di paura all’inizio della partita è comprensibile, poi con il passare del tempo si è trovato meglio – ha detto il tecnico ai microfoni di Sky -. Sono contento per lui, adesso deve lavorare, ha tutto il tempo davanti e dipenderà solo da lui". La prova è stata positiva anche da parte di una difesa che è comunque condizionata dagli infortuni. "Abbiamo visto che se manca un giocatore, gli altri danno il loro contributo – ha aggiunto il tecnico -. Escluse le partite con la Juventus, nelle altre quattro partite abbiamo preso un solo gol. Non ero preoccupato, la squadra sta crescendo e anche la concorrenza aumenta". "FARE BENE DIPENDERA’ SOLO DA NOI" – Petkovic ha parlato della sua squadra sul lungo periodo. Fare bene nel proseguo della stagione "dipenderà tanto da noi – ha detto – Altri hanno preso nomi che suonano di più, ma noi abbiamo ampliato la rosa. Spero che, imparando anche dall’anno scorso, tutto possa portare dei benefici". E, a proposito di benefici, Petkovic ha gettato acqua sul fuoco sulla presunta polemica con Ederson e il suo procuratore Caliendo, che avevano chiesto più spazio: "Non c’è mai stato un problema, non ho mai avuto discussioni. Ederson con il suo procuratore negli ultimi due mesi non ha mai parlato e questo lo ha detto anche ufficialmente". Per finire, un messaggio ai tifosi in vista del derby di domenica: "Innanzi tutto mi dispiace che stasera ci fosse poca gente, perché la squadra merita più pubblico – ha concluso Petkovic – Con positività da parte nostra, dei nostri tifosi e di quelli della Roma possiamo fare del bene al calcio e crescere tutti insieme". Argomenti ss lazio europa league vladimir petkovic Leggi i commenti I commenti dei lettori 
Della sua realizzazione si parla da due decenni, e di anni ne sono passati quattro da quando il Cipe diede il via libera al progetto preliminare per la costruzione. Poi, nel 2011, arrivò lo stop da parte dell'Unione europea, che configurava l'ipotesi di un aiuto di Stato, con il rischio che l'interporto di Termini Imerese finisse nel lungo elenco delle incompiute siciliane. Oggi, con l'aggiudicazione della gara per la progettazione e la realizzazione del terminal merci più grande dell'Isola, questo pericolo sembra scongiurato: i lavori di costruzione partiranno a giugno del prossimo anno e termineranno in 18 mesi. Ad aggiudicarsi il bando di gara da 75 milioni di euro (di cui 61 pubblici e 14 privati) è stato un raggruppamento di imprese guidato dalla catanese Tecnis, e del quale fanno parte anche Cogip spa, Sintec spa e Notarimpresa spa. L'opera servirà a mettere in collegamento lo scalo ferroviario, l'autostrada e il porto per abbattere le distanze da coprire su gomma, in nave e su rotaia. L'interporto sarà dotato di un terminal ferroviario e si estenderà nella fascia di territorio compresa tra il porto di Termini Imerese e il fiume Himera, all'interno della cosiddetta terza fase dell'Area di sviluppo Industriale. Durante i due anni di progettazione e lavorazione saranno circa cento gli edili coinvolti nei lavori. Una volta compiuto, l'interporto sarà l'infrastruttura più grande della Sicilia occidentale e una delle più estese del Sud Italia. Ma un'opera pensata vent'anni fa, per un contesto economico completamente differente dall'attuale, con la Fiat di Termini chiusa e una zona industriale ormai abbandonata, il rischio che diventi una cattedrale nel deserto è concreto. "Senza un adeguato progetto della Regione per la gestione logistica del trasporto merci - dice il sindaco di Termini, Salvatore Burrafato - sarà un'opera quasi inutile, che rischia di restare sottoutilizzata e diventare l'ennesimo spreco di fondi pubblici. Adesso tocca al governo Crocetta pensare a un piano che concentri gli arrivi, le partenze e lo stoccaggio delle merci nel polo di Termini. Si potrebbe creare una nuova economia in un territorio che sta morendo". "Si tratta di un'infrastruttura - sostiene invece il presidente della Sis, Società degli interporti siciliani, Alessandro Albanese - che rivoluzionerà il sistema dei trasporti di merci nell'Isola. Un punto di svolta per lo sviluppo economico non solo del polo industriale di Termini Imerese, ma di tutto il circuito regionale". Argomenti termini imerese interporto salvatore burrafato alessandro albanese 
Venticinque murales di Felice Pignataro da venerdì 20 settembre  saranno visibili nella stazione metropolitana di Piscinola-Scampia.  L'installazione dedicata allo scomparso fondatore del Gridas e  dell'omonimo carnevale di denuncia sociale, è un omaggio del quartiere,  che ha raccolto 800 firme per fare arrivare i murales nella stazione. LE FOTO Il  "FeliMetrò" sarà inaugurato alle 14 di venerdì dalla vedova di Felice,  Mirella Pignataro, dal sindaco Luigi de Magistris, dalla delegata del  sindaco alla Mobilità sostenibile Anna Donati e dall'amministratore  unico di Metronapoli Alberto Ramaglia. Chi attraverserà il metrò di  Scampia potrà ripercorrere tutte le battaglie di Felice. Oltre ai  disegni scelti tra 10 mila diapositive, i passeggeri potranno osservare  le locandine incise nel linoleum dall'artista per il Carnevale e i  famosi titoli di denuncia legati a questioni politiche locali e  nazionali avvenute tra il 1983 e il 2004. Da "I miserabili" all'epoca  della guerra del golfo, a "Il diavolo e l'acqua santa" al tempo del  giubileo. "Seguiamo questa vicenda dal 2005 - dice Mirella Pignataro  -   L'installazione arriva dal basso: i murales realizzati da Felice nel  quartiere sbiadiscono, la gente vuole ricordarlo conservandone alcuni  nel metrò. Il progetto ha poi appassionato tutti coloro che ci hanno  lavorato, dallo staff di Metronapoli agli operai. Felice continua a  contagiare la gente. L'obiettivo di questa installazione è trasferire  agli altri uno stile di vita in cui non esistono il lucro e l'interesse  del singolo ai danni della collettività. E' convincere le persone a  condividere con gli altri ciò che sanno fare. Solo la solidarietà dal  basso può renderci migliori, insegnarci a vivere con rispetto e  dignità". Argomenti arte metropolitana 
