ROMA - Serata positiva per le italiane impegnate nella Champions league di volley. La Lube Macerata si aggiudica al tie break la sfida contro i campioni d'Europa del Lokomotiv Novosibirsk, mentre la Diatec Trentino passeggia in Turchia con l'Arkas Izmir. Giovedì alle ore 20.30 chiude il quadro la Copra Piacenza: davanti al proprio pubblico affronta i bulgari Marek Union-Ivkoni Dupnitsa. Lunga battaglia al Fontescodella di Macerata per il successo della squadra allenata da Giuliani 3-2 (25-19, 22-25, 29-27, 22-25, 15-12) ai danni dei russi di Novosibirsk. I biancorossi rimangono da soli in vetta al girone seguiti a due punti di distanza dalla coppia Zenit Kazan e Lokomotiv. Vantaggio che dovrà essere conservato anche nel ritorno quando Zaytsev e soci dovranno andare per due volte in Russia. Nell'alternanza di emozioni di stasera la Lube riesce ad alternare le scelte offensive e manda a segno buona parte del potenziale a disposizione: Kurek si fa sentire con 21 punti (58 per cento in attacco), Zaytsev e Kovar (tre muri e 57 per cento in attacco) realizzano 17 punti e un affidabile Podrascanin arriva a quota 16 punti (quattro ace e un muro) con addirittura l'85 per cento in attacco. A dare una mano concreta le percentuali in ricezione di Henno che volano al 56 per cento. Funziona la pressione al servizio di Macerata che sbatte a terra dieci ace contro la metà (cinque) degli avversari. A muro le squadre si equivalgono con una leggera prevalenza del gruppo allenato da Voronkov con 7 block vincenti a cinque. Agli ospiti non basta un super Moroz, autore di 25 punti, per violare il palazzo dello sport italiano. Divis e Camejo si fermano rispettivamente a 13 e 10 punti. Nell'altra sfida del girone lo Zenit Kazan supera 3-1 gli austriaci dell'Aich dob grazie a una prestazione super di Anderson autore di 23 punti con sette ace e quattro muri. Terza vittoria consecutiva e decisivo passo in avanti verso la qualificazione per la Diatec Trentino. I campioni d'Italia si impongono 0-3 (15-25, 21-25, 13-25) in casa dell'Arkas Izmir e guardano al girone di ritorno con maggiore tranquillità e sicurezza. Proprio questi fattori sono i segreti della vittoria in Turchia, che mettono in evidenza un cambio palla efficace, muro preciso (a segno otto volte) e difesa attenta. Con il regista Suxho in buona giornata, gli attaccanti ne traggono giovamento. A dimostrarlo sono le percentuali di Ferreira (17 punti, mvp del match con 75 per cento a rete, un muro e un ace) e dei centrali Birarelli (7 punti, 83 per cento con due muri) e Solé (11 punti, 75 per cento con tre block). Ma anche chi ha avuto numeri più bassi Sokolov (48 per cento, 15 punti) e Lanza (50 per cento) fanno comunque la propria parte. Nell'Arkas in ombra Perrin e Sivula, mai in grado di mettere a terra la palla con continuità. Soddisfatto coach Serniotti a fine gara: "Abbiamo giocato una partita convincente e attenta in tutti i fondamentali, portando a casa tre punti preziosi per la nostra classifica. Sono molto soddisfatto della prestazione della mia squadra perché è stata in grado di concedere poco all'avversario e di non calare mai nel livello medio del proprio gioco. Con una ricezione così precisa tutto è diventato più semplice. Merito anche di Suxho che ha diretto bene in regia gli attaccanti. Era la prestazione che ci serviva per risparmiare energia ed arrivare galvanizzati in vista della sfida con Macerata di domenica". I campioni d'Italia rientreranno in Italia nel pomeriggio di giovedì e da venerdì inizieranno a preparare il prossimo impegno di campionato domenica al PalaTrento alle 18 scoccherà di nuovo il momento della sfida con Macerata per lo scontro al vertice fra le prime due forze della di serie A1. Giovedì alle 20.30 tocca alla Copra Piacenza chiudere la due giorni europea. Gli emiliani impegnati in casa, orfani di capitan Zlatanov fermo ai box per un paio di settimane a causa di uno stiramento al polso destro sostituito da Kaliberda, cercheranno di bloccare i bulgari della Marek Union-Ivkoni Dupnitsa, squadra molto giovane ma di grande carattere. Gli uomini di coach Naydenov navigano in cattive acque sul fondo della classifica: chiuse senza punti le due gare finora disputate contro Tours e Ljubljana. Piacenza si trova seconda in classifica, con quattro punti: tre arrivati dal successo interno con Ljubljana e uno guadagnato al tie break perso sul difficile campo di Tours. Il tecnico Luca Monti non ha dubbi: "La partita contro i bulgari rappresenterà lo spartiacque della nostra avventura in Champions. Sarà una gara da vincere senza lasciare set agli avversari e, si sa, quando devi vincere tre a zero tutto può diventare complicato. Ma saremo concentrati e pronti a tamponare ogni difficoltà". Per tutto il mese di novembre vedremo i giocatori biancorossi con i baffi: il motivo è l'adesione al progetto Movember, organizzazione di beneficenza che raccoglie fondi e sensibilizza sulle tematiche legate al cancro della prostata, dei testicoli e all'igiene mentale. In Challenge cup successo in poco più di un'ora di gioco al palabianchini per 3-0 (25-13, 25-18, 25-21) dell'Andreoli Latina sugli slovacchi del Chemes Humenné. Argomenti volley champions league macerata volley trento volley Leggi i commenti I commenti dei lettori 
BARCELLONA  - "L'esclusione di Balotelli? Mario deve abituarsi a giocare una volta ogni tre giorni. Del resto prima di venire al Milan, era una riserva, sia all'Inter che al Manchester City". Così Massimiliano Allegri spiega la sorprendente esclusione dell'attaccante della nazionale dall'undici di partenza che ha affrontato il Barcellona. "L'ho fatto anche per il bene di Balotelli", aggiunge il tecnico. "Mario veniva da un problema di gastroenterite con la Nazionale, le ultime prestazioni non sono state brillanti e quindi ho puntato sulla coppia d'attacco dell'andata. E poi deve crescere, ci si aspetta molto da lui. Ha la possibilità di migliorare, ma deve abituarsi a giocare ogni tre giorni". HO COMUNICATO SCELTA A BERLUSCONI  - Allegri rivela di aver comunicato la decisione a Berlusconi prima della partita: "Ho chiamato come sempre il presidente e gli ho detto che Balotelli non avrebbe giocato, così come l'ho detto a Galliani. Sono io l'allenatore e decido io. Mario non è un problema. Ha fatto cose importanti ma un giocatore quando fa brutte prestazioni è normale che abbia una giornata di riposo. Ricordiamo che a 23 anni è un giocatore importante". NULLA DA RIMPROVERARE AI GIOCATORI  - Il tecnico rossonero non teme che il ko possa mettere sempre più in bilico la sua panchina: "L'allenatore è legato ai risultati e la società valuta l'allenatore. Io ai miei stasera non ho nulla da rimproverare, siamo rimasti in partita fino a 7′ dalla fine, è normale che loro avessero le occasioni ma anche noi ne abbiamo avute, sbagliando però la scelta del passaggio. Siamo andati meglio nel secondo tempo. Quando sbagli il Barcellona ti rimette li', ma i ragazzi sono stati bravi, abbiamo concesso poco e loro sono i migliori al mondo, era una gara difficile e lo sapevamo ma ai ragazzi faccio i complimenti per la prestazione e per l'atteggiamento in tutti e 95"'. In questo momento, ammette Allegri, "gli episodi non ci sono favorevoli e dobbiamo portarli dalla nostra parte. Non dobbiamo piangerci addosso. La querelle societaria? Ma no, i ragazzi sono stati bravi, noi dobbiamo solo pensare a fare risultato". Argomenti milan ac champions league massimiliano allegri mario balotelli Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
NAPOLI - "Per noi vincere questa gara e arrivare a nove punti è fondamentale, non posso che essere soddisfatto: forse si poteva fare meglio ma mi è piaciuto il carattere della squadra, anche quando abbiamo trovato il terzo gol in un momento delicato". Rafa Benitez fa i complimenti al suo Napoli, capace di strappare tre punti pesantissimi contro l'Olympique Marsiglia e di mettersi in condizione di andare a Dortmund per ottenere la qualificazione al prossimo turno. "Siamo riusciti a vincere nonostante lo svantaggio iniziale e il loro pareggio, questa cosa mi rende particolarmente felice. Fare risultato a Dortmund vorrebbe dire qualificazione ma non è semplice, oggi il risultato dell'Arsenal cambia molto. Proveremo a vincere, ben sapendo che non sarà facile e senza dimenticare che con il pareggio saremmo aritmeticamente avanti. Incredibilmente, si rischia di rimanere fuori con 12 punti. E' un girone incredibile. La nostra idea è quella di andare in Germania per vincere, speriamo di recuperare qualche elemento come Britos". LA FORZA DEL COLLETTIVO  - Ancora una volta, le scelte di Benitez hanno pagato: la squadra ha vinto anche rinunciando a Behrami e Hamsik nell'undici titolare. "Non abbiamo pensato alla Juventus, Behrami oggi è rimasto a riposo perché aveva qualche fastidio. Pandev o Hamsik nell'economia del nostro gioco alle spalle della punta sono abbastanza simili. Hanno qualità, possono girare palla e sono pericolosi quando entrano in area, sia per fare gol che per servire i compagni. Goran oggi era più fresco ed è stata la prima scelta, la squadra ha perso tanti palloni in fase di costruzione e non era facile per lui trovare linee di passaggio, penso abbia fatto bene. Eravamo senza Mesto e Zuniga oggi ma i nostri numeri in campionato ci dicono che abbiamo una fase difensiva di livello. L'equilibrio è importante, tutta la squadra si sacrifica e avere una punta come Higuain davanti dà fiducia ai compagni". Il tecnico spagnolo mostra di non pensare con particolare ansia allo scontro diretto di campionato, i suoi ragazzi potranno tornare a casa in serata. "Sappiamo che con la Juventus sarà difficile, domani analizzeremo le situazioni dei singoli, c'è qualcuno acciaccato. Quando si gioca tanto in settimana è importante per i ragazzi dormire a casa dopo le gare, non mi va di avere in gruppo dei ragazzi che non tornano mai a casa e che iniziano a conoscere i propri figli quando hanno già 10 anni". LA GIOIA DI HIGUAIN  - "Questa per noi era una partita difficilissima, lo sapevamo da prima di giocarla". Gonzalo Higuain sa di aver fatto qualcosa di importantissimo per la Champions League del suo Napoli: i due gol rifilati all'Olympique Marsiglia valgono la vetta momentanea del girone. "Per noi è una vittoria importantissima, siamo finiti in un gruppo complicato e i tre punti ci permettono di rimanere in testa, quello che conta è continuare a vincere e poi vedremo come finirà. A livello personale mi sento bene, davanti siamo in tanti ad essere forti, anche i giovani, posso dire di stare bene fisicamente". Argomenti ssc napoli champions league rafael benitez Leggi i commenti I commenti dei lettori 
ROMA  - Oltre al Barcellona vola già agli ottavi di finale di Champions l'Atletico Madrid che travolge (4-0) l'Austria Vienna. Mette un'ipoteca al passaggio del turno anche il Chelsea che vince (3-0) lo scontro al vertice del gruppo E con lo Schalke. L'Arsenal prevale a Dortmund (0-1) nel duello col Borussia nel girone del Napoli, l'Ajax torna a sperare grazie al successo (1-0) con il Celtic nel gruppo del Milan. Non va oltre l'1-1 il Basilea contro la Steaua, finisce con identico risultato la sfida per il 2° posto nel gruppo G tra Zenit e Porto. BORUSSIA DORMUND-ARSENAL 0-1 L'Arsenal sorprende il Dortmund e complica il cammino dei tedeschi verso gli ottavi. Gli uomini di Klopp fanno a lungo la gara, sciupano due ottime occasioni con Mkhitaryan e Reus ma al primo in porta dei Gunners (62') vanno sotto: su un cross dalla destra di Ozil, Giroud fa da torre per Ramsey che, sempre di testa, infila la palla nell'angolo. Il Borussia accusa il colpo, rischia di incassare di raddoppio dallo stesso Ramsey e da Mertesacker poi manca di un nulla nel finale il pari con Lewandowski. AJAX-CELTIC 1-0 L'Ajax piega di misura il Celtic e torna a sognare la qualificazione agli ottavi. Dopo un'occasione per parte (Denswil e Kayal), sono i lancieri a sbloccare il risultato al 51' con Schone che triangola al limite con Serero e batte Forster in uscita con un pregevole tocco d'esterno destro in diagonale. Il Celtic non va oltre un paio di conclusioni di Stokes e Commons e allora l'Ajax ne approfitta per legittimare il successo sfiorando il 2-0 con Schone (calcio d'angolo salvato sulla linea di porta da Izaguirre) e con Denswil che colpisce un palo di testa. CHELSEA-SCHALKE 3-0 Il Chelsea travolge lo Schalke e vola da solo in vetta al gruppo E. Partono bene i tedeschi che spaventano Cech con Draxler e Szalai. Poi esce la squadra di Mourinho che dopo aver sfiorato il vantaggio con Schurrle passa al 31' con Eto'o che approfitta di un clamoroso errore di Hildebrand per sbloccare il risultato: il portiere tedesco ritarda un rinvio e finisce per calciare il pallone addosso alla gamba destra dell'accorrente camerunese che fa, così, carambolare il pallone in fondo al sacco. Lo Schalke manca il pari con Draxler e viene punito, al 54', ancora da Eto'o che infila l'angolo con un preciso destro in diagonale su assist di Willian. All'83', infine, c'è gloria anche per Demba Ba che infila l'angolo con un pregevole sinistro al volo in semirovesciata su lancio di Lampard. ZENIT-PORTO 1-1 Lo scontro diretto per il 2° posto nel gruppo G tra Zenit e Porto finisce con un pari che consente ai russi di mantenere un punto di vantaggio sui lusitani. Il Porto parte forte e al 23' passa con un perfetto colpo di testa di Lucho Gonzalez su cross dalla destra di Danilo. Immediata la reazione dello Zenit che pareggia appena 5' dopo con Hulk che, su un lancio di Shirokov, approfitta di un'incomprensione tra Mangala e Helton per anticipare il portiere ospite e insaccare a porta vuota di sinistro. La squadra di Spalletti e, dopo aver sfiorato il bersaglio con Fayzulin e Shatov si procura la migliore delle occasioni per ribaltare il risultato: al 52' Otamendi intercetta con il braccio un cross di Kerzakhov e induce l'arbitro norvegese Hagen a decretare il rigore che, però, Hulk non trasforma, facendosi parare la conclusione da Helton. La gara resta apertissima tra due squadre che cercano fino in fondo di vincere ma Kerzakhov e Arshavin da un lato e Jackson Martinez e Varela dall'altro non riescono a schiodare il punteggio dal risultato di parità. ATLETICO MADRID-AUSTRIA VIENNA 4-0 L'Atletico rifila un poker a Madrid all'Austria Vienna e vola agli ottavi di finale con due turni d'anticipo. Gli spagnoli impiegano appena 10' per sbloccare il risultato. Ci pensa Miranda con un sinistro ravvicinato in mischia sugli sviluppi di un angolo dalla destra di Koke. L'Austria Vienna si divora il pari con Murg e viene immediatamente punito dai padroni di casa che, al 25', raddoppiano con un perfetto colpo di testa di Raul Garcia su cross dalla destra di Diego Costa. Gli austriaci s'abbattono e, al 45', incassano anche il 3-0 da Filipe Luis che riprende da due passi una corta respinta di Lindner su un tiro di Adrian Lopez. Al 75' Ortlechner atterra in area Cristian Rodríguez e costringe l'arbitro ungherese Vad a decretare il rigore che Diego Costa, però, si fa parare da Lindner. Il brasiliano impiega, però, appena 7' per rifarsi fissando il risultato sul 4-0 con un preciso destro dal limite su assist di tacco di Raul Garcia. BASILEA-STEAUA 1-1 Il Basilea manca una buona occasione per scavalcare in classifica lo Schalke non andando oltre l'1-1 con la Steaua. Gli svizzeri mancano in avvio l'1-0 con Delgado e vengono puniti in contropiede (17′) da Piovaccari che, lanciato solo verso la porta da Szukala, batte Sommer con un preciso destro sotto l'incrocio. Il Basilea reagisce andando vicinissimo al gol con Fabian Frei ma poi rischia di capitolare nuovamente sulle conclusioni di Szukala e Gardos. Nella ripresa i padroni di casa premono sull'acceleratore e, dopo aver sciupato altre due palle-gol con Ivanov e Fabian Frei, pareggiano al 91' con Sio che interviene al volo in spaccata su un cross dalla sinistra di Stocker. Argomenti champions league Leggi i commenti I commenti dei lettori 
NAPOLI - Tre gol, tre boati, tre punti pesantissimi. La notte del San Paolo è sofferta e bellissima, tormentata e liberatoria come può esserlo soltanto una notte che profuma di Champions League, di sogni che prendono forma, di limiti da affrontare e da superare per cercare di diventare ogni giorno più grandi. Il Napoli si scopre prima ingenuo e poi tenace, sbanda per i colpi inferti da Ayew e Thauvin ma ha dalla sua la forza dei nervi distesi e un centravanti totale come Gonzalo Higuain, uomo copertina di una formazione che inizia a pensare di poter davvero uscire viva dal "girone di ferro", nel giorno in cui l'Arsenal sbanca il Westfalenstadion di Dortmund  -  Signal Iduna Park per chi ama il calcio degli sponsor  -  e si piazza in testa al Gruppo F con nove punti in coabitazione con gli azzurri. Mancano due partite e saranno le più difficili per la banda di Benitez: in casa dei vicecampioni d'Europa, attualmente terzi a tre lunghezze di distanza, e fra le mura amiche contro i Gunners. Il 3-2 rifilato all'Olympique Marsiglia mette i partenopei in una posizione di vantaggio ed è il modo migliore per guardare anche allo scontro diretto con la Juventus in campionato. AYEW GELA IL SAN PAOLO  - Hamsik in panchina è la notizia che infiamma il prepartita, oltre ai prevedibili disordini all'esterno dello stadio  -  bottiglia lanciata verso il pullman dei giocatori dell'OM e bus di tifosi transalpini fermato, con sequestro di accette e martelli  -  e alla scelta di Benitez di tenere a riposo anche Behrami e Insigne, dando spazio a Pandev, Dzemaili e a un Mertens diventato ormai praticamente titolare. Il belga ha sul destro il pallone per sbloccare subito lo stallo, dopo un bel lavoro di Callejon: conclusione a giro che non trova la porta. Per sfortuna del Napoli, chi riesce a trovarla è André Ayew: corner da destra, il 10 ospite anticipa Maggio sul primo palo e di testa spedisce il cuoio nell'angolo opposto, con Reina spettatore obbligato. La reazione dei partenopei è immediata ed è ancora a firma Mertens, che salta secco Abdallah e mette in mezzo un tiro-cross velenoso, attento Mandanda. Gli azzurri sembrano perdere lucidità, Benitez dalla panchina predica calma ma è una magia a scuotere pesantemente il match. INLER-HIGUAIN, 120″ PER IL RIBALTONE  - Calcio d'angolo per i padroni di casa, si cerca il palo lontano, Fernandez arriva puntuale: colpo di testa schiacciato, Mandanda respinge, il pallone esce dall'area di rigore ma i transalpini lo perdono di vista. Inler raccoglie, stoppa di petto e di sinistro in diagonale va a baciare l'angolo opposto: è il capolavoro che toglie il tappo al Napoli e al San Paolo. Passano due minuti e lo svizzero è ancora decisivo, stavolta in interdizione: è lui a rubare palla e ad aprire per Callejon, lo spagnolo alza la testa e lancia Pandev ai 20 metri. Il macedone opta per la sponda aerea verso Higuain, la deviazione di Diawara fa impennare la sfera, "el Pipita" non ci pensa un attimo e calcia al volo con il destro quando il cuoio scende, battendo Mandanda per il ribaltone. La sfida torna così sui binari auspicati da Benitez, con i suoi che possono gestire ritmi e possesso palla fino all'intervallo. "EL PIPITA" SCACCIA GLI INCUBI  - In apertura di ripresa cambia tutto: il Napoli lascia troppo campo agli ospiti, Thauvin al 7′ fa tremare il San Paolo con un sinistro che termina sull'esterno della rete, dando l'illusione del gol. Payet subentra a uno spento Valbuena e regala un ulteriore cambio di ritmo, prima con un'azione personale sfociata in un destro fuori misura, poi con il cross dal quale origina il 2-2. Il traversone da sinistra è buono, Armero fa il resto, mancando goffamente la chiusura: Thauvin ci mette il piede e ringrazia, insaccando nell'angolino basso. La squadra di Benitez sa di poter sfruttare la propria qualità e i difetti strutturali della difesa di Baup, alla mezz'ora Fernandez alza lo sguardo e vede Hamsik  -  subentrato a Pandev  -  in fuorigioco: non Mertens, che si inserisce sul lancio dell'argentino e serve a Higuain un pallone impossibile da sbagliare, quello che decide la gara. Stavolta i dettami dello spagnolo vengono recepiti ed è il Napoli ad andare vicino al poker, con Insigne  -  palo pieno  -  e Armero: gli azzurri sognano, Dortmund e Arsenal saranno i test decisivi per capire se è davvero arrivato il momento per diventare grandi. NAPOLI-OLYMPIQUE MARSIGLIA 3-2 (2-1) Napoli (4-2-3-1): Reina; Maggio, Fernandez, Albiol, Armero; Dzemaili (45′ st Behrami), Inler; Callejon, Pandev (21′ st Hamsik), Mertens (38′ st Insigne); Higuain. (Colombo, Uvini, Cannavaro, Zapata). All.: Benitez OM (4-1-4-1): Mandanda; Abdallah, N'Koulou, Diawara, Morel; Romao (38′ st Lemina); Thauvin, Cheyrou, A. Ayew, Valbuena (12′ st Payet); J. Ayew (22′ st Gignac). (Samba, Mendy, Imbula, Khalifa). All.: Baup Arbitro : Karasev (RUS) Reti : 10′ pt A. Ayew, 22′ pt Inler, 24′ pt Higuain, 18′ st Thauvin, 30′ st Higuain Ammoniti : Fernandez, Romao e Payet per gioco falloso Recupero : 1′ e 3′ Argomenti ssc napoli champions league olympique marsiglia Leggi i commenti I commenti dei lettori 
Il Milan ha trovato il peggior avversario possibile, il Napoli ha trovato il peggior girone possibile, con due avversarie terribili. Dicevamo del Milan:  ha giocato una buona partita, ha dimostrato l'orgoglio che molti chiedevano, invocavano, ma non è bastato di fronte a quel fuoriclasse assoluto che è Lionel Messi. Un campione (tra l'altro non al massimo, anzi, della condizione) capace comunque di indirizzare la partita, di risultare più forte di tutto, capace di mascherare  anche le debolezze, la fragilità di una difesa non certo impeccabile. Su quelle debolezze ha provato a infilarsi il Milan,  capace di sfruttare anche un assolo di Kakà alla fine del primo tempo. Ma poi non c'è stato nulla dare. Una sconfitta che però non pregiudica il cammino del Milan, paradossalmente la squadra italiana forse più vicina alla qualificazione. Già, perché al Napoli non poteva andare invece peggio al sorteggio. Con nove punti, tre vittorie, si trova nelle condizioni di dover fare un altro miracolo tra Borussia Dortmund e Arsenal. Perché la classifica del girone vede praticamente tre squadre pienamente in corsa, con un Marsiglia fermo invece al palo. Bisognerà dunque far risultato in Germania, per non rischiare addirittura un fotofinish con tanto di beffa nell'ultima partita con l'Arsenal. Un brivido per una squadra che però ha confermato ancora una volta di saper lottare, di saper soffrire, rimontando contro i francesi, effettuando il sorpasso e poi trovando la forza per ripartire di nuovo dopo essere stato raggiunto. Insomma, il Napoli c'è. E' pronto per la sfida di domenica sera con la Juventus, con Higuain che ha lanciato la sfida a Tevez. Una grande, grandissima, sfida tra argentini. Anche, chissà,  per meritarsi, in Nazionale, un posto accanto al fenomeno Messi. Ma questo è un altro discorso e non riguarda lo spareggio di Torino nella corsa scudetto. E' tutto pronto, per ora, per Juventus-Napoli. Argomenti tackle 
BARCELLONA - Vince il Barcellona, Messi fa doppietta, cosa c'è di strano? Che forse il Milan malato ha trovato l'antibiotico giusto. La classifica dice: nulla è perduto. E l'atteggiamento rossonero, sul campo impossibile, fa ben sperare. La vigilia è tribolata, non bastassero i lapilli societari (Barbara e Galliani la vedono uno seduto vicina all'altra). I riflettori negano i turbamenti della vigilia, gli inattesi attriti nella stanza dei bottoni (la riconoscenza nel calcio pare non esistere). E così Allegri sfrutta la sostenibile leggerezza per fare la scelta più sorprendente: Balotelli va in panchina, (gastroenterite?), e spazio alla strana coppia Kakà-Robinho, già protagonisti dell'andata. L'Europa è comunque un mare di tranquillità, lo dice la classifica, rispetto al campionato. Copione previsto e prevedibile dopo il fischio d'avvio, solito palleggio preciso ma poco veloce del Barcellona al limite dell'area rossonera dove Allegri ha messo i suoi frangiflutti. Il più lucido tra i milanisti, non a caso, è De Jong. Ma fa bene anche Emanuelson, mentre Abbiati sbroglia i tentativi subdoli del Barcellona si insinuarsi in area dai lati con pronte e tempiste uscite basse: su Neymar, su Messi, su Sanchez. Possesso palla pressocché assoluto per i catalani, si sapeva. E ci si doveva aspettare anche la noia. Il primo a stufarsi è Abate, prende a braccetto scelleratamente Neymar che si contorce su sè stesso. Un fallo? No un falletto, stupido e dannoso. Quanto basta c'è scritto nel menu. Messi passa alla cassa del cambio: uno a zero. Il Milan accusa il colpo, non ci voleva (chè l'autostima è in cantina). Pochi istanti e c'è il bis. Punizione di Messi, tutti in fila, scatta Busquets forse davanti forse no, sta di fatto che la spizzicata di testa è alla Francis Chichester, in solitudine. Due a zero, ciao ciao bambina? Ma no, a fine tempo il Barça si distrae, anche i ricchi piangono, Kakà va sul fondo e mette al centro dove Piquè beffa Victor Valdes, che i miracoli li ha finiti nel Clasico. Due a uno. Balotelli si scalda, chissà... In effetti Mario parte subito bene, e un tiro radente dopo aver superato Adriano impegna Victor Valdes. Mario gioca all'ala, decentrato: la cosa sorprende. Impegna la difesa, innervosisce Mascherano che per due volte lo affonda senza venire (giustamente) ammonito. Il Milan guadagna campo o è il Barcellona che fa il torero, mostra il mantello per farsi assaltare? Col passare dei minuti il dubbio s'insinua e diventa una quasi certezza perché guadagnando metri il Milan è costretto a faticare molto di più, e quando la benzina finisce (non prima della migliore occasione per raddrizzare la barca, duetto Balotelli - al cross - Kakà - che gli va incontro - con deviazione sotto misura di poco larga) ecco i giocolieri riprendersi la scena. Iniesta dalla distanza, e Abbiati ci mette una pezza. Un assolo di Neymar che s'infila in area da sinistra saltando tutti anche se stesso, tiro alto. Un palo di Messi in fuorigioco (che come l'isola di Peter Pan non c'era); e ancora Sanchez invitato a concludere a colpo sicuro da Messi trova Abbiati saracinesca. Capovolgimenti di fronte continui, tu chiamale se vuoi emozioni... Il Milan esausto rientra a fatica, Messi chiede all'amico Fabregas di restituirgli il sorriso che, dicono lungo le ramblas, è perduto. Non si può a dire di no a un amico... triangolo ad alta velocità e inserimento da Freccia azulgrana della Pulce che lascia sul posto Mexes, mette a sedere Abbiati e infila il tris. Buon Milan, tanto, tantissimo Barcellona. Alla fine la statistica dice Barcellona (qualificato agli ottavi) 18 tiri, Milan 4. Dov'è l'errore? BARCELLONA: V. Valdes - D. Alves, Pique, Mascherano, Adriano - Xavi (87' Song), Busquets, Iniesta (78' Fabregas) - Sanchez, Messi, Neymar (85' Pedro). All. Martino MILAN: Abbiati - Abate, Zapata, Mexes, Emanuelson - De Jong, Muntari - Poli (74' Birsa), Montolivo, Robinho (46' Balotelli) - Kakà (84' Matri). All. Allegri. ARBITRO : Mazic (Srb) RETI : 30' (rig.) e 83' Messi, 40' Busquets, 45' Kakà. NOTE : ammoniti Sanchez, De Jong, Abate e Muntari. Recupero: 0' e 3'.  Angoli 9 a 3 (3-1) per il Barcellona. Argomenti barcellona fc milan ac champions league Leggi i commenti I commenti dei lettori 
