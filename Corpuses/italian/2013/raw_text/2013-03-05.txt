MANCHESTER - È una decisione sciagurata dell'arbitro turco Cakir a decidere (e rovinare) il confronto tra Manchester United e Real Madrid, con le Merengues a passare ai quarti di finale con l'amaro in bocca che lascia un successo non pienamente meritato. L'espulsione di Nani, per un intervento involontario ai danni di Arbeloa, apre la strada alla rimonta degli uomini di Mourinho, che approfittano della superiorità numerica e rovesciano l'iniziale vantaggio dello United (su autogol di Sergio Ramos) grazie a una gemma di Modric e al gol di Cristiano Ronaldo, che chiude il discorso-qualificazione. MEGLIO LO UNITED - Forte dell'1-1 del Bernabeu, Sir Alex Ferguson rinuncia a Wayne Rooney dal 1', schierando a sorpresa l'eterno Ryan Giggs, alla sua millesima gara da professionista; Mourinho risponde preferendo Higuaìn a Benzema. Dopo un buon avvio del Real, il primo tempo è per gran parte appannaggio dei Red Devils, che mettono a referto l'occasione da gol più ghiotta (il palo colpito da Vidic su azione da calcio d'angolo) e, soprattutto, arrivano in zona tiro con maggiore facilità. Sul fronte opposto, Cristiano Ronaldo fatica a trovare spazio ed Oezil non riesce ad incidere. Nelle poche occasioni pericolose create dal Real, De Gea è sempre puntuale nelle uscite, soprattutto su Higuaìn. Prima del riposo, Mou è anche costretto a togliere Di Maria, infortunato, inserendo Kakà. IL VANTAGGIO... E IL FATTACCIO - Dopo un primo tempo intenso ma non molto emozionante, la ripresa inizia col botto: su un'azione insistita dello United, il cross basso di Nani trova le deviazioni di Welbeck prima e Sergio Ramos poi, sfortunato nell'insaccare alle spalle di Lopez. Quando lo United, meglio messo in campo e in vantaggio di un gol, sembra in pieno controllo del match, l'arbitro Cakir rovescia le sorti della sfida: Nani interviene col piede alto a caccia di un pallone a campanile, Arbeloa accorre alle spalle del lusitano e viene colpito. Il fischietto turco caccia il giocatore portoghese, scatenando le ire di Alex Ferguson, che esce dal suo box e aizza il pubblico di casa per protestare contro la decisione. MODRIC E RONALDO VANNO A SEGNO - Da grande squadra, il Real Madrid sfodera il meglio della sua partita proprio quando lo United si trova accecato dalla rabbia e in inferiorità numerica. Ci vuole anche l'aiuto di Mourinho, che sceglie il momento giusto per inserire Modric: il croato lo ringrazia con uno splendido destro dal limite che bacia l'interno del palo prima di insaccarsi alle spalle di De Gea. Passano tre minuti e Cristiano Ronaldo, osannato ex, non può esimersi dall'insaccare a porta vuota sul diagonale teso di Higuaìn. I Red Devils reagiscono con l'orgoglio (e il supporto del subentrato Rooney), ma Diego Lopez sostituisce Casillas alla grandissima, sfoderando il meglio del suo repertorio. Il Real potrebbe rendere ancor più pesante il passivo per lo United ma Kakà viene fermato dal palo. Finisce col 2-1 per le 'Merengues', risultato bugiardo che condanna i Red Devils a guardare il resto della Champions in tv e Mourinho che, sportivamente, va a stringere la mano a Ferguson prima di abbandonare il campo. MANCHESTER UNITED-REAL MADRID 1-2 (0-0 dopo pt, 1-1 all'andata) MANCHESTER UTD (4-2-3-1): De Gea; Rafael (Valencia dal 43' st), Ferdinand, Vidic, Evra; Carrick, Cleverley (Rooney dal 28' st); Nani, Welbeck (Young dal 35' st), Giggs; Van Persie. (13 Lindegaard, 6 Evans, 26 Kagawa, 14 Hernandez). All.: Ferguson REAL MADRID (4-2-3-1): Diego Lopez; Arbeloa (Modric dal 14' st), Ramos, Varane, Coentrao; Khedira, Xabi Alonso; Di Maria (Kakà dal 45' pt), Oezil (Pepe dal 26' st), Ronaldo; Higuaìn. (13 Adan, 18 Albiol, 21 Callejon, 9 Benzema). All.: Mourinho ARBITRO : Cakir (TUR) AMMONITI : Evra, Arbeloa, Carrick, Kakà, Pepe ESPULSO : Nani (MU) all'11' st Argomenti champions league manchester united real madrid Leggi i commenti I commenti dei lettori 
Tutti al Vomero lo conoscevano come “Don Salvatore”. Era nato nel  1917 Salvatore Grasso, il decano dei pizzaioli napoletani e fondatore nel 1962  del celebre locale  “Gorizia”. Si è spento martedì mattina a 96 anni. In segno  di lutto, i suoi due locali, uno a via Albino Albini, l’altro a via Bernini,  hanno mantenuto per tutta la giornata le saracinesche abbassate. L’ultima  apparizione pubblica di “don Salvatore”, che nel 1945 fu uno dei pochi  sopravvissuti all’eccidio di Cefalonia, risale allo scorso 15 ottobre. Per  festeggiare infatti il cinquantesimo compleanno della sua pizzeria, era tornato  al banco per preparare una speciale margherita da offrire ai numerosi ospiti e  amici. Ad aiutarlo, il figlio Antonio, che oggi porta avanti la tradizione al  forno a legna, rilevando lo stesso soprannome che fu  del padre, di “purista  della pizza”. La prima pizzeria “Gorizia” (quella a via Bernini), aprì a Napoli  nel 1916. A fondarla, il nonno omonimo di Salvatore, durante la Grande Guerra.  La chiamò così per omaggiare le truppe italiane che, per l’appunto, avevano  appena occupato la città friulana. Tra i primi messaggi di cordoglio giunti  alla famiglia Grasso, quello di Gennaro Capodanno, presidente del comitato  “Calori collinari”: “Con Salvatore, scompare un altro pezzo della città, una  vera e propria istituzione qui al Vomero”. 
regolamento finale in 140 caratteri. Ovvero: l’addio (politico) e l’amarezza (personale) in un tweet. «A chi, come de Magistris, sostiene che Rivoluzione civile sia finita, rispondo che le nostre strade da oggi si separano. Noi andiamo avanti». Firmato Antonio Ingroia, su Twitter. In molti sapevano, già durante la campagna elettorale, che la “convivenza” tra i due ex pubblici ministeri d’assalto, Antonio Ingroia candidato premier e Luigi de Magistris cofondatore della lista Rivoluzione civile, non fosse idilliaca. Ma i rapporti d’alleanza sono durati il tempo dell’agone politico, da cui — com’è noto — la lista di Ingroia è uscita sconfitta, senza raggiungere il quorum né alla Camera né al Senato, anche se conquistando comunque 800mila voti. Ma è la presa di distanza di de Magistris a fare infuriare Ingroia, soprattutto quando il sindaco di Napoli attribuisce quasi esclusivamente ad Ingroia e agli esponenti «della vecchia politica», ovvero Di Pietro, Diliberto, Ferrero, lo scarso appeal di quell’offerta politica. «In queste settimane — dice Ingroia in un’intervista al Fatto — ho capito che in politica lealtà e amicizia non sempre reggono». Poi la stoccata all’ex collega che lo ha tradito: «De Magistris è criticato dai cittadini napoletani e mi rendo conto che voglia proteggersi dall’effetto della sconfitta, anche se ne è corresponsabile». E ancora, al sindaco che aveva perentoriamente archiviato l’esperienza di Rivoluzione civile. Ingroia replica: «Rivoluzione civile è viva eccome, pronunciare il decreto di morte alla prima sconfitta non va bene e non spetta a me né tantomeno al sindaco di Napoli. E poi — chiosa — se sono morti Rifondazione comunista, Italia dei Valori, Verdi e Comunisti, è sepolto pure il Movimento Arancione, e non credo che Luigi pensi questo». «Dobbiamo ripartire dalle idee originarie: Rivoluzione civile deve ricostruirsi dal basso, i partiti sono percepiti come casta oggi più che mai», dice ancora Ingroia che, sempre riferendosi all’attacco dell’ex collega primo cittadino, aggiunge: «Non è simpatico condividere delle scelte e poi attribuirle agli altri. Lui era d’accordo su tutte le principali decisioni prese. E, tra l’altro, se non fosse stato d’accordo aveva tutto il tempo per ritirarsi. Se ammettiamo la sua buona fede, allora significa che ha un ricordo non proprio preciso di come sono andate le cose». Quanto all’accusa mossa di aver calato nomi dall’alto, Ingroia replica frontalmente, riferendosi tra l’altro ai due assessori, D’Angelo e Lucarelli, provenienti dalla giunta de Magistris e candidati con Rivoluzione. «Sì, è stato un errore  risponde dunque Ingroia . Peccato che un bel po’ di quei nomi “calati” li abbia voluti lui, in Campania, in Sicilia e addirittura in Veneto». 
DORTMUND  - Con la strada spianata dal 2-2 di Donetsk, il Borussia Dortmund chiude senza problemi i conti con lo Shaktar e festeggia il ritorno nei quarti di Champions League dopo 15 anni. Gara senza storia al Westfalenstadion, dominata dall'inizio alla fine dai tedeschi. Anche per colpa di uno Shakhtar irriconoscibile, mai veramente pericoloso, lontano parente della squadra che nella fase a gironi aveva fatto tremare Juve e Chelsea. UNO-DUE SANTANA-GOTZE - Pur costretto a segnare per riaprire il discorso qualificazione, lo Shakhtar non entra, invece, mai in partita e allora il Dortmund prende il sopravvento. E dopo aver fallito due buone occasioni con Lewandowski e Piszczek, passa (31') con un perfetto colpo di testa all'incrocio di Santana su angolo dalla destra di Gotze. Alla squadra di Lucescu casca il mondo addosso e il Borussia cinicamente ne approfitta raddoppiando, 6' dopo, con lo stesso Gotze che, su un cross dalla destra di Lewandowski, gira la palla nell'angolo con un morbido tocco di destro in controbalzo. BLASZCZYKOWSKI CHIUDE I CONTI - Lucescu prova a cambiare qualcosa inserendo Douglas Costa per uno spento Taison e l'ex centrocampista del Gremio porta, in effetti, un pizzico di vivacità in più all'attacco ucraino impensierendo subito per per due volte Weidenfeller. Lo Shakhtar prende coraggio, sfiora ancora il gol con Fernandinho ma col passare dei minuti finisce per sbilanciarsi e presta il fianco al contropiede dei tedeschi. Che dopo aver impegnato Pyatov con Reus e Gotze triplicano (59') con Blaszczykowski che approfitta di una presa difettosa del portiere ospite su un destro da fuori di Gundogan per insaccare da pochi passi. Lo Shakhtar alza bandiera bianca e nel finale rischia il tracollo sulle conclusioni di Gotze, Grosskreutz e Reus. Argomenti champions league borussia dortmund Leggi i commenti I commenti dei lettori 

MANCHESTER - "Indipendentemente dagli episodi arbitrali, la squadra migliore ha perso. Non abbiamo meritato di vincere". Josè Mourinho rende onore al Manchester United dopo la controversa qualificazione a spese della squadra di Ferguson, agevolata dall'espulsione in avvio di ripresa di Nani, reo di un fallo a gamba tesa ai danni di Arbeloa. "Non voglio commentare le decisioni dell'arbitro perché non sono sicuro. Scusarmi con Ferguson? E perché? Quando abbiamo perso con il Barcellona in semifinale per colpa di una espulsione ingiusta di Pepe Guardiola non se è scusato con me... Arbeloa non ha fatto teatro, è stata una decisione dell'arbitro, poteva essere ammonizione come espulsione. Cakir ha scelto il rosso, ma il contrasto è stato abbastanza duro e io non devo scusarmi per nulla", dice tecnico portoghese. ABBIAMO GIOCATO BENE SOLO 10' - L'ex tecnico dell'Inter analizza così la gara: " Il Real non ha giocato bene nel primo tempo. Nella ripresa l'ingresso di Modric ha dato creatività e corsa alla squadra. Abbiamo avuto 10' buoni e abbiamo fatto due gol, ma poi nonostante la superiorità numerica non abbiamo avuto possesso palla, non abbiamo controllato la partita. Io conosco bene questo stadio e questo allenatore, sapevo che sarebbe stato dura nel finale, lo dice la storia di Ferguson che qui all'Old Trafford ha recuperato tante partite che sembravano ormai perse. Noi oggi abbiamo avuto un grandissimo portiere, all'andata De Gea era stato il migliore in campo, oggi lo è stato Diego Lopez. Il Manchester United è una squadra che mi piace molto, Ferguson un allenatore che stimo moltissimo, ha giocatori bravi, forti, aggressivi, non so se oggi è passata la squadra migliore". MILAN O BARCELLONA? IO TIFO INTER - Mourinho chiude dicendo che tra Milan e Barcellona che non farà il tifo per nessuno. "Io voglio solo che l'Inter vinca l'Europa League e non che il Milan o la Juve perdano". Ultima battuta su Guardiola che si è preso un anno di riposo e che nella prossima stagione ripartirà dal Bayern Monaco. "Se mi è mancato? No, se lui è felice cosi', buon per lui". IL VICE DI FERGUSON: "SIAMO MOLTO ARRABBIATI" - In conferenza è andato il secondo dello scozzese, Mick Phelan e non Sir Alex Ferguson:  "Siamo molto delusi - ha ammesso -, avete visto tutti cosa è successo, sono qui perchè il manager è distrutto, lui e i giocatori sono dispiaciuti e cercano una spiegazione per capire quello che è successo. Avevamo la giusta tattica, il controllo della partita, abbiamo fatto gol, eravamo in vantaggio, ma dopo la partita è completamente cambiata, l'espulsione di Nani è stata una decisione sorprendente, giocare in 10 contro 11 è davvero difficile". Argomenti champions league real madrid josè mourinho Leggi i commenti I commenti dei lettori 
