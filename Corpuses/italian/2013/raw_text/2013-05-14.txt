Sul 3-1, 30-0, primo set, Roger Federer sta per servire ma si ferma, fa due passi dentro il campo e con esperti colpi di tacco-punta delle Nike biancoblù sistema una buchetta impercettibile che evidentemente lo disturba. È tutta qui, nella ricerca continua della perfezione tennistica, la cifra di vita del numero 1-anche-quando-numero 1 non è più. Come Benedetto XVI: l'ATP dovrebbe nominarlo numero 1 emerito. Per sempre. Nell'altra metà del rettangolo di gioco c'è un italiano a tutto tondo, a cominciare dal nome, Potito, mica quel Kevin o Michael, o addirittura Brian che la mamma lo pronuncia proprio così: brian. Il Centrale degli Internazionali è quasi esaurito, perché tutti s'aspettano una partita di bel gioco, visto che l'attuale ranking di Starace (293 che da lunedì prossimo diventerà 233 in forza della vittoria di ieri su Stepanek) non ha niente a che fare con la sua classe, appena rimessa a lucido dal nuovo coach Fabrizio Fanucci, lo stesso di Filippo Volandri. Potito non ha nulla da perdere, a Roma tifano tanto per lui quanto per Roger, che qui non ha mai vinto ma è amato come nessun altro. (Credo che il pubblico degli Internazionali sia il più competente e corretto dell'intero circuito ATP, Slam compresi. Chi paga il biglietto del Foro Italico è consapevole di partecipare a un evento che ha regole che vanno rispettate. La regola numero uno è che l'avversario è sacro anche quando in campo c'è un beniamino locale; la seconda è che durante le fasi di gioco non deve volare una mosca; la terza che non ci si deve muovere dal proprio posto quand'è in corso uno scambio. Testimonio che né a Parigi né a Flushing Meadows le conoscono, queste regole. A Roma sì. È un segno di maturità sportiva che fa ben sperare). Dicevo: Potito non ha nulla da perdere. È in campo per mostrare quanto vale ancora, lui che è di venti giorni più vecchio di Federer, e che quindi tra due mesi fará 32 anni. Il primo game del secondo set (il primo set se l'era preso lo svizzero in meno di venti minuti, 6-1), con il ragazzo di Cervinara al servizio, è spettacolo puro, si va avanti di vantaggio in vantaggio tra palle corte e accelerazioni improvvise di entrambi, fino alla sventagliata di diritto ad uscire di Roger, che si rende perfettamente conto che stasera è come a un'esibizione, si gioca senza fare calcoli. Potito però non molla. Persi i primi due game, si prende il terzo giocando d'istinto. Roger lascia fare. E Potito ne approfitta, gioiosamente: nel quinto game si permette due palle smorzatissime che non ha senso nemmeno cercare di raggiungere. Ma è l'ultima concessione. L'ottavo game è una dimostrazione di forza del Grande Svizzero, in forma smagliante. Neanche un 15 per Starace, è 6-2. L'esibizione è durata in tutto 51 minuti. Perché vi ho raccontato una partita che non lascerà il minimo segno nel curriculum impressionante di Federer e non farà la differenza nemmeno in quello più modesto di Starace? La ragione è che mi piace andare alle feste e poi raccontarle, se mi sono divertito, agli amici. E io stasera torno casa e dormo più sereno grazie a Potito, a Roger e al grande pubblico romano. Twitter @claudiogiua Argomenti tennis tennis internazionali 
Ha provocato choc e suscitato un vero e proprio tam tam in rete la pubblicazione da parte di un 38enne di Umbertide (Perugia) delle foto che lo ritraggono nel letto dell'ospedale di Arezzo dove è ricoverato con trachea, clavicola, setto nasale e una costola fratturate e una seria complicazione ai polmoni dopo l'aggressione che avrebbe subito sabato sera a Mercatale di Cortona da parte di un 25enne che risiede nella zona, ora indagato per lesioni gravi e omissione di soccorso. La vicenda è trapelata grazie al racconto del 38enne che contemporaneamente presentato denuncia ai carabinieri di Cortona, titolari delle indagini. Un episodio tutto da chiarire che, dopo la diffusione in rete, ha già provocato una vera e propria ondata di rabbia e indignazione. Secondo una prima ricostruzione dei fatti il ferito sarebbe stato aggredito da un giovane 25enne della zona. Forse la lite potrebbe essere nata per un fraintendimento o una provocazione sfociata in un pestaggio sproporzionato. Ora il 25enne è accusato di lesioni gravi e omissione di soccorso. I due, tra l'altro, si conoscevano e frequentavano da tempo. Sul web gli amici vicini alla vittima non si capacitano di tanta violenza. E lo stesso ferito attraverso il post fotografico  chiede giustizia prendendosela con chi ha assistito senza fare nulla. Gli amici hanno programmato per giovedì prossimo 16 maggio una fiaccolata ai giardinetti di Mercatale per dimostrargli solidarietà e vicinanza. 
DOPO un'emergenza che andava avanti da tredici anni, la Puglia ha il piano dei rifiuti. Lo approva ieri pomeriggio la giunta Vendola. Ma nell'attesa che si materializzi una volta per tutte con la benedizione dell'assemblea regionale, passeranno almeno un paio di mesi. Intanto "lo mettiamo online e diciamo ai cittadini di leggerlo, per darci dei suggerimenti. Poi diamo il via alla concertazione con tutti i soggetti interessati" racconta il governatore Nichi Vendola, che accoglie il suggerimento del Pd: "Lo approveremo prima della pausa estiva". Lorenzo Nicastro è il regista di quella che lo stesso assessore all'Ambiente di Italia dei valori, chiama "operazione riciclo". È la parola d'ordine di questo spartito, lungo quattromila pagine: una specie di Treccani delle buone intenzioni. Da qui al 2015 dovrà essere riciclato, appunto, e recuperato, qualcosa come il 72 per cento dell'immondizia. Per fare questo le amministrazioni comunali, in particolare, saranno impegnate perché la differenziata marci a gonfie vele: con i tempi che corrono è a quota 20 per cento, l'obiettivo è quello di superare il 65 per cento. Poco più di un anno fa, proprio Nicastro aveva varato una legge secondo cui sarebbero stati puniti economicamente i municipi restii a rimboccarsi le maniche e che restando con le mani in mano avrebbero per forza di cose fatto impennare il costo della Tares. La legge doveva entrare in vigore a gennaio di quest'anno, ma le forze politiche di maggioranza e opposizione decidono di farla scattare dal 2014. Il sospetto che fra otto mesi possa saltare fuori l'ennesima proroga, è forte. Significherebbe gettare alle ortiche questo celebrato piano dei rifiuti. Ma Vendola getta acqua sul fuoco dei dubbi: "Neanche se i sindaci piangeranno in aramaico, sarò disposto a concedere un altro rinvio. Perché sanzionare l'irresponsabilità è fondamentale per la riuscita di questo progetto". Un progetto, aggiunge, che esorcizza "l'autoritarismo mescolato all'affarismo". Un modo di fare, questo, che "aveva aperto la strada a interessi opachi. Io, nel corso della gestione commissariale, corressi le idee che voleva imporre il mio predecessore (l'ex presidente del Pdl Raffaele Fitto, ndr), cancellai gli inceneritori destinati a essere realizzati a Trani, Bari e Brindisi, impedii da queste parti l'incursione di imprese maleodoranti". La fotografia scattata col piano dei rifiuti non è sfocata, almeno sulla carta. Nel Tacco si produce monnezza per 2 milioni 151mila tonnellate. Nei prossimi due anni, il traguardo da tagliare prevede di ridurre la produzione del 7 per cento: a 2 milioni di tonnellate. Quanto alla differenziata, reciterà la parte del leone: da 325mila tonnellate dovrebbe schizzare, sulla base del copione predisposto dal rivoluzionario gentile & C., a 1 milione 300mila tonnellate (ammesso e non concesso che i Comuni eseguano senza se e senza ma, le disposizioni di lungomare Nazario Sauro). Le discariche invece diventerebbero addirittura strani oggetti, che peraltro si ritroverebbero a essere desiderati non più di tanto: continuerebbero a esistere, ma per ospitare non più di 105mila tonnellate, il 5 per cento del totale. Per il momento, regnano sovrane: quasi il 70 per cento della indifferenziata (1 milione 460mila tonnellate) trova riparo nei buchi grandi e piccoli disseminati da un capo all'altro della regione. Vendola predica fiducia e trasuda orgoglio: "Vogliamo trasformare il problema dello smaltimento in un'occasione di arricchimento. Questo significa, a monte, generare meno rifiuti e, a valle, trasformarli in materia per nuovi imballaggi di vetro, plastica, cellulosa... Oggi comincia un percorso di vero cambiamento". Argomenti nichi vendola rifiuti 
Poco dopo le 20 l'aeroporto di Fiumicino è stato interessato da un blackout elettrico, che ha coinvolto i terminal 1 e 3 e parzialmente l'area arrivi. L'anomalia si è verificata alle 20,35. Nell'area check-in delle partenze sono entrate subito in funzione le luci di emergenza. Ferme le scale mobili e gli ascensori, bloccati alcuni voli. La luce è tornata dopo 40 minuti. A causare il guasto un incendio in una cabina elettrica al varco 12, nell'area del Terminal 3, che ha provocato un abbassamento di tensione. Su Twitter sono subito circolate le prime foto dei passeggeri con immagini dei gate al buio. Una volta tornata la luce, il traffico aereo è ripreso regolarmente. Gli imprevisti però non sono finiti qui: a causa del black out è stato infatti impossibile controllare le valigie con i metal detector. I passeggeri sono stati fatti comunque imbarcare ma senza i bagagli, che saranno spediti loro nelle prossime ore con voli successivi. 
Cent'anni fa oggi, sulla Langa di Roddi, nasceva Gerolamo Sardo, detto Giot, un uomo che ha attraversato tutto il tragico Novecento con la leggerezza che è tipica di chi vive bene in un posto, di chi nelle sue colline trova le ragioni per doppiare un lungo secolo e affrontare coscientemente l'esperienza di un nuovo millennio. Roddi e le Langhe sono in festa, sono in festa gli osti, sono in festa gli alpini, sono in festa tutti coloro che in Giot hanno visto una persona amica ed il simbolo di una comunità che continua a vivere nella memoria che gli anziani come lui riescono a tenere in vita e a tramandare. Giot è un patrimonio dell'umanità di queste Langhe straordinarie, che non hanno bisogno di essere riconosciute tali tramite affaticanti, complicati e cervellotici percorsi burocratici. Sono certo che basta la sua memoria, i ricordi del suo passato, la sua sclinta narrazione di cos'era la sua osteria, per aver le certezze che queste colline sono un grande patrimonio culturale e lo saranno sicuramente finché vi vivono persone come Giot, che ancora conservano con serenità e lucidità i saperi materiali ed immateriali della tradizione e che, anche a cent'anni, quotidianamente vedono nel sole non la luce del tramonto, ma quella dell'aurora. Chi, come me, ha avuto la fortuna di frequentare, ancora negli anni Sessanta e Settanta, la trattoria Italia di Roddi, conserva ricordi indimenticabili. Al potagé, la moglie, Emma Marino, nata nel 1921, dava vita, con quella sapienzialità gastronomica che solo le donne di Langa possiedono, a memorabili e quanto mai improvvisate notturne cene per quelle bande di giovani 'perdinottè che bussavano alla loro porta ormai chiusa, chiedendo di imbastire un pasto con ciò che rimaneva della giornata. Emma, a partire dagli avanzi, improvvisava piatti eccezionali, percorsi culinari indimenticabili. Quante volte siamo partiti da Bra, nel tardi della notte, per approdare a quel rifugio gastronomico. Giot ci accoglieva borbottando, ma non ci ha mai chiuso l'uscio in faccia. Ci dava ospitalità senza il farfallino, quel farfallino che si metteva, invece, per gli avventori della domenica, quei contadini diventati metalmezzadri che erano scesi alla Fiat e che, nei primi contrafforti della Langa di Roddi, cercavano di recuperare ciò che la modernità sembrava togliergli; quei primi turisti che salivano la collina, venendo alla ricerca di quella genuinità, di quella bontà che sembrava già persa all'alba dei primi scandali alimentari. L'osteria di Giot è stata anche un baluardo di chi ha saputo resistere alla modernizzazione della cucina, e ha permesso che i saperi dei fornelli, del fuoco ancora selvaggio, che accendeva e bruciava gli alimenti ed i cuori, rinnovasse quotidianamente i piatti tipici della tradizione di Langa: il vitello tonnato, i tajarin, il coniglio, la finanziera, e quelle acciughe al verde che ti facevano bere sino alla perdizione. Sono tornato a trovare Giot l'anno scorso. Con lui, la moglie e le loro due figlie, Giovanna e Bruna, abbiamo passato un pomeriggio straordinario, ricordando i tempi della trattoria Italia e quel gioco da bocce da cui si scendeva con una lunga scalinata, la 'scala santà perché annaffiata dal vino sincero che Giot si affrettava a portare giù ai giocatori, nei soleggiati pomeriggi di belle stagioni. Le memorie della vita quotidiana si sono intrecciate con ricordi della vita partigiana di queste colline e si sono ricostruiti alcuni tratti inediti di una battaglia fenogliana combattuta presso un non lontano guado sul Tanaro. Durante quell'incontro abbiamo anche recuperato i canti popolari che costituivano l'orizzonte poetico dell'osteria. Con Giot abbiamo intonato canti di tragiche miniere, di un bandolero stanco che "scende la sierra misteriosa sul suo cavallo bianco", ed altre canzoni, fino ad arrivare ai primi successi di Sanremo, cantando "Bianca colomba vola". In quel pomeriggio di ritrovati affetti, abbiamo anche recuperato il più lontano e fragile canto epico dell'Ottocento piemontese. Così quei canti raccolti dal Nigra pochi anni dopo l'Unità d'Italia sono risuonati ancora limpidi, argentini, ricostruendo il mondo mitico di questa collina, riportando alla luce poetiche canore che sembravano forse dimenticate per sempre. È probabilmente nell'espressività corale, in questo canto libero, che si annida il segreto della longevità della famiglia Sardo. La Langa narra oggi al mondo di una gastronomia di eccellenza. Questo patrimonio non sarebbe stato possibile se non ci fossero state persone come Emma e Gerolamo Sardo che, con la loro piccola trattoria, tenuto aperto per trentatre anni, "tanti quanto l'età d'Nosgnor", gli anni di nostro Signore, sono stati gli artefici di questa tradizione, di un'ospitalità che solo chi ha vissuto queste colline sa dispensare. Grazie di cuore e buon compleanno, Giot! Argomenti roddi petrini 
ROMA – Con una prova d’orgoglio, Siena rialza la  testa in gara-3 dei quarti di finale scudetto: travolge 92-73 Milano e si  riporta sotto (1-2) nella serie al meglio delle 7 sfide. Ipoteca, invece, il  passaggio alle semifinali Varese che vince agevolmente (79-93) anche gara-3 a  Venezia e sale 3-0. Dopodomani in gara-4, in programma sempre in laguna, potrà  già chiudere i conti. SIENA-MILANO 92-73 (24-13, 46-35, 72-58) Siena  si prende una parziale rivincita con Milano accorciando le distanze nella serie  dei quarti. E' stata una partita condotta fin dall'inizio dalla squadra di  Banchi. Dovendo vincere obbligatoriamente, i biancoverdi sono scesi in campo  concentrati senza mai lasciare agli uomini di Scariolo la possibilità di  rientrare. Milano parte in maniera piuttosto nervosa, tanto che le palle perse  si sprecano: i lombardi regalano 8 palloni agli avversari solo nel primo  periodo. Siena sfrutta le opportunità guidata da un Hackett molto preciso al  tiro: segna 10 punti nei primi 10’, regalando il +11 ai suoi, viatico verso il  +15 (30-15) al 13', ottenuto con una tripla di Brown. L’Armani si affida  all'estro di Gentile per riportarsi sotto (34-27). il giovane talento però si fa  sopraffare dal nervosismo prendendo un fallo tecnico per proteste che  restituisce fiducia ai padroni di casa che riallungano il passo (39-27) con i  punti di Moss, anche lui in grande spolvero. Il margine resta pressoché invariato  nel terzo periodo: Moss continua a martellare la retina da tre punti, Brown sale  di livello mentre Milano dipende soprattutto da Hairston. Siena arriva fino al  +16 (72-56 al 29') dando l'impressione di controllare agevolmente l'incontro. Nel quarto periodo la storia non cambia: dopo una tripla di Melli per il 75-65  la premiata ditta Hackett-Moss confeziona un parziale di 7-0 che proietta la  Montepaschi a +17. Lo statunitense è il top scorer della partita con 26 punti,  l'italiano oltre ai 20 punti aggiunge anche 11 assist. Giovedì, sempre a Siena,  è in programma gara 4. Montepaschi Siena: Brown 20, Eze 9, Carraretto 7,  Rasic, Kangur, Sanikidze 7, Ress 3, Ortner, Lechthaler ne, Hackett 20,  Christmas, Moss 26. All. Banchi. EA7 Milano: Giachetti ne, Hairston 18,  Fotsis 7, Chiotti, Bourousis 2, Melli 11, Mensah-Bonsu 10, Bremer, Gentile 17,  Green 3, Radosevic 2, Basile 3. All. Scariolo. Arbitri: Taurino, Giansanti,  Mazzoni. Note - Tiri liberi: Siena 18/20, Milano 6/10. Tiri da tre: Siena  10/22, Milano 11/20. Fallo tecnico a Gentile (Milano) al 15'35''; fallo  antisportivo a Mensah-Bonsu (Milano) al 9'57''. Rimbalzi: Siena 27, Milano 25. Spettatori: 3.760. VENEZIA-VARESE 79-93 (17-17; 41-43; 60-71) Varese impone anche al  Taliercio la legge del più forte e si porta sul 3-0 nella serie con Venezia. La  Reyer lotta alla pari in avvio e riesce anche a siglare il primo break del match  (+6, 23-17, al 12'), trascinata dal sempreverde Young, mvp della partita assieme  al “varesino” Banks, autore di 23 punti. Varese ritrova il tiro da tre, fino a  quel momento insufficiente, e, con un parziale di 3-16 in poco più di 3' imprime  la prima svolta al match, siglando il massimo vantaggio del primo tempo sul +8  (29-37). Nel terzo quarto Venezia ritrova la grinta e dal 53-62 al 26' torna a  -2 con un 7-0 in un 1’30”. Ma è l'ultima fiammata dei padroni di casa, perchè,  pur infarciti di seconde linee, i lombardi siglano il controbreak (11-0) a  cavallo tra gli ultimi due quarti che indirizza in maniera decisiva il match,  facendo precipitare la Reyer anche a -20 (73-93) a 1’20” dalla fine. La Cimberio  a questo punto si siede e consente alla squadra di Mazzon di salvare l'onore,  limitando il passivo entro margini più accettabili. Umana Reyer Venezia: Clark 5, Bulleri 3, Diawara 8, Marconato 5, Zoroski,  Szewczyk 15, Young 29, Bowers, Rosselli 12, Magro ne, Hubalek 2, Candussi ne.  All. Mazzon. Cimberio Varese: Sakota 3, Banks 23, Rush 7, Talts 5, De  Nicolao 7, Green 7, Balanzoni ne, Bertoglio ne, Cerella, Ere 8, Polonara 14,  Dunston 19. All. Vitucci. Arbitri: Begnis, Bettini, Sardella. Note -  tiri da tre Venezia 5/16, Varese 10/23; tiri liberi Venezia 16/23, Varese 13/17.  Rimbalzi: Venezia 33; Varese 40. Falli tecnici a De Nicolao (Varese) al 3'15''  del 2/4 e a Rush (Varese) all'8'53'' del 4/4. Uscito per 5 falli: Diawara  (Venezia) al 6'34'' del 4/4. Spettatori: 3.506. Argomenti basket montepaschi siena milano basket varese basket venezia basket basket play off 2013 Leggi i commenti I commenti dei lettori 
È una domenica di primavera, a Roma, poco dopo l'ora di pranzo, quando viene inaugurato lo stadio Olimpico, il 17 maggio 1953. C'è il presidente della Repubblica, Luigi Einaudi. E ci sono Ferenc Puskas, leggendario attaccante dell'Ungheria, e Gianpiero Boniperti con Giuseppe Meazza, attaccante e allenatore della nazionale italiana di calcio. I maestri ungheresi strapazzano i nostri per tre a zero; loro, i magiari, perderanno d'un soffio il mondiale, un anno dopo. Quel giorno i colori azzurri sono salvati da Fausto Coppi e Gino Bartali: i due ciclisti più grandi faranno il loro ingresso all'Olimpico reduci dalla tappa del Giro Napoli - Roma. Sono passati sessant'anni da quel giorno: buon compleanno, Olimpico. Trovare una struttura che ha accolto sulla proprio manto erboso, tutt'insieme: Diego Armando Maradona, Livio Berruti, Keith Richards, Alberto Sordi, Fausto Coppi, Bonovox, Francesco Totti e Giorgio Chinaglia, e poi Leo Messi Vittorio Gassman Michaeal Stipe e Matthaus, così, tutti d'un fiato, e altri ancora, non è per niente facile. Era lo stadio dei Centomila, in origine: una capienza in realtà mai raggiunta. In seguito diventò lo stadio delle Olimpiadi: quelle di Livio Berruti, splendido e irraggiungibile sprinter italiano, e di Abebe Bikila, il maratoneta etiope che accese le notti romane nel 1960. Poi, tante finali. Negli anni l'Olimpico ne ha ospitate ben quattro di Coppa dei Campioni/Champions League. Nel 1984 la Roma di Nils Liedholm perde ai calci di rigori la finalissima contro il Liverpool, nella più mancata delle feste mai celebrate nella capitale. Infine l'ultima nel 2009: vince il Barcellona contro il Manchester Utd di Alex Ferguson. (In quella occasione, nientemeno che dal Guardian¸ arriva la proposta: disputiamo la finale di Coppa ogni anno a Roma). FOTO L'ultimo grande restyling risale alla fine degli anni Ottanta, quando lo stadio viene ristrutturato in vista delle notti magiche di Italia '90. Malgrado Schillaci e Baggio, in finale ci vanno Argentina e Germania; segna Brehme su calcio di rigore. La riunificazione tedesca ha un suggello d'oro, mentre Maradona si becca i fischi dei tifosi italiani delusi. L'Olimpico degli ultimi anni è sempre più multifunzionale. Il calcio sì, ma anche il rugby, oltre al tradizionale appuntamento con l'atletica con il Golden Gala. Nel duemila, per il Giubileo degli sportivi, lo stadio ospita Giovanni Paolo II. Sacro e profano: la popstar Madonna tiene nel 2012 uno dei suoi concerti più caldi. E ancora le rockstar nostrane, Vasco Rossi, Ligabue e Jovanotti si alternano sul palco. Fino alla prossima platea da incantare - o al prossimo calcio di rigore da calciare. Argomenti olimpico golden gala alberto sordi olimpico 60 anni francesco totti fausto coppi papa giovanni paolo ii 
