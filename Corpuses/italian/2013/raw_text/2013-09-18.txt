None Leggi i commenti I commenti dei lettori 
ROMA - Nella serata della doppietta italiana di Napoli e Milan, la vera sorpresa arriva da Stamford Bridge, dove il Chelsea di José Mourinho cade per mano del Basilea. Come Cristiano Ronaldo, anche Leo Messi marchia la sua prima stagionale in Champions con una tripletta, nel 4-0 del Barcellona sull'Ajax. Nel girone del Napoli è l'Arsenal a guidare insieme agli azzurri, grazie al successo ottenuto a Marsiglia. Soffre più del dovuto lo Schalke, che dilaga solo nel finale contro la Steaua, così come il Porto, che si accontenta dell'1-0 a Vienna. Infine, nella sfida tra Diego Simeone e Luciano Spalletti, è l'Atletico Madrid ad imporsi per 3-1 sullo Zenit San Pietroburgo. BARCELLONA-AJAX 4-0 A 24 ore dalla goleada del Real Madrid contro il Galatasaray, con Cristiano Ronaldo nelle vesti di trascinatore, il Barcellona e Leo Messi rispondono rifilando un poker all'Ajax. Pur senza incantare, gli uomini di Tata Martino tengono sempre in mano le redini del match e, dopo un'occasione fallita da Neymar, sbloccano il risultato allo scoccare del primo quarto di gara: Messi subisce fallo al limite dell'area dei Lancieri, si incarica del tiro libero e lo trasforma in gol, colpendo l'interno del palo coperto da Vermeer. L'Ajax reagisce con Van Rhijn, il cui colpo di testa su cross di Bojan costringe Victor Valdes ad una grande parata. Rinfrancato dal vantaggio ma non dominante come in altre circostanze, il Barça entra in campo nella ripresa con la voglia di chiudere il match. Passano nove minuti e Busquets trova il varco giusto per Messi che mette a sedere un difensore e insacca sul palo lungo alla destra del portiere. Al 68' si vede Neymar, in versione assistman, grazie al cross per la testa di Piqué che vale il 3-0. Chiude il conto, alla mezz'ora della ripresa, il solito Messi: la Pulce riceve palla al limite dell'area, finta e controfinta ad ubriacare i difensori e tiro piazzato a battere l'immobile Vermeer. L'Ajax avrebbe modo di salvare la faccia un minuto dopo, su calcio di rigore, ma Victor Valdes è in serata di grazia e ipnotizza Sighortsson, chiudendo di fatto il match. MARSIGLIA-ARSENAL 1-2 A braccetto col Napoli, in testa al gruppo F, c'è un Arsenal che soffre per gran parte del match col Marsiglia ma riesce ad espugnare il Vélodrome. Eppure, a fare la partita è l'Olympique, che sfiora il gol in più circostanze. Nel primo tempo sono Gignac e Ayew ad attentare alla porta di Szczesny, nella ripresa è Fanny a sfiorare il vantaggio. Lo stesso Arsenal va vicino all'harakiri quando Mertesacker rischia l'autogol svirgolando un rinvio, salva tutto Gibbs; azione simile sul fronte opposto, ma sul disimpegno errato di Morel è Walcott ad intervenire: il nazionale inglese controlla e scarica inesorabilmente alle spalle di Mandanda. Tramortito dal vantaggio dei Gunners, l'OM capitola ancora sul tiro di Ramsey dal limite deviato da Nkoulou. A consolare parzialmente i padroni di casa ci pensa Jordan Ayew, in pieno recupero, battendo Szczesny su calcio di rigore, ma non c'è più tempo per cercare il pareggio, finisce 2-1 per l'Arsenal. CHELSEA-BASILEA 1-2 Ha un sapore amaro il ritorno di José Mourinho sulla panchina del Chelsea in Champions League. A Stamford Bridge, i Blues cedono al coriaceo Basilea, che conduce una partita speculativa ma porta a casa l'intera posta in palio. Sono gli uomini dello Special One a fare la partita ma la compagine svizzera è ordinata in fase difensiva e lascia pochi spazi. Il Basilea si affida al contropiede, soprattutto con Salah, ma l'egiziano fallisce due ghiotte occasioni. La partita sembra mettersi su binari favorevoli al Chelsea al 45', quando Lampard centra l'imbucata per Oscar, che batte Sommer in diagonale. In avvio di ripresa è ancora Oscar a sfiorare il raddoppio, colpendo la traversa con un gran tiro da fuori, e si rende pericoloso anche Hazard. Al 71', però, la partita cambia volto: Salah aggiusta la mira e trafigge Cech con uno splendido sinistro a giro di prima intenzione, dieci minuti dopo Streller rovescia il risultato insaccando di testa su corner dalla sinistra. Al Chelsea non resta che tuffarsi in attacco per provare a strappare almeno un punto ma le sortite offensive dei Blues si rivelano confuse ed inefficaci: è subito salita per il Chelsea, il Basilea comincia già a sorprendere. SCHALKE 04-STEAUA BUCAREST 3-0 Non senza faticare, lo Schalke 04 riesce ad avere la meglio sulla Steaua Bucarest: senza Piovaccari, relegato in panchina, i rumeni irretiscono le manovre tedesche, chiudendo ogni spazio. È Kevin Prince Boateng l'uomo più pericoloso dei padroni di casa ma nemmeno il ghanese riesce a scardinare la difesa ospite nel primo tempo. Il match si sblocca solamente a metà ripresa, nella maniera più inattesa: cross dalla trequarti di Uchida, la difesa della Steaua e il portiere Tatarusanu lasciano sfilare incredibilmente il pallone in porta. Il vantaggio sblocca lo Schalke, che dilaga: al 78' Farfan scende di gran carriera sulla destra, appoggia a Draxler che, a sua volta, premia la penetrazione di Boateng che batte il portiere in diagonale. Poco dopo ci sarà gloria anche per lo stesso Draxler, che supera Tatarusanu in uscita con un delizioso tocco sotto. ATLETICO MADRID-ZENIT S. PIETROBURGO 3-1 Giusto quanto sofferto il successo dell'Atletico Madrid di Simeone, al debutto da allenatore in Champions, contro lo Zenit di Spalletti. I russi appaiono troppo rinunciatari fin da subito, mentre l'Atletico attacca a tutto spiano. Il fortino dello Zenit tiene fino al minuto 40, quando Miranda anticipa tutti colpendo di testa su calcio d'angolo di Koke. Lo stesso nazionale spagnolo cerca il raddoppio con un tiro dal limite e serve Godin su punizione (alto il suo colpo di testa) prima dell'intervallo. In avvio di ripresa si vede lo Zenit: prima Courtois interviene sulla zuccata di Kerzhakov, poi non può nulla al 58' sulla gran botta dal limite di Hulk, senza dubbio il migliore dei suoi. Il brasiliano colpirà anche una traversa: sembra il preludio al vantaggio russo, invece è l'ultimo lampo dello Zenit. I Colchoneros ritrovano spolvero e il vantaggio, al 64', grazie al tap-in vincente di Arda Turan, a concludere un lungo batti e ribatti in area russa. Lodygin toglie la gioia del gol a Villa, due minuti dopo, neutralizzando la sua punizione, ma non può nulla sulla penetrazione in area del subentrato Baptistao, il cui diagonale vale il 3-1 finale all'80'. AUSTRIA VIENNA-PORTO 0-1 A Vienna è una serata di gioia, per il debutto dell'Austria nella fase a gironi di Champions League, ma il Porto non ha bisogno di faticare troppo per rovinare la festa. I campioni austriaci si rendono protagonisti di un ottimo avvio di gara ma, col passare dei minuti, sono i Dragoes a prendere in mano le redini del match, avvicinandosi al gol con Jackson Martinez e Fernando. Per sbloccare il risultato, il Porto dovrà attendere il 10' della ripresa, quando Lucho Gonzalez apre a destra per Danilo che trova il fondo e restituisce il pallone all'argentino, che batte Lindner con un comodo piattone. Due minuti dopo arriva l'occasione più importante per l'Austria: l'urlo dell'Ernst-Happel Stadion viene strozzato dal palo che respinge la zuccata di Stankovic.  Anche Hosiner va vicino al pari ma il Porto riesce ad addormentare l'incontro, portando a casa un successo prezioso. Argomenti champions league Leggi i commenti I commenti dei lettori 
MILANO - Serve tanto cuore e un po' di fortuna al Milan per far sua la gara d'esordio del Gruppo H di Champions League. I rossoneri battono 2-0 solo nel finale un buon Celtic grazie alle reti di Cristian Zapata e Sulley Muntari. Una vittoria che permette agli uomini di Allegri di viaggiare a braccetto col Barcellona in testa al girone seppur con una peggiore differenza reti. I blaugrana, infatti, si sono imposti 4-0 al Camp Nou sull'Ajax con uno stratosferico Messi autore di una tripletta. Una vittoria importante soprattutto se si pensa ai problemi di formazione della vigilia con soli 13 uomini realmente a disposizione del tecnico milanista. Un successo che rasserena l'ambiente in vista del big match di domenica sera a San Siro contro la capolista Napoli. MILAN NON AL MEGLIO - Proprio in prospettiva campionato Allegri dovrà correre subito ai ripari. Contro il Celtic la squadra ha mostrato tutti i limiti fisici di questo inizio di stagione. Al di là dell'enorme lista di infortunati (Abate, Montolivo, De Sciglio, Kakà, El Shaarawy,  Pazzini, Silvestre, Saponara, Bonera e Niang, ndr) che seppur influente non può essere un alibi, il Milan ha mostrato grossi limiti fisici. Per gran parte del primo tempo e per tutto il secondo i rossoneri hanno lasciato agli scozzesi le redini del centrocampo e il pallino del gioco con tutti i rischi che questo ha comportato. Uno straordinario De Jong ha reso meno vulnerabile la difesa e il centrocampo rossonero, ma pensare di affidarsi ogni volta alla grinta dell'olandese e alle invenzioni di Balotelli non può e non deve essere l'unica soluzione tattica del Milan. E' chiaro che una gara come quella di oggi, contro il Napoli non è ammissibile, a meno che non si voglia incorrere in una figuraccia. PRIMO TEMPO CON LUCI E OMBRE - E' un Milan dal doppio volto quello del primo tempo. Bello e aggressivo nella prima parte, attendista e permissivo nella seconda. Così Forster si mette subito in mostra al 5′ su una bella conclusione al volo di Balotelli dal limite. L'estremo scozzese si ripete un minuto più tardi su un rasoterra centrale di Zaccardo. Nel momento migliore dei padroni di casa, però, una leggerezza di Abbiati permette agli ospiti di usufruire di un calcio di punizione a due in area: Constant, da buon kamikaze, si immola e chiude in angolo sulla conclusione violenta di Mulgrew. La reazione rossonera non si fa attendere e al 21′ Matri, su cross dalla destra di Zaccardo, chiama ancora alla deviazione in corner Forster. E' di fatto l'ultima vera azione degna di nota del Milan prima del recupero, quando il numero uno scozzese deve spingere più che può sulle gambe per andare a chiudere in angolo una conclusione di Balotelli deviata da Ambrose. Sugli sviluppi del corner Muntari dal limite non inquadra lo specchio. DOPPIO COLPO NEL FINALE - L'inizio di ripresa non è dei migliori per gli uomini di Allegri che di fatto hanno lo stesso atteggiamento della seconda parte del primo tempo. Il Celtic ringrazia e tiene il pallino del gioco abbassando i ritmi e andando vicino al gol con una bell'azione in solitaria di Samaras: il suo destro dai 20 metri sfiora il palo alla sinistra di Abbiati. L'occasionissima, però, capita sulla testa di Muntari che, tutto solo a 3 metri dalla porta, manda clamorosamente sopra la traversa. Al 23′ su una punizione in attacco per i padroni di casa, il Celtic va via in contropiede con Commons, provvidenziale il ritorno dell'onnipresente De Jong su Brown che strozza il tiro favorendo la parata di Abbiati. A 10′ dal termine ancora scozzesi pericolosi con Stokes su punizione: traversa. Ci vuole un po' di fortuna al Milan per sbloccare la gara, così un rasoterra di Zapata dai 30 metri, deviato colpevolmente da Izaguirre, si infila nell'angolino basso con Forster immobile. Sopra di un gol i rossoneri raddoppiano spinti dalla tenacia di Muntari che infila il 2-0 spingendo in rete un pallone ribattuto dal palo su una punizione dal limite di Balotelli. E' l'ultima emozione di una gara vinta più col cuore che con le gambe. MILAN-CELTIC 2-0 (0-0) MILAN (4-3-1-2): Abbiati; Zaccardo, Mexes, Zapata, Constant (30' st Robinho); Nocerino, De Jong, Muntari; Birsa (17' st Emanuelson); Balotelli, Matri (42' st Poli). In panchina: Amelia, Iotti, Cristante, Benedicic. Allenatore: Allegri CELTIC GLASGOW (4-4-2): Forster; Lustig, Ambrose, Van Dijk, Izaguirre; Commons (31' st Pukki), Matthews (30' st Boerrigter), Mulgrew (43' st Biton), Brown; Samaras, Stokes. In panchina: Zaluska, Baldè, Rogic, Mc Geouch. Allenatore: Lennon ARBITRO : Stark (Germania) RETI : 37' st Zapata, 41' st Muntari. NOTE : Spettatori 50.000. Ammoniti Ambrose, Brown. Angoli 9-7 per il Celtic. Recupero: 1'; 4'. Argomenti milan ac champions league Leggi i commenti I commenti dei lettori 
di JACOPO MANFREDI NAPOLI  - Un anno e mezzo dopo le imprese con Villarreal, Manchester City e Chelsea, il Napoli riscopre le notti magiche di Champions e piega all'esordio al San Paolo anche i vicecampioni d'Europa del Borussia Dortmund. Un successo prestigioso che conferma l'ulteriore crescita, caratteriale e qualitativa, degli azzurri, degni ormai di sedere con merito al tavolo delle grandi. UN NAPOLI PERFETTO - Non era una partita facile e il campo lo ha confermato. Il Napoli ha avuto la bravura di reggere per mezz'ora la forza d'urto di un Borussia più veloce ed esperto. Ma non si è mai messa paura: ha fatto tutto con grande attenzione e precisione e ha cinicamente punito le disattenzioni degli avversari. Solo nel finale è venuta fuori qualche sbavatura. Ma è sembrato inevitabile visto che l'autogol rocambolesco all'88' di Zuniga,  seppur solo per un attimo, ha fatto crollare il mondo addosso alla squadra che ha temuto di avere il destino contro. MEZZ'ORA DIFFICILE - Per fermare un Borussia in formazione praticamente tipo, che ha recuperato in extremis anche Subotic e Blaszczykowski, Benitez ha riproposto la formazione che, al momento, gli dà maggiori garanzie con Britos al posto di Cannavaro e Insigne a sinistra invece di Pandev. Il Napoli per mezz'ora ha sofferto il pressing e la personalità dei gialloneri che, però, solo in un'occasione sono riusciti a prendere d'infilata la difesa azzurra: è successo al 25' quando Lewandowski è scattato alla perfezione su un lancio di Reus e ha calciato addosso a Reina in uscita; sulla respinta è arrivato lo stesso Reus che, però si è visto alzare in angolo di testa da Inler il destro a botta sicura dal limite. HIGUAIN SPACCA IN DUE LA GARA - Il Napoli, che in precedenza si era fatto vedere dalle parti di Weidenfeller solo con un destro a  giro di poco a lato di Insigne, ha tirato un sospiro di sollievo e, alla prima occasione, è passato, quasi a sorpresa. Zuniga è stato bravissimo prima a conquistarsi un angolo e poi a pennellare un pallone sulla testa di Higuain che, come un falco, ha anticipato Schmelzer e di testa ha schiacciato il pallone in rete. WEIDENFELLER LASCIA IN 10 IL BORUSSIA - Il Borussia ha faticato a riprendere in mano il comando delle operazioni e ed è andato in tilt quando Klopp, al 45', ha deciso di rimpiazzare l'infortunato Hummels con una punta, Aubameyang. I gialloneri non hanno fatto in tempo a riorganizzarsi che il Napoli li ha puniti. Su un lancio in verticale per Higuain, è servito il sacrificio di Weidenfeller, che ha fermato il pallone con le mani fuori area, per evitare il 2-0. LA MAGIA DI INSIGNE - Klopp si è visto costretto a far entrare Langerak al posto di B?aszczykowski e ha ridisegnato il Dortmund con un logico 4-4-1 con Bender centrale e Aubameyang e Reus sugli esterni. Il Napoli non si è seduto sugli allori e, tenendo maggiormente palla, ha calmierato il gioco tentando un paio di sortite con Inler e Hamsik. Per mettere al sicuro i tre punti, però, c'è voluta una magia di Insigne che, al 67', ha infilato l'incrocio con una magnifica punizione da 25 mt. PAPERA DI ZUNIGA, REINA SALVA IL RISULTATO - Il Borussia non ha mollato: ha colpito una traversa con Aubameyang e, pur rischiando il tris sulle conclusioni di Callejon e dei subentrati Martens e Pandev è riuscito, con un pizzico di fortuna, a rientrare in partita all'88': su un cross dalla sinistra di Reus, Zuniga ha rovinato la sua partita perfetta, infilando il pallone alla destra di Reina con un illogico colpo di tacco. Il Borussia ha creduto nel miracolo ma a far tornare il sorriso al San Paolo ha pensato Reina che ha sventato anche l'ultima insidia, una punizione a giro di Reus dal limite. Il ruolino stagionale del Napoli, così, resta perfetto. E ora sotto col Milan... NAPOLI-BORUSSIA DORTMUND 2-1 (1-0) Napoli (4-2-3-1): Reina 7, Maggio 6,5, Albiol 6,5, Britos 6, Zuniga 6.5, Behrami 7, Inler 7, Callejon 6,5, Hamsik 6.5 (46′ st Mesto sv), Insigne 7.5 (27′ st Mertens sv), Higuain 7.5 (32′ st Pandev sv). (1 Rafael, 28 Cannavaro, 27 Armero, 20 Dzemaili). All.: Benitez. Borussia Dortmund (4-2-3-1): Weidenfeller 5, Grosskreutz 6, Subotic 5,5, Hummels 5,5 (45′ pt Aubameyang 6.5), Schmelzer 5,5, Sahin 6, Bender 6, Blaszczykowski 6.5 (46′ pt Langerak 6.5), Mkhitaryan 5 (31′ st Hofmann sv), Reus 6, Lewandowski 5,5. (21 Kirch, 23 Schieber, 37 Durm, 30 Gunter). All. Klopp. Arbitro : Proenca (Por) 6.5. Reti : nel pt 29′ Higuain; nel st 21′ Insigne, 42′ aut. Zuniga. Angoli : 9-2 per il Napoli. Recupero : 3' e 3'. Espulsi : 30' pt Klopp per proteste; 46' pt il portiere Weidenfeller per aver colpito volontariamente il pallone con la mano fuori area di rigore. Ammoniti : Berhami, Britos, Schmelzer per gioco scorretto; per proteste; Insigne per comportamento non regolamentare. Argomenti ssc napoli champions league lorenzo insigne gonzalo higuain Leggi i commenti I commenti dei lettori 
None Leggi i commenti I commenti dei lettori 
MILANO - Il successo in Champions contro il Celtic riporta un po' di serenità in casa Milan dopo il mediocre avvio di stagione. Nonostante il gioco non particolarmente eccelso, Massimiliano Allegri vede il bicchiere mezzo pieno anche in vista della sfida di domenica contro la capolista Napoli. "Era importante vincere. Abbiamo sofferto soprattutto nella ripresa, poi fortunatamente abbiamo ripreso il gioco in mano e una mano ce l'ha data anche la fortuna sul gol  -  ha detto il tecnico -. E' stata la vittoria di un gruppo di ragazzi che in un momento di difficoltà ha messo in campo una prestazione di sostanza, vincendo e non subendo gol. Ora prepariamoci al Napoli che sta giocando bene e al quale Benitez è stato bravo a dare una sua impronta in così poco tempo". FIDUCIA ALLEGRI - Ora il Napoli, capolista e in ottima forma. "Dopo il buon avvio in Champions ci riprenderemo anche in campionato - assicura Allegri -. Credo che recupereremo due o tre giocatori, sicuramente Abate, Niang e Poli. Un po' di giorni per recuperare e l'entusiasmo per giocare il primo scontro diretto della stagione ci daranno la carica in vista di domenica". Allegri scherza anche sui gol che arrivano sempre nel finale. "Se andassero così tutte le partite sarebbe un bene, nell'ultimo quarto d'ora ci sono più spazi. Di certo bisogna migliorare, perché abbiamo perso troppe palle, ma abbiamo difeso bene come squadra e questo ha aiutato molto i difensori". Un ultimo pensiero ai cambi azzeccati stasera come sabato a Torino. "In effetti sia oggi che sabato i cambi hanno dato molto, del resto quando abbiamo vinto il campionato l'abbiamo fatto, perché i cambi sono stati determinanti. Chi sta in panchina spesso è più importante di chi va in campo, non è retorica, basta guardare i numeri". ZAPATA, L'UOMO DEL GIORNO - Decisivo al centro della difesa, ma per una serata anche in fase realizzativa, il difensore colombiano del Milan Christian Zapata. "E' stato un gol importantissimo, soprattutto perché ha cambiato una partita che per noi era stata difficile fino a quel punto. Loro stavano giocando bene, noi così cosi', poi dopo il mio gol abbiamo ritrovato la fiducia. Dedico il gol a mia moglie e mia figlia". Ora la testa vola al campionato. "In campionato non abbiamo ancora giocato bene, speriamo da qui in avanti di giocare bene e vincere". Argomenti milan ac massimiliano allegri Leggi i commenti I commenti dei lettori 
Nella dolcissima serata di Champions per le italiane, spicca la vittoria del Napoli contro i vicecampioni d'Europa del Borussia. Certo, è stato fondamentale anche il successo del Milan, maturato tra mille difficoltà e per questo ancora più significativo. Ma il 2-1 del Napoli, al termine di una partita spettacolare, è destinato a lasciare il segno per la forza dell'avversario che, anche in 10, ci ha provato fino alla fine, facendo provare un lunghissimo brivido al meraviglioso pubblico del San Paolo. E se è stata fondamentale la rete di Higuain, è stata però bellissima, spettacolare, quella di Insigne, destinata a diventare uno spot. La sua punizione è stata infatti un capolavoro di precisione, tecnica e potenza. Con due passi soltanto per la rincorsa, questo folletto pazzesco, è stato capace di mettere il pallone all'incrocio - ma proprio all'incrocio - dei pali, rendendo vano il tentativo del portiere rivale. Nessuno, nessun portiere sarebbe arrivato su quella parabola che sembrava disegnata con un pennello. Sì, un'opera d'arte. Un gol che merita una citazione e di entrare nella galleria delle perle di questa stagione. Inevitabile, forse, in casi come questo, scatenarsi in paragoni, raffronti, andando a  cercare nella memoria i più grandi specialisti. E, non solo per una questione fisica, non si può non ripensare alle magìe su punizione di Gianfranco Zola, un altro che batteva quasi da fermo, con un paio di appoggi soltanto, per poi andare a piazzare il pallone lì dove nessun portiere sarebbe potuto arrivare. Insomma, Insigne come i grandi, i grandissimi, uno destinato - come avevamo già avuto modo di scrivere - un protagonista assoluto e dunque una delle possibili carte a sorpresa per il Mondiale. Una carta a sorpresa per Prandelli e un avversario temibile per Balotelli. Non per entrare in concorrenza con lui in Brasile - anzi potrebbero esser due compagni ideali -  ma in concorrenza in vista della prossima partita di domenica sera a San Siro. Già perché Milan e Napoli si troveranno subito di fronte in campionato, in una partita che si annuncia avvincente e con un potenziale fuoriclasse di più in campo. Sì: Insigne ha tutto per diventare un fuoriclasse. Argomenti champions league ssc napoli milan ac 
None Leggi i commenti I commenti dei lettori 
NAPOLI - "Ha funzionato tutto alla perfezione". E' davvero soddisfatto Rafa Benitez dopo aver battuto i vice-campioni del Borussia Dortmund. "Sono molto contento  -  sottolinea  -  abbiamo giocato contro una squadra che sa difendere e ripartire e abbiamo fatto tutto bene. Certo dobbiamo ancora migliorare ma non possiamo che essere felici. E tra uno-due mesi la squadra andrà ancora meglio. L'entusiasmo dei tifosi? Va un po' controllato... Si gioisce per un giorno, poi si torna al lavoro". Benitez è contento anche di come sta reagendo il gruppo ai suoi metodi: "Vedo la squadra contentissima. Prima giocava in maniera diversa ora è più libera di esprimersi. Hamisk soprattutto". HAMSIK: CRESCIAMO DI ANNO IN ANNO - Lo slovacco, dal canto suo, ringrazia e sottolinea la crescita della squadra: "Stiamo facendo sempre piccoli progressi. Oggi abbiamo battuto una grandissima squadra, che l'anno scorso ha giocato la finale. In superiorità numerica abbiamo cercato subito di fare il 2-0, fallendo poi diverse occasioni per segnare il terzo gol. Non abbiamo mai tremato". HIGUAIN: SIAMO UNA VERA SQUADRA - A prendere per mano il Napoli ha pensato soprattutto il più esperto, Gonzalo Higuain, che ha avuto il merito di dare un indirizzo preciso alla gara: "Io che sono argentino e che ricordo cosa ha rappresentato Maradona per il Napoli sento su di me la passione e l'amore che trasmette questo pubblico. Sono felice di essere qui e di dare un contributo importante. Contro una grande come il Borussia abbiamo fatto una grande partita. Abbiamo dimostrato di essere una vera squadra e faremo di tutto per andare più avanti possibile in Champions". INSIGNE: UN GOL DA SOGNO - Tra i protagonisti anche Lorenzo Insigne che si gode il suo primo gol in Champions, realizzato con una perla su punizione: "E' stata un'emozione bellissima. Segnare il primo gol in una competizione così importante e a una squadra così forte è davvero un sogno. Sono contento anche perché sento più fiducia da parte del mister, sto bene fisicamente e ho gamba. Agli esterni Benitez chiede di aiutare centrocampisti e difensori e mi sta riuscendo. Ora andiamo a Milano con la convinzione di far bene". Leggi i commenti I commenti dei lettori 
