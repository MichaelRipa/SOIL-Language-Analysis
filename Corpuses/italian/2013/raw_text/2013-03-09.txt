MONTECARLO - Una rete di maestre, mamme, baby sitter e pediatri per sapere come intervenire sui bimbi a rischio soffocamento: è quanto si appresta a lanciare la Federazione dei pediatri Fimp insieme alla Società di Medicina ed emergenza dei medici pediatri. Insegnare le manovre giuste per salvare un bambino che sta per soffocare a causa dall'inalazione di un corpo estraneo: che sia cibo o un giocattolo, questa è, dopo gli incidenti stradali, la causa di morte accidentale più frequente tra i piccoli fino a 4 anni di età. Cinquanta famiglie ogni anno sono distrutte da un simile evento, che resta una delle paure più frequenti di madri e padri. Le stime parlano di 450 eventi l'anno, circa 300 tra o e 14 anni, quasi un caso di ogni giorno, e 50 i morti, quasi uno a settimana. L'ultimo un bambino di due anni a Castelfidardo, provincia di Ancona, soffocato dal rigurgito della minestrina, ricoverato domenica e deceduto l'altro ieri; a novembre in provincia di Modena un piccolo che aveva mangiato un pezzo di carota. Le cifre più recenti sono del 2007, fornite dalla Federazione medici pediatri (Fimp) che qui a Montecarlo ha impostato la prima "scuola di disostruzione del corpo estraneo e manovre di rianimazione cardiopolmonare pediatrica di base" aperta sia a personale sanitario che a non sanitari (i cosiddetti  "laici"). "Vogliamo creare una Rete nazionale per informare e formare personale: nelle scuole per gli insegnanti, tra il personale dei nidi e gli assistenti sociali dei bambini diversamente abili, nella case per genitori, nonni e baby sitter", spiega il presidente Fimp, Giuseppe Mele. "Si può fare", un "We can" in stile Obama, una chiamata alla responsabilizzazione per salvare delle vite: "E' semplice sapere cosa fare e soprattutto cosa non fare in queste situazioni", racconta la responsabile della Scuola di formazione (prossimo appuntamento, ad aprile, a Capri), la pediatra di base Stefania Russo, specializzata negli Stati Uniti proprio in questo settore. "Ecco, mentre in Italia solo il 5 per cento della popolazione è informata, negli Usa siamo già al 60 per cento, coinvolgendo persino i teenager nelle scuole. E' da lì che, a mio avviso, bisogna cominciare per cambiare atteggiamento cultura e salvare piccole vite...". LA CULTURA DELLA PREVENZIONE  -  E' questa la logica: prima di tutto rendere sicuri i luoghi dove vivono i bambini, avere cura e valutare la grandezza degli oggetti che li circondano (dadi, monetine, caramelle, parti di giocattolo, palline di gomma ma anche noccioline, arachidi, acidi di uva, tappi di biro o penne....), eliminare tutti quegli oggetti che hanno un diametro inferiore ai 4,5 centimetri, considerati a rischio soffocamento da inalazione (esiste anche un oggetto, il baby sicurity con un foro centrale: se gli oggetti passano attraverso questo foro, debbono essere portati  lontani dalla accessibilità dei bambini). Quando un corpo estraneo blocca le prime vie respiratorie ostacolando il libero passaggio dell'aria vi sono alcune cose che non bisogna assolutamente fare nell'immediato: non mettere le dita in bocca al neonato, né metterlo a testa in giù, ritardare la chiamata al 118. Prima di tutto bisogna aspettare che i meccanismi naturali di espulsione, con la tosse, facciano il loro "lavoro".  Sconsigliata qualsiasi manovra in questa fase chiamata di ostruzione parziale delle vie aeree (respiro difficile, emissione di suoni e tosse, pianto): il bambino va tranquillizzato, incoraggiato a tossire, lasciato nella posizione che preferisce. In caso invece di ostruzione completa (smette di respirare, non emette suoni, non tossisce) occorre tentare di creare una tosse artificiale, avendo già allertato il 118. Le semplici manovre da fare in questo caso sono diverse in caso di lattante o di bambini sopra un anno di età (nelle fotografie le manovre da effettuare nei due diversi casi). Ma se invece il piccolo non è cosciente bisogna intervenire con altre manovre, quelle di rianimazione cardiopolmonare, sdraiandolo su una superficie piana e rigida. LA RETE - Questo primo corso a Montecarlo, nell'ambito delle Scuole di Alta formazione post-specialistica Fimp, ha visto una forte partecipazione: 50 pediatri, ma anche due genitori. I progetti sono in avanzata fase di realizzazione: "Il 15 marzo a Taranto", racconta Marco Squicciarini, l'altra mente di questa iniziativa, con una lunga attività in Croce rossa, "avremo un appuntamento con migliaia di persone per un training informativo, una dimostrazione di un'ora e mezza in Puglia, dove nell'ultimo anno vi sono stati almeno 4 casi di morti a causa di soffocamento. In più le nostre scuole  e video operano anche per ciechi e non udenti". "A Roma siamo definendo il programma, nell'ambito del progetto Roma capitale, per la formazione negli asili nido delle maestre, circa seimila", precisa il presidente Mele, " poi con aziende private, come Telecom e Banca Intesa, e nel futuro pensiamo con le Ferrovie al pediatra in treno, ribaltando il concetto di professionisti chiusi in ambulatorio. Noi andiamo per strada, sul territorio". L'appuntamento formativo anche per diventare formatore con certificato internazionale si ripeterà a Capri dove le Scuole di alta formazione in pediatria, volute dalla Fimp e dal suo presidente Mele, hanno già 700 iscritti complessivi: oltre alla disostruzione, dermatologia, endocrinologia, gastroenterologia, ecografia e sviluppo sensoriale. Primo segnale per promuovere un progetto nazionale. I pediatri qui possono imparare, in un training intensivo di due giorni, tutte le manovre e diventare a loro volta formatori per le famiglie. La due giorni si svolge tra tavoli con stazione di addestramento con manichini, dimostrazioni delle sequenze con uno o due soccorritori, tecniche e valutazione pratica ed esercitazioni, training con supervisione. Gli appuntamenti e le iniziative aperte anche a non sanitari sul portale www.fimp.org 
UDINE - La notte interrotta della Roma. Accarezza la quarta vittoria consecutiva, si spegne quando resta orfana di Totti, recrimina per due rigori negati a Torosidis nella ripresa e per la grande occasione sciupata da Osvaldo allo scoccare del novantesimo. Alla fine, il primo pareggio dell'era Andreazzoli è un brodino in una serata di pioggia alla quale sono mancate le emozioni promesse dalle due squadre in corsa per l'Europa: non pareggiavano da otto anni e l'ultima volta fu un 3-3. Tempi remoti. La Roma ha provato a vincere al Friuli con una gara tatticamente accorta, figlia della scelta di rinunciare a Osvaldo. Chissà quanto hanno inciso le polemiche dell'ultima settimana, la ribellione dell'italoargentino dopo il cambio col Genoa, il mancato chiarimento col vice Muzzi ("Ma non era necessario", ha detto Andreazzoli alla vigilia). Con Totti centravanti, Lamela e Florenzi a supporto nel 3-4-2-1, la Roma è stata più che sufficiente per un'ora. Ha rischiato di capitolare subito, quando Di Natale ha esaltato Stekelenburg (4', unico lampo del capitano bianconero). Poi ha chiuso tutti gli spazi e si è accesa sulle idee del suo numero 10, due assist splendidi. Florenzi ha sbagliato al 20' a tu per tu con Brkic, poi non è riuscito a superarlo un attimo dopo, trovando deviazione e traversa. Lamela ha raccolto e insaccato, dandosi il premio per aver ispirato il pressing a inizio azione su Gabriel Silva, costretto a rinviare male e proprio sui piedi di Totti, una jella. La Roma ha avuto il demerito di accontentarsi. Ha punto poco, si è rannicchiata nel 3-5-2 a inizio ripresa e poi, dopo un'ora, Andreazzoli ha sostituito Totti (ammonito prima dell'intervallo, gomito largo su Danilo) con Osvaldo. Immediato è arrivato il pari friulano, anche qui un episodio isolato (idea di Maicosuel per Muriel, doppio dribbling in area su Burdisso e Torosidis e palla fra le gambe di Stekelenburg), che però ha premiato almeno il coraggio degli uomini di Guidolin di uscire dall'angolo. Non è riuscita, la Roma, a sfruttare la superiorità numerica negli ultimi 20 minuti (espulso Heurtaux per fallo su Florenzi), ma avrebbe meritato almeno un rigorino. Torosidis è andato giù per contatto con Gabriel Silva e poi con Domizzi, nel secondo caso si è beccato pure l'ammonizione. Guida, quello di Juventus-Genoa, non se l'è sentita neppure stavolta. Osvaldo, invece, ha avuto l'occasione per la redenzione proprio alla fine. Ha scavalcato Brkic in pallonetto, ma la porta era giusto un po' più a sinistra. Udinese-Roma 1-1 (0-1) Udinese (3-4-2-1): Brkic; Heurtaux, Danilo, Domizzi; Basta, Badu, Allan, Silva; Muriel (30' st Angella), Maicosuel (27' st Pereyra); Di Natale (40' st Ranegie). (Padelli, Pawlowski Rodriguez, Merkel, Zielinski, Campos Toro). All.: Guidolin Roma (3-4-2-1): Stekelenburg; Piris, Burdisso, Castan; Torosidis, De Rossi, Perrotta, Marquinho (42' st Balzaretti); Lamela, Florenzi (40' st Lopez); Totti (16' st Osvaldo). (Goicoechea, Lobont, Dodò, Romagnoli, Taddei, Lucca, Tachtsidis). All.: Andreazzoli Arbitro : Guida di Torre Annunziata Reti : 20' pt Lamela, 17' st Muriel Ammoniti : Domizzi, Maicosuel e Torosidis per simulazione, Florenzi e Totti per gioco falloso Espulso : Heurtaux per gioco pericoloso Recupero : 0 e 4' Argomenti serie a as roma udinese Leggi i commenti I commenti dei lettori 
All’ennesima richiesta di denaro dietro minaccia, ha deciso di reagire. La vittima, un avvocato, si è presentato due giorni fa al commissariato di Monte Mario, denunciando agli agenti di essere da mesi bersaglio di un usuraio di origini colombiane che era riuscito a estorcergli somme di denaro fino a un milione di euro. Anche quel giorno avrebbe dovuto incontrarlo insieme al suo guardaspalle, per consegnarli 3.500 euro. La polizia giudiziaria del commissariato, insieme agli uomini della scientifica, ha allestito un sistema di riprese audio all’interno del locale grazie al quale ha ascoltato le minacce rivolte all’ avvocato. Appena usciti, i due sono stati bloccati dagli agenti e portati in commissariato dove sono stati riconosciuti i loro precedenti penali. 
RANGOON - La Regina, anzi "Ma Ma", la madre, è sempre lei, Aung San Suu Kyi. Alla memoria di suo padre, l'eroe della resistenza birmana, si sono chinate le teste dei 900 delegati del suoi partito, mentre applausi scroscianti hanno accolto la fine del suo discorso d'introduzione al primo congresso nella storia della Lega nazionale per la democrazia. Assise conclusa con la rielezione all'unanimità del premio Nobel per la pace alla presidenza della Lnd. Eppure questa grande assemblea tenuta in pompa magna tra sventolii di bandiere rosse col pavone sotto il tendone di un grande ristorante vicino alla vecchia sede del partito, ha anche mostrato il tallone di Achille di questa donna forte che rinunciò a famiglia e tranquillità per servire il suo popolo. La sua debolezza si chiama solitudine al comando. E' stata lei stessa ad ammetterlo. "L'Nld è stato accusato di essere troppo centralizzato  -  ha detto - in parte è vero, perché non potevano agire liberamente". E' un'autocritica che non piove dal cielo ma al culmine di una lunga stagione di malumori alla base stessa del''organizzazione rimasta clandestina, con lei agli arresti, per gran parte dei suoi 25 anni. Nella quarta città del Paese, Pathein, 500 militanti si sono dimessi in massa a dicembre, per contrasti con la direzione, e le cifre del tesseramento sarebbero ben lontane dall'obiettivo di un milione di iscritti annunciate sotto campagna elettorale lo scorso anno, visto che all'inizio del 2013 erano ancora solo 50 mila. Inoltre, proprio alla viglia dello storico Congresso, quattro delegati sono stati cancellati dalla lista degli invitati per "attività contrarie allo spirito di unità del Partito", mentre molti tra gli stessi intellettuali che l'hanno sostenuta in passato ora la criticano apertamente per via delle sue personali tendenze autoritarie e i silenzi sui temi dei diritti umani nel Paese . "E' un partito di aristocratici, come una famiglia reale", ha detto uno di loro. Yan Myo Thein, politologo e analista. "Speriamo che la Lady abbia capito che deve istituzionalizzare il partito se vuole evitare il culto della personalità", gli ha fatto eco Aung Nang Oo, ricercatore ed ex dirigente del fronte democratico studentesco. Infine Ko Ko Naing, carismatico leader del movimento stuidentesco dell'88: "Il motto del partito è l'equità e la pace, ma non c'è equità nell'Ndl". Ma la delusione più cocente della base  -  specialmente dei giovani che hanno contribuito col loro entusiasmo alla vittoria elettorale dell'aprile scorso  -  non ha a che fare tanto con la struttura del partito, quanto con i contenuti della battaglia politica che vedrà certamente Aung San Suu Kyi rieletta alla guida di una formazione destinata sulla carta a vincere stavolta le elezioni nazionali e governare dal 2015 un Paese dilaniato da conflitti etnici e sindacali, stridente povertà e uno sviluppo economico dai rischi ambientali devastanti. I suoi discorsi ambigui e privi di conseguenze sul conflitto in corso nello Stato dei Kachin o sul regime di segregazione tra le comunità buiddhiste e musulmane nell'Arakan, sono stati un altro segno che la strada verso la democrazia senza i generali è ancora lastricata di enormi ostacoli, e che la Lega potrebbe restare intrappolata nel ruolo di fiancheggiatrice di fatto dell'attuale governo formato da ex militari. Non a caso tra gli ospiti in prima fila c'erano ad applaudirla anche i rappresentanti del partito di maggioranza degli ex generali, lo stesso USDP che scatenò negli anni passati la caccia ai militanti dell'Nld e tentò perfino di uccidere Aung San Suu Kyi durante una tournee nel nord del Paese. Che qualcosa si sia incrinato nel rapporto di devozione incondizionata tra lei e il suo Paese, tra lei e il Partito, è stato evidente in un altro passaggio del discorso di ieri ai delegati: "Dobbiamo ritrovare  -  ha detto - lo spirito di fraternità e unità che ci ha reso forti in passato, e comportarci con moderazione". Per esempio, scegliendo i leader "senza astio e rancori personali. Non pensate a voi stessi, ai vostri amici. Abbiate ideali e convinzioni ferme, il coraggio del sacrificio, se volete definirvi dei politici". Eppure anche sui principi etici cresce l'onda del malcontento, ancora contenuto per la scarsa tolleranza ammessa verso i dissenzienti (la maggioranza dei delegati ha votato anche contro la riammissione di ex militanti pentiti tra i quali due parlamentari). Non pochi si sono infatti lamentati della scelta di Aung san Suu Kyi di accettare 240 mila dollari di donazioni da due tycoon arricchitisi con il regime sanguinario. "Che c'è di male se ora vogliono usarte bene i loro soldi?" si è difesa. 
CARACAS - La salma di Chavez è ancora esposta. In milioni sfilano per ore per per vedere il feretro all'Accademia militare dopo i funerali . Ma il nuovo governo già si muove e il nuovo presidente ad interim del Venezuela, Nicolas Maduro ha chiesto al Consiglio Nazionale Elettorale (Cne) di fissare "immediatamente" una data per le elezioni anticipate. Si svolgeranno già il 14 aprile. L'opposizione antichavista, che ha definito anticostituzionale l'assunzione di Maduro ( VIDEO ), ha offerto la candidatura a Henrique Capriles, già sconfitto da Chavez nel voto del 7 ottobre scorso. Una scelta annunciata. La lotta sarà tra lui e il presidente ad interim Nicolas Maduro, subentrato alla guida del Paese dopo la morte di Chavez. "A nome della più assoluta lealtà nei confronti del comandante Chavez, giuro che rispetteremo e faremo rispettare questa Costituzione bolivariana, con la mano dura di un popolo deciso ad essere libero", ha detto Maduro durante la cerimonia e ha aggiunto, visibilmente emozionato, "scusate il dolore e le nostre lacrime, ma questa presidenza appartiene al comandante Chavez". Dopo il suo giuramento, Maduro ha smesso di essere "presidente incaricato" per diventare presidente ad interim, cioè fino alle elezioni anticipate, che il Che deve convocare entro 30 giorni. Oltre ad aver detto che il Venezuela rafforzerà il suo partenariato strategico con la Cina, il suo secondo partner economico, la sua prima decisione è stata la nomina del suo vicepresidente, Jorge Arreaza - ex ministro per la Scienza, e marito di Rosa Virginia, una delle figlie di Chavez - per poi esigere che le presidenziali si svolgano al più presto possibile. L'opposizione però - e in primis il governatore dello stato di Miranda ed ex candidato presidenziale, Henrique Capriles - ha detto chiaramente che ritiene che l'intera transizione istituzionale dopo la morte del "comandante presidente" rappresenta una violazione flagrante della Costituzione, e ha promesso una "presa di posizione chiara e dura" in vista delle prossime elezioni. Capriles ha denunciato la "frode elettorale" costituita, secondo lui dalla sentenza emersa ieri dalla Corte Suprema di Giustizia (Csg), in base alla quale Maduro non dovrà rinunciare al suo incarico di presidente per postularsi come candidato per le elezioni. "Il giuramento che si è svolto questa notte è spurio: a Nicolas (Maduro) nessuno lo ha eletto presidente", ha detto il dirigente antichavista. Al centro della disputa scoppiata dopo la morte di Chavez si trova un articolo della Costituzione che indica che in caso di "assenza assoluta" di un presidente che non ha assunto il suo mandato è il presidente dell'Assemblea Nazionale che deve assumere mentre il vicepresidente può diventare capo dello Stato solo se il mandato è già iniziato. La coalizione antichavista Mesa de Unidad Democratica (Mud), ha convocato per oggi una riunione d'emergenza, e i media venezuelani ipotizzano che -dopo aver disertato il giuramento di Maduro - potrebbe decidere di boicottare le elezioni. Il ministro della Comunicazione, Ernesto Villegas, ha approfittato di questa occasione per stigmatizzare i dirigenti oppositori, definendoli "presunti democratici che cercano scuse per evitare il voto" perché sanno che "quello sta per arrivare per il Venezuela è Chavez e ancora Chavez", dimostrando "il loro disprezzo per il popolo e la loro arroganza". Maduro, ha nominato come suo vice il genero del defunto Hugo Chavez. "Come primo atto del governo vogliamo annunciare che abbiamo deciso di nominare come vicepresidente il compagno Jorge Arreaza", ha detto davanti all'Assemblea Nazionale, dove il genero di Chavez ha subito prestato giuramento. Considerato molto vicino a Chavez, il 39enne Arreaza ha sposato nel 2007 Rosa Virginia, la figlia maggiore del defunto presidente, e nel 2011 è diventato Ministro della scienza e la Tecnologia. La sua parentela ne ha fatto uno dei portavoce del governo per riferire l'andamento della malattia del suocero. Secondo l'analista Eduardo Sentei, ex presidente del Consiglio Nazionale Elettorale, scegliendo Arreaza come suo vice, Maduro ha voluto assicurarsi l'appoggio della famiglia del defunto. Un appoggio che potrebbe rivelarsi strategico nella presunta lotta interna fra l'ala politica rappresentata da Maduro e quella militare guidata dal presidente dell'Assemblea Nazionale, Diosdado Cabello. I media locali ritengono probabile che, in caso di vittoria elettorale di Maduro, Arreaza venga confermato vicepresidente. Migliaia di venezuelani intanto continuano a rendere omaggio alla salma del  defunto presidente, che rimane esposta dopo il funerale di  ieri. Indossano le magliette rosse del partito, e sopportano file di  quattro ore per vedere il feretro all'Accademia militare. "Siamo tutti  Chavez", proclamano. "Pensavamo che sabato la gente sarebbe diminuita,  invece sembra aumentare", ha commentato il ministro dell'Energia Hector  Navarro. Il governo ha disposto che la metropolitana rimanga ancora  gratuita per facilitare gli spostamenti. Secondo Valdemar Balza,  un medico legale citato dal quotidiano "Ultimas Noticias", è probabile  che il corpo di Chavez sia stato già imbalsamato, dato che il decesso  risale a martedì. Il governo non ha fornito dettagli su una questione  che viene considerata "sensibile". "Non lo so, non mi sono occupato di  questa questione", ha detto all'agenzia stampa Dpa il ministro delle  Comunicazioni, Ernesto Villegas. Dopo l'annuncio della morte  martedì pomeriggio, il feretro è stato portato mercoledì all'accademia  militare con una processione funebre durata sette ore in una giornata di  caldo intenso. Secondo quanto scriveva ieri il quotidiano spagnolo Abc,  Chavez sarebbe in realtà morto a Cuba e mercoledì il feretro era vuoto.  La vera bara con il corpo sarebbe stata sostituita a quella vuota in un  secondo tempo ( FOTO ). Oltre due milioni di persone sono sfilate da  allora davanti alla bara ( VIDEO ), che rimane esposta anche oggi dopo il  funerale. Il corpo è coperto da un vetro e la gente può soltanto gettare  uno sguardo veloce sulla salma. Gli addetti alla sicurezza controllano  che vengano levate le batterie ai cellulari e impediscono che vengano  scattate foto. Le immagini televisive hanno mostrato solo il feretro.  Ironicamente lo stesso Chavez si era espresso contro l'imbalsamazione  nel 2009, prima che gli venisse diagnosticato un tumore. "E' una cosa  macabra. Un simbolo di decomposizione morale", aveva affermato. Argomenti venezuela hugo chavez nicolas maduro henrique capriles 
UDINE - "Sono soddisfatto dello spirito che i ragazzi hanno messo in campo, penso che abbiamo veramente questa grande qualità, non molliamo mai". Francesco Guidolin è felice: la sua Udinese ha fermato la corsa della Roma, pur tra mille difficoltà. "C'era amarezza all'intervallo, nella ripresa abbiamo impresso un altro ritmo, trovando il pari. In 10 si è sofferto, anche se non più di tanto, per poi raccogliere un risultato positivo. La Roma è una grande squadra, noi conosciamo le nostre ingenuità". SIAMO TROPPO GIOVANI - Il tecnico bianconero analizza l'andamento della gara, sottolineando pregi e difetti dei suoi. "Siamo partiti meglio, il gol lo abbiamo regalato, visto che eravamo in possesso di palla. Ci sono ragazzi giovani, lo zoccolo duro dello spogliatoio gli sta dando una mano e la classifica è bella. Gabriel Silva? Crescerà, migliorerà, probabilmente lo farà in una squadra più forte della nostra". L'errore del terzino brasiliano ha messo Totti in condizione di pennellare il cross: Guidolin elogia il 10 romanista. "Chi è che non soffre Totti, è talmente intelligente da reagire a ogni dispositivo difensivo. Ha piedi straordinari e non sbaglia mai la scelta, ovviamente ci ha messo in difficoltà. Oggi è stato bello vederlo in campo con Di Natale. Il futuro di Totò lo sceglierà lui, ha il fisico e la classe per andare avanti. Il rosso a Heurtaux? Non parlo degli episodi". L'EVOLUZIONE DI MURIEL - Il gol del pareggio è arrivato grazie a Muriel, sin lì praticamente inesistente. "Muriel è diverso da Sanchez, non potrà mai essere un collante tra centrocampo e attacco. È una prima punta, si sta adattando a un ruolo diverso perché da troppi anni gioco senza due punte pure, non mi piace farlo. Fosse per me giocherei senza centravanti, visto che Totò è un attaccante atipico, che non dà riferimenti. Luis è un talento e il nostro compito è quello di farlo crescere, non è ancora al top della condizione. A centrocampo abbiamo due ragazzi giovani che non hanno mai giocato assieme, mi aspettavo più verticalizzazioni, visto i giocatori che avevamo davanti: crossare era inutile, ci serviva trovare la velocità. Ho rinunciato a Pereyra perché Maicosuel mi sembra in condizione, a Pescara aveva fatto bene". DI NATALE: "PARI GIUSTO, TOTTI GRANDE" - Soddisfatto anche Di Natale: "La Roma ha tantissimi campioni, è un bel pareggio, giusto e contro una grandissima squadra, alla fine è un bel pareggio e va bene così". Una sfida tra due intramontabili come Di Natale e Totti: "Francesco - spiega l'attaccante bianconero - è un grande campione, un esempio per i giovani, un grandissimo uomo e campione. Speriamo entrambi di continuare cosi". Il capitano dei friulani non vuole fare polemica sull'espulsione di Heurtaux: "Ho visto che voleva prendere la palla, dispiace, ma se l'arbitro deciso così...". Argomenti serie a udinese francesco guidolin antonio di natale Leggi i commenti I commenti dei lettori 
UDINE - "Avevamo l'occasione per vincere, invece è finita 1-1: è un errore tecnico che ci sta nel calcio, se ne vedono a centinaia. È andata così, c'è poco da dire: non sempre si ottiene quello che si vorrebbe. Siamo rammaricati quanto lui". Aurelio Andreazzoli parte dalla fine, da Osvaldo che davanti a Brkic mette a lato il pallone della vittoria: la Roma ferma la sua striscia di successi a tre, non andando oltre il pari con l'Udinese. "Non è semplice giocare contro una squadra come quella di Guidolin, abbiamo sbagliato tanto anche tatticamente e in serie A gli errori si pagano". L'errore di Osvaldo al 90' ha impedito alla squadra di raccogliere i tre punti: "Stasera ha fallito il gol  - dice Andreazzoli - Siamo rammaricati noi quanto lui, succede a tutti. Se è sereno? Questa è una domanda che dovete fare a lui...". PARTITA A META' - Cose buone, cose meno buone: Andreazzoli cerca di spiegare quel che ha funzionato e quello che la Roma deve migliorare. "Quello che conta è avere l'assetto giusto, abbiamo accompagnato spesso la manovra con i centrali di difesa, non volevamo concedere ripartenze. Sul gol, se c'è stato errore, è prima della scivolata di Burdisso, non eravamo messi bene. Forse Nicolas avrebbe dovuto accompagnare Muriel ma il danno era già fatto". La rinuncia a Osvaldo, almeno dal primo minuto, ha ragioni tattiche. "Florenzi oggi è stato bravissimo, gli esterni si sono inseriti solo a tratti, abbiamo spesso interpretato male le imbucate, perdendo palla nei momenti chiave. Dopo il gol di Lamela abbiamo sprecato diverse giocate, ma il discorso vale anche per loro: i ragazzi mi dicevano che il campo non era granché, sono cose che possono capitare. A volte cerchiamo scientemente di spaccare la squadra in due, con gli esterni che salgono, a patto che si facciano delle giocate che oggi dai ragazzi non ho visto". Argomenti as roma serie a aurelio andreazzoli Leggi i commenti I commenti dei lettori 
MADRID - Il Barcellona riparte. Archiviata la settimana nera caratterizzata dal doppio ko con il Real e dalla sconfitta col Milan, i blaugrana superano, pur senza brillare il Deportivo La Coruna per 2-0. Decisive le reti di Sanchez al 38' del primo tempo e di Messi (partito dalla panchina ed entrato in campo al 17' della ripresa al posto di Villa) a due minuti dal fischio finale. Roura ha schierato la squadra pensando al Milan, che arriverà martedì al Camp Nou: oltre a Valdes squalificato e alla 'Pulce', fuori dall'undici titolare anche Jordi Alba, Pique, Busquets, Iniesta e Pedro. Per Messi, a segno per la 17esima partita di fila, è il 40esimo gol in campionato. Il Barça resta al comando della Liga con 71 punti, contro i 57 dell'Atletico Madrid e i 55 del Real di Mourinho, impegnate domenica rispettivamente in casa con la Real Sociedad e in trasferta con il Celta Vigo. Negli altri anticipi della 27esima giornata, il Rayo Vallecano ha battuto 2-0 l'Espanyol (Dominguez e Piti), mentre Valladolid e Malaga hanno pareggiato 1-1: ospiti in vantaggio dopo 8 minuti con il difensore Demichelis, il pareggio dei padroni di casa è firmato da Manucho al 41'. Leggi i commenti I commenti dei lettori 

