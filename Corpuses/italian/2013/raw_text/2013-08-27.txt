Pronti a ripartire i lavori nei cantieri stradali e della metropolitana di Napoli, che con il loro completamento cambieranno il volto della città. E' prevista per fine settembre l'apertura della seconda entrata della stazione Toledo della Linea 1, considerata tra le più belle d'Europa. La seconda entrata sarà nel cuore di Quartieri Spagnoli, in largo Montecalvario. Imminente anche la fine dei lavori per la realizzazione della stazione di piazza Garibaldi, che permetterà il collegamento diretto con la Stazione centrale. L'auspicio, spiega l'assessore alle infrastrutture Mario Calabrese, è che l'apertura della stazione avvenga il prossimo dicembre. Il termine dei lavori permetterà di smontare il cantiere al corso Arnaldo Lucci, con conseguente miglioramento della viabilità nella piazza, mentre resterà quello in corso Novara, dove da Grandi Stazioni sarà realizzato un parcheggio. Il cronoprogramma prevede inoltre l'apertura, nel 2014, della stazione della metropolitana di piazza Municipio, a pochi passi da piazza Plebiscito e dal porto. Gli interventi in superficie proseguiranno anche nel 2015. E' inoltre pronto un milione di euro per interventi immediati di manutenzione ordinaria su alcune strade di Napoli, nei quartieri di Fuorigrotta, Soccavo, Secondigliano, nelle aree di collegamento con la zona ospedaliera. "Con il sindaco de Magistris - spiega inoltre Calabrese - stiamo preparando una delibera che consentirà al Comune di anticipare i soldi per partire il prima possibile su via Manzoni e Santa Maria a Cubito". Infine l'assessore esprime l'auspicio che "per fine settembre" possa essere riaperta via Coroglio, la strada panoramica che collega il promontorio di Posillipo con Bagnoli e l'area flegrea. Argomenti metropolitana napoli 

None Leggi i commenti I commenti dei lettori 
None Leggi i commenti I commenti dei lettori 
ROMA  - Colpi di Schalke e Steaua nel ritorno del playoff di Champions League. I tedeschi rimediano all'1-1 di Gelsenkirchen passando per 2-3, in 10 contro 11, a Salonicco contro il Paok, i rumeni li imitano strappando a Varsavia un pari pesantissimo (2-2) dopo essere stati bloccati sull'1-1 una settimana fa a Bucarest. Si spegne, invece, all'83' il sogno di andare avanti della Dinamo Zagabria che, dopo aver perso 0-2 in Croazia, ha fatto tremare a lungo l'Austria Vienna sfiorando la clamorosa impresa (2-3). Tutto facile, invece, per Arsenal e Basilea che, contro Fenerbahce e Ludogorets, hanno bissato con identico punteggio (2-0) il successo dell'andata. PAOK-SCHALKE 2-3 Alla prova del nove, lo Schalke non tradisce strappando a Salonicco una fondamentale qualificazione alla fase a gironi. In un Toumba a porte chiuse a causa della squalifica della Uefa, i tedeschi devono attendere fino al 43' per segnare il gol che li rimette in corsa. Lo segna Szalai con un bel tocco al volo di sinistro nell'angolo su assist dalla destra di Uchida. Il Paok non ci sta e al 53' pareggia con un bel destro sul primo palo di Athanasiadis, lanciato in area da Kitsiou. La gara si complica per lo Schalke che al 64' resta in 10 per l'espulsione di Jones per somma di ammonizioni. Ma gli uomini di Stevens non si abbattono e, dopo appena 3', trovano il gol decisivo con Draxler che, servito sul filo del fuorigioco dal 17enne Meyer, appena entrato, evita Jacobo in uscita e insacca di sinistro a porta vuota. Il Paok si butta tutto in avanti e al 79' realizza il gol della speranza con una bella girata di testa di Katsouranis su punizione-cross dalla trequarti di Stoch. Lo stesso Stoch manca, poco dopo, il 3-2 e, allora, lo Schalke ne approfitta per mettere al sicuro il passaggio del turno all'89' con Szalai che, in contropiede, insacca a porta vuota sfruttando un assist dalla sinistra di Draxler. LEGIA VARSAVIA-STEAUA BUCAREST 2-2 Con un uno-due micidiale in avvio di gara, la Steaua sorprende il Legia e porta via da Varsavia una preziosa qualificazione alla fase a gironi di Champions. La formazione rumena impiega appena 7' per rientrare in corsa. Lo 0-1 lo segna Stanciu con un bel destro in girata nell'angolo opposto su assist dalla sinistra di Tanase. Sulle ali dell'entusiasmo gli uomini di Reghecampf insistono e, dopo appena 2', raddoppiano con l'ex doriano Piovaccari che, lanciato in area da Filip, evita Dossa Junior e di sinistro infila Kuciak in uscita. Il Legia reagisce rabbiosamente e, dopo un gol annullato per dubbio fuorigioco a Kosecki, accorcia le distanze (27') con un preciso colpo di testa di Radovic su cross dalla sinistra di Wawrzyniak. I polacchi insistono ma devono attendere fino al 93' per pareggiare. Il gol lo segna Rze?niczak con un destro in diagonale su lancio smarcante di Milita. Troppo tardi, però, per sperare di ribaltare la situazione. AUSTRIA VIENNA-DINAMO ZAGABRIA 2-3 La Dinamo Zagabria fa soffrire fino in fondo l'Austra Vienna ma alla fine non riesce nell'impresa di ribaltare lo 0-2 incassato in casa. La gara sembra mettersi subito in discesa per gli austriaci che sbloccano il risultato dopo appena 4' grazie a Simuinic che, nel tentativo di anticipare Ortlechner, devia di testa nella propria porta una punizione-cross dalla sinistra di Mader. La Dinamo non si abbatte e, nel giro di appena 10', prima della fine del tempo, riapre clamorosamente il discorso qualificazione. Al 33' pareggia Brozovic con un bel sinistro a giro dal limite al termine di un'azione personale. Quindi, al 43', è Fernandes a ribaltare il risultato con un preciso destro nell'angolo in girata su torre di Sammir. Nella ripresa la Dinamo insiste e al 70' trova il gol della momentanea qualificazione con un magistrale colpo di testa parabolico di Beciraj su cross dalla destra di Ivo Pinto. L'Austria Vienna si getta in avanti e all'82' segna il gol qualificazione con un tocco a porta vuota da due passi del subentrato Kienast, lesto a sfruttare una torre di Hosiner. Nel finale Beciraj in girata ha fatto tremare i tifosi austriaci sfiorando il 2-4. ARSENAL-FENERBAHCE 2-0 Con una doppietta di Ramsey, l'Arsenal si toglie la soddisfazione di chiudere sul 5-0 il doppio confronto con il Fenerbahce e vola senza patemi alla fase a gironi di Champions. Il gallese sblocca il risultato al 25' con destro a porta vuota su assist di Walcott. Poi, dopo una traversa dello stesso Walcott, chiude i conti al 72' con un bell'interno destro al volo sul secondo palo su cross dalla sinistra di Gibbs. BASILEA-LUDOGORETS 2-0 Vittorioso già per 4-2 in Bulgaria, il Basilea fa il bis contro un modesto Ludogorets approdando in scioltezza alla fase a gironi. Apre le marcature Fabian Frei all'11' con un colpo di testa a porta vuota sul secondo palo su angolo dalla sinistra di Diaz. Chiude i conti al 79' Phillip Degen che risolve una mischia in area sugli sviluppi di un angolo dalla destra con un bel tocco in scivolata sotto l'incrocio. Argomenti champions league Leggi i commenti I commenti dei lettori 
NEW YORK - A due settimane dal precedente blackout , il sito web del New York Times, il più cliccato media del mondo, è stato nuovamente oscurato, stavolta da un attacco esterno di hacker. A dare la notizia su twitter Eileen Murphy, portavoce della testata avvertendo che dalle 22 ora italiana "stiamo sperimentando problemi tecnici". Matt Johansen, un esperto di sicurezza elettronica, sostiene che dietro l'attacco ci siano gli hacker pro-Assad dell'Esercito Elettronico Siriano che in passato hanno colpito anche il Washington Post ed il 23 aprile scorso anche l'Associated Press, diffondendo un falso cinguettio che annunciava l'esplosione di due bombe alla Casa Bianca ed il ferimento di Barack Obama. Per pochi minuti Wall Street crollò ed il mondo stette con il fiato sospeso. Dal Nyt fanno sapere che il flusso di articoli e notizie  continua via twitter. Anche il 14 agosto inizialmente si pensò ad un'azione di cyber criminali ma poi lo stesso quotidiano rivelò che si era trattato di un disguido tecnico interno. In serata hanno denunciato intrusioni simili anche l'Huffington Post e USA Today. Che si tratti di un attacco, nonostante il silenzio ufficiale dei vertici del giornale, si evince anche da una comunicazione interna del New York Times ai propri reporter: "Non usate le email del giornale per inviare notizie". Lo stesso Syrian Electronic Army (Sea) ha rivendicato l'azione, affermando di aver "occupato" anche Twitter. Il gruppo si è vantato in un micromessaggio di esser riuscito a cambiare alcune delle informazioni di base nella registrazione del sito di microblogging. Il portavoce di Twitter, Jim Prosser, riferisce che è stata colpita sporadicamente la visualizzazione di immagini e foto. L'attacco in particolare ha avuto come oggetto una compagnia australiana che registra i nomi di dominio di Nyt e Twitter, la Melbourne IT. Il portavoce di quest'ultima, Tony Smith, spiega che nome e utente password di un rivenditore sono stati usati per accedere a diversi domini sull'account di quel rivenditore. E in questo modo i nomi di alcuni domini sono stati cambiati, tra cui quello del Nyt. Una volta che Melbourne IT ne ha avuto notizia, la compagnia ha ripristinato i Dns colpiti ai valori precedenti e ha bloccato quelli interessati dall'attacco, aggiunge Smith. Ha inoltre modificato le credenziali del rivenditore, in modo che non potessero essere apportate altre modifiche. "Stiamo rivendendo i nostri registri - scrive Smith in una email - per vedere se siamo in grado di ottenere informazioni sull'identità del soggetto che ha utilizzato le credenziali del rivenditore e quindi condivideremo queste informazioni con il rivenditore stesso e con gli organi pertinenti di polizia. Ci sarà anche una revisione dei  livelli di sicurezza che possiamo aggiungere agli account dei nostri rivenditori". A differenza delle due ore di buio del 14 agosto, quando il problema venne attribuito a un guasto tecnico, stavolta il disservizio al New York Times è stato intermittente. "Abbiamo difficoltà. Lavoriamo a ripristinare il sito", ha informato il quotidiano su Twitter diffondendo un indirizzo web su cui trovare "le nostre ultime notizie sulla crisi in Siria". Secondo Darien Kindlund, manager dell'intelligence per la società di cybersicurezza FireEye l'identità dei pirati difficilmente potrà essere confermata a breve e tuttavia l'operazione sarebbe "in linea con le motivazioni" del Sea. Secondo un altro analista di FireEye, Kenneth Geers, "il Times è il sito web più popolare d'America con 30 milioni di visitatori. Metterlo fuori uso per il Sea sarebbe un colpo propagandistico di tutto rispetto" in un momento così caldo della crisi in Siria. Argomenti new york times hacker twitter casa bianca washington post wall street huffington post barack obama 
None Leggi i commenti I commenti dei lettori 
None Leggi i commenti I commenti dei lettori 
Si lotta per tenere in vita la mamma e tentare così di salvare il feto nell'ospedale Cardarelli di Napoli dove da domenica sera è ricoverata Carolina Sepe, la ragazza incinta ferita a Lauro (Avellino) con un colpo di pistola alla testa durante un litigio nel quale è stato ucciso il padre, Vincenzo Sepe, 44 anni. Le condizioni della donna sono definite dai medici "assolutamente disperate", anche se - ha confermato nel pomeriggio il direttore sanitario del Cardarelli, Ciro Coppola - al momento non è stata avviata la procedura formale di dichiarazione di morte cerebrale. Lo sforzo dei rianimatori - ha spiegato Coppola - è quello di prolungare le condizioni di vita di Carolina Pepe in funzione del feto, che è alla decima settimana di gestazione. Sostenendo le funzioni vitali della donna - ha concluso Coppola - di fatto i rianimatori sostengono il feto. Argomenti lauro irpinia 
