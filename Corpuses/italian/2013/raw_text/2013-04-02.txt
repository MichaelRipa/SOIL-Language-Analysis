A Monaco abbiamo visto una Juve stanca: di gambe e di idee. E se i bianconeri non arrivano a questi appuntamenti nelle migliori condizioni non può che venire fuori e prevalere l'esperienza e l'abitudine a giocare partite di questa importanza da parte del Bayern: la classe e l'esperienza dei giocatori bavaresi alla fine è stata decisiva. Buffon è apparso stanco, su entrambi i gol poteva fare meglio, ma oltre alle due reti il Bayern ha creato non più di un altro paio di azioni pericolose: fino al raddoppio la Juve si è difesa bene. Ma il problema vero della serata dell'Allianz Arena è che siamo da sempre abituati in Italia a vedere un'altra squadra, che domina e impone il proprio gioco. Invece i bianconeri sono mancati nei loro uomini migliori: oltre a Buffon, è difficile ricordare una prova così opaca da parte di Pirlo e Marchisio, così come Matri e Quagliarella non hanno toccato palla. Nella partita che poteva segnare l'ingresso nell'Olimpo del calcio la Juve ha dimostrato che deve fare ancora strada: non può concedere a una squadra come il Bayern di scendere in campi con i suoi uomini più forti non al meglio. Pogba in panchina è un lusso che Conte non può permettersi, ma c'è stata anche un po' di sfortuna, con giocatori  importanti come Vucinic e Giovinco quasi fuori uso. Rimane uno spiraglio per il ritorno: la Juve sa segnare, nonostante il 2-0 può pensare di riuscire a ribaltare l'esito della doppia sfida: i bianconeri possono farcela. Argomenti champions league juventus fc bayern monaco 
MONACO - "Abbiamo perso da una squadra molto forte". Antonio Conte sembra quasi rassegnato dopo la sconfitta con il Bayern. E rende merito agli avversari: "Sapevamo di affrontare una delle favorite della Champions assieme al Real e al Barcellona, peraltro incattivita. Complimenti al Bayern, che ha disputato una grande partita. Non ho molto da rimproverare ai miei giocatori... La partita l'avevamo preparata bene, sotto tutti i punti di vista, però bisogna fare i conti con gli avversari". IL RITORNO? CI PROVEREMO - Piuttosto il tecnico bianconero prova a vedere l'aspetto positivo dalla lezione incassata stasera. ''Queste partite devono farci capire quanto siamo distanti da queste squadre che sono al top. Il Bayern, oltre alla qualità, oggi ha mostrato una cattiveria davvero importante. Dobbiamo lavorare ancora per raggiungere certi livelli. Il ritorno? Il calcio è imprevedibile e ci proveremo...''. Conte a Torino proverà a partire da una base: "Quando siamo riusciti a fare possesso li abbiamo messi in difficoltà. Ma è mancato il cambio di gioco e abbiamo sbagliato molto. Penso che il merito vada soprattutto a loro, lo ribadisco". BAYERN SUPERIORE FIDICAMENTE - Il Bayern ha vinto la partita non facendo ragionare Pirlo. Conte annuisce ma non vede solo in queto la decisiva chiave tattica del match: "Al di là della pressione su Andrea e sui vari portatori di palla il Bayern ci hanno messo in difficoltà anche nei corpo a corpo siamo andati in difficoltà. In un contesto simile mi riesce difficile arrabbiarmi, puntare il dito contro qualcuno. Nel calcio bisogna anche essere onesti, prendiamo questa sconfitta e la portiamo a casa. Il nostro percorso è cominciato da 16 mesi e affrontare oggi queste partite ci rende orgogliosi". Argomenti champions league juventus fc antonio conte Leggi i commenti I commenti dei lettori 
MONACO - In un sol colpo la Juve perde in Europa imbattibilità (18 partite senza sconfitte) e inviolabilità (490' senza subire reti) e vede ridimensionati i propri sogni continentali. Il pesante 2-0 inflittole dal Bayern non solo rappresenta una severa lezione. Chiude, in pratica, le porte delle semifinali di Champions alle quali ora, per potervi accedere, servirà una vera e proprio impresa nella gara di ritorno, tra una settimana, a Torino. BAYRN PADRONE DEL CAMPO - La Juve è stata sovrastata in lungo e largo. Non è mai riuscita a tessere la sua solita ragnatela, asfissiata dal pressing perfetto vestitole addosso dal Bayern. Ha faticato a mettere assieme anche solo quattro passaggi di fila ed è finita, inevitabilmente, in balia degli avversari che solo per un pizzico di precisione non hanno chiuso il match con un risultato più ampio. LE MOSSE GIUSTE DI HEYNCKES - Con Pirlo ingabbiato prima da Kroos e poi da Muller e Mandzukic a rotazione, Conte non ha trovato un modo alternativo per rialzare una squadra scossa dal gol subito dopo appena 30". Anche perché i difensori sono stati messi nelle condizione di non ragionare e Marchisio e Vidal hanno stentato a tenere il passo dei rivali. Di conseguenza Matri e Quagliarella sono sembrati dei pesci fuor d'acqua e l'innesto di Vucinic e Giovinco, probabilmente tardivo, non è servito più di tanto a cambiare la musica. ALABA BEFFA BUFFON - Con l'attaccante montenegrino ancora non al meglio, Conte ha deciso di giocarsi le proprie carte riproponendo in avvio la coppia anti-Inter matri-Quagliarella e con la novità Peluso sulla sinistra. Il problema è che dopo appena 30" ha pensato Alaba, con un sinistro magico da 30 mt, a scombussolargli i piani. Il terzino dell'Austria ha sorpreso anche Buffon che, in ritardo, si è fatto infilare sulla sua sinistra. ENTRA ROBBEN, IL BAYERN CRESCE - La Juve ha reagito con rabbia, spaventando Neuer con un paio di conclusioni da fuori (una punizione di Pirlo e un destro di Vidal) ma poi è caduta nella ragnatela tessuta dal Bayern che con Robben al posto dell'infortunato Kroos, costretto ad uscire dopo appena 15', ha addirittura alzato i ritmi. JUVE IN BAMBOLA - Le discese dell'olandese, combinate a quelle, sul fronte opposto di Ribery, agli inserimenti a turno di Muller, Mandzukic e Schweinsteiger e alle sovrapposizioni sugli esterni di Lahm e Alaba, hanno intaccato la rinomata solidità della difesa bianconera che è andata spesso in affanno venendo letteralmente graziata in almeno quattro occasioni da Robben (2), Ribery e Schweinsteiger. IL RADDOPPIO DI MULLER - La Juve ha ringraziato e, prima della fine del tempo, è tornata a riaffacciarsi dalle parti di Neuer, sfiorando il pari, sugli sviluppi di un angolo, con un bel colpo di testa di Bonucci, alto di un soffio. Si è trattato, però, solo di un fuoco di paglia. Nella ripresa, pur calando il ritmo, il Bayern non ha mai fatto veder palla ai bianconeri e, dopo aver mandato tre avvisaglie a Buffon con Mandzukic, Alaba e Gustavo, ha inevitabilmente raddoppiato con Muller, smarcato davanti alla porta dallo stesso Mandzukic. VIDAL MANCA IL 2-1 - Conte ha tentato il tutto per tutto lanciando nella mischia la coppia titolare, Vucinic-Giovinco, e dal piede del montenegrino è nato, se non altro, l'unico vero pericolo per Neuer nella ripresa: ha smarcato sulla destra Lichtsteiner che ha liberato al limite Vidal il cui tiro, però, non ha sorpreso il n. 1 tedesco. La Juve si è rassegnata e, nel finale, ha subito anche la beffa di vedersi sventolare due cartellini gialli pesantissimi, a Vidal e a Lichtsteiner, che, così, mancheranno al ritorno. Un motivo in più per essere ancor più pessimisti. BAYERN MONACO -JUVENTUS 2-0 (1-0) Bayern (4-2-3-1): Neuer 6.5; Lahm 7, Van Buyten 7, Dante 7, Alaba 7.5; Luiz Gustavo 7, Schweinsteiger 7.5; Ribery 7.5 (48' st Shaqiri sv), Kroos sv (16' pt Robben 7), Muller 7; Mandzukic 7 (45' st Gomez sv). In panchina: Starke, Boateng, Timoshchuk, Pizarro. Allenatore: Heynckes. Juventus (3-5-2): Buffon 5; Barzagli 5.5, Bonucci 5.5, Chiellini 5.5; Lichtsteiner 5.5, Vidal 5.5, Pirlo 5, Marchisio 5, Peluso 5.5 (30' st Pogba sv); Matri 5 (20' st Vucinic 6), Quagliarella 5 (20' st Giovinco 5.5). In panchina: Storari, Marrone, Padoin, Asamoah. Allenatore: Conte. Arbitro : Clattenburg (Inghilterra) 6.5. Reti : 1' pt Alaba, 18' st Muller. Note : serata fredda, terreno in buone condizioni. Ammoniti: Mandzukic, Chiellini, Vidal, Lichtsteiner, Luiz Gustavo. Angoli: 8-4 per il Bayern. Recupero: 2' pt; 3' st. Argomenti champions league juventus fc bayern monaco gianluigi buffon Leggi i commenti I commenti dei lettori 
Si chiama City-Brake Active System ed è un nuovo sistema di sicurezza sviluppato da Honda in grado di rilevare l’imminenza di una collisione tramite un radar installato sul parabrezza.  Il sistema agisce quando la vettura procede a un velocità inferiore ai 30 orari. Nel caso in cui il radar rilevi un pericolo, scatta a quel punto un segnale acustico che avvisa il conducente di frenare: se ciò non avviene ci penserà a quel punto il sistema ad azionare l’impianto frenante.  Il Sistema Attivo di Frenata in Città protegge anche il conducente dall’accelerazione accidentale a velocità inferiori a 10 km/h o da fermo. Se il sistema determina che il conducente ha premuto eccessivamente sul pedale dell'acceleratore, per esempio premendo erroneamente sul pedale dell'acceleratore anziché su quello del freno, quando vi è un altro veicolo entro 4 metri dalla parte anteriore del veicolo, il conducente riceverà segnali audio e video ed il Sistema Attivo di Frenata controllerà la potenza del motore per limitare il movimento del veicolo in avanti.  Honda introdurrà inizialmente il Sistema Attivo di Frenata in Città sulla nuova Fit, che sarà in vendita in Giappone entro la fine dell'anno. 
PARIGI - Non esserci per 45 minuti e fare comunque notizia. Lionel Messi apre con un capolavoro i quarti di finale di Champions League ma l'infortunio muscolare patito a ridosso dell'intervallo tiene in ansia la formazione di Vilanova, che al Parco dei Principi strappa un 2-2 che sa di beffa, contro un Paris Saint-Germain che ha avuto il merito di crederci fino in fondo. Ancelotti può ringraziare il guardalinee per la rete del momentaneo 1-1 e sperare nell'assenza della 'Pulce' nel match di ritorno: lo stop è ancora da valutare, il forfait sarebbe sanguinoso per il Barcellona, apparso comunque superiore ai francesi. AVVIO FRANCESE - Tutti in casa Psg aspettano Ibra ma l'uomo più in palla, almeno in avvio, è Lavezzi. L'argentino, al 5', si infila centralmente su un assist di petto di Pastore, salta secco Piqué e si accinge a calciare sull'uscita di Valdes: Busquets lo anticipa in scivolata, il tocco è in contemporanea con quello del Pocho, la palla scivola verso la porta e il palo salva i blaugrana dal prematuro svantaggio. Le due linee parigine sono compatte, Iniesta cerca di scardinarle al 17', con un destro a giro che termina a lato di un niente. Minuto 19, ecco Ibrahimovic. Piqué lo stende al limite e si prende un giallo sacrosanto, lo svedese va sul pallone e opta per la botta rasoterra sul palo del portiere: Valdes in tuffo mette in corner. Il possesso palla culé aumenta col passare del tempo, ai padroni di casa riesce il break al 26' ma Ibra vanifica la discesa di Lucas, chiudendo troppo il diagonale mancino. Per Messi è abbastanza, l'argentino decide che è ora di inventare qualcosa. IL COLPO DI GENIO - I calci d'angolo non sono certo il punto forte del Barça, quello battuto al 38' non fa eccezione. Alex svetta su Piqué, il PSG coltiva addirittura ambizioni di ripartenza: Dani Alves raccoglie il cuoio, vede la difesa parigina che sale in maniera scoordinata e ne punisce la tracotanza con un lancio di esterno destro a premiare l'inserimento di Messi. Il diagonale sinistro sembra facile ma non lo è e va a spolverare l'angolino basso, con Sirigu che può solo limitarsi alla contemplazione. Il brano del match dice Barcellona, la "Pulce" ci riprova col mancino dai 18 metri, pallone alto. È l'ultimo della sua gara: l'argentino esce all'intervallo per una lesione al bicipite femorale destro, dentro Fabregas. I catalani, in avvio di ripresa, potrebbero dilagare. Non ci riescono solo per l'imprecisione di Sanchez, che al 18' si addormenta al momento di concludere e due giri d'orologio più tardi spara debolmente su Sirigu con il piatto destro. IBRA SBAGLIA E RIMEDIA (CON AIUTO) - Blaugrana padroni del campo e vicini al raddoppio con le punizioni di Alves - fuori di poco con Sirigu in controllo - e Xavi: una deviazione fa impennare il pallone, alto di un niente sopra la traversa. Ancelotti lancia Menez e Gameiro per l'assalto finale, al 32' Ibrahimovic ha sul sinistro l'occasione del pari. Mascherano e Jordi Alba si scontrano e crollano a terra in area, l'azione prosegue e lo svedese è tenuto in gioco proprio dai due difensori, ancora giù nei 16 metri: conclusione di stinco sul corpo di Valdes, che salva momentaneamente i suoi, infuriati per l'accaduto. La rabbia monta maggiormente al 35'. Punizione PSG, Maxwell per la testa di Thiago Silva, il palo grazia nuovamente il Barça ma Ibra stavolta non sbaglia il tap-in: è 1-1 fra le proteste, chiarite da un replay che evidenzia il fuorigioco chilometrico del nativo di Malmö. BRIVIDI FINALI - Quando l'1-1 appare pronto per l'archiviazione, i culé hanno il sussulto che non ci si aspetta. Azione tutta in verticale a mettere Sanchez a tu per tu con Sirigu, il cileno cerca un rigore che l'ex portiere del Palermo gli regala comodamente: è l'azzurro a provocare il contatto, sul dischetto si presenta Xavi, glaciale nell'aprire il piatto destro per l'1-2. Tutto finito? Macché. Il Psg raccoglie le ultime energie e tutto l'orgoglio di cui dispone, alzando un campanile nel quarto e ultimo minuto di recupero: Ibrahimovic di testa serve all'indietro Matuidi, che sfoga un mancino carico di fretta e disperazione. Bartra è sulla traiettoria e devia quel tanto che basta per spiazzare Valdes, tutt'altro che impeccabile: finisce 2-2, al Camp Nou Ancelotti avrà ancora qualche cartuccia da sparare. Psg-Barcellona 2-2 (0-1) Psg (4-4-2): Sirigu; Jallet, Alex, Thiago Silva, Maxwell; Lucas, Matuidi, Beckham (25' st Verratti), Pastore (31' st Gameiro); Lavezzi (21' st Menez), Ibrahimovic. (Douchez, Sakho, van der Wiel, Chantome). All.: Ancelotti Barcellona (4-3-3): Valdes; Alves, Piqué, Mascherano (39' st Bartra), Alba; Xavi, Busquets, Iniesta; Messi (1' st Fabregas), Villa (36' st Tello), Sanchez. (Pinto, Montoya, Song, Thiago). All.: Vilanova Arbitro: Stark (GER) Reti : 38' pt Messi, 35' st Ibrahimovic, 44' st rig. Xavi, 49' st Matuidi Ammoniti: Alba e Alves per proteste; Piqué, Beckham, Ibrahimovic, Mascherano, Sirigu e Matuidi per gioco falloso. Recupero: 1' e 4' Argomenti champions league paris saint germain barcellona fc lionel messi zlatan ibrahimovic Leggi i commenti I commenti dei lettori 
MONACO - "Sicuramente speravamo in qualcosa di meglio, ma ci sono ancora 90 minuti e non ci diamo per vinti. Ora avremo una settimana per prepararla al meglio, siamo convinti che al ritorno ce la giocheremo fino alla fine": dopo il 2-0 all'Allianza Arena contro il bayern, Giorgio Chiellini ancora non getta la spugna, Intervistato da Sky, il difensore bianconero ha detto che "continueremo a sognare fino alla fine e ci proveremo senza avere rimpianti. Sapevamo che sarebbe stata una partita difficile. Loro hanno portato ritmi altissimi, facevamo fatica ad uscire con il gioco che abbiamo sempre cercato di fare in questo anno e mezzo". A Torino "ci vorrà una Juventus con più ritmo, con quell'intensità che hanno portato loro oggi e che ci ha messo in difficolta". PIRLO: "SONO STATI PIU' BRAVI DI NOI" - "Complimenti al Bayern, ha dimostrato di essere più forte di noi. Quando inizi una partita così importante sotto di un gol, sicuramente ne risenti. In ogni caso il Bayern ha dimostrato di essere più forte di noi". Lo ha detto Andrea Pirlo, commentando la netta sconfitta della Juventus nell'Allianz arena, contro il Bayern Monaco. "La mia prestazione? Mi dispiace di avere sbagliato tanto, ma abbiamo ancora una partita di ritorno: analizzeremo questa sconfitta e alla fine tireremo le somme - ha aggiunto il playmaker bianconero -. Nei prossimi giorni penseremo a come affrontare il ritorno". BUFFON: "HANNO STRAMERITATO" - "Sapevamo che andavamo a giocare contro una grande squadra. E' chiaro che avevamo anche noi delle certezze però stasera non c'è niente da recriminare perchè alla fine hanno strameritato la vittoria e hanno avuto anche tante altre occasioni per poterci far male". Lo ha detto Gigi Buffon dopo il 2-0 con cui so è chiusa Bayern Monaco-Juventus. Il portiere ha poi spiegato la dinamica del primo gol preso dopo 24 secondi: "E' successo che uno dei nostri è andato incontro ad Alaba e nel momento che l'ha toccata la palla mi ha preso in contro tempo. Avevo già fatto un passo verso destra poi l'ha toccata Arturo (Vidal, ndr) e ha preso un'altra traiettoria". Buffon ha fatto i complimenti al Bayern: "Delle volte c'è anche da dare meriti agli avversari e questi avversari stasera sono stati più bravi di noi, questa è la verità". Per Buffon non era possibile neanche cambiare strategia contro questo Bayern: "Ogni tanto mentre c'era meno lucidità e la loro pressione si faceva sentire, ho provato ad alternare con dei lanci lunghi. Se siamo arrivati qua è anche vero che ci siamo arrivati con alcune conoscenze e non era il caso di provare a snaturarci", ha concluso il numero uno bianconero. Argomenti champions league juventus fc andrea pirlo giorgio chiellini gianluigi buffon Leggi i commenti I commenti dei lettori 
NEW YORK - Nuovi partner per irrobustire sul piano economico la società e poter così portare la squadra sempre più in alto, non solo in Italia. Ecco la strategia di James Pallotta, il numero uno della Roma, che fa il punto nella sede newyorkese di Raptor fund, la sua società finanziaria. Al suo fianco l'amministratore delegato Italo Zanzi, che esordisce in maniera ambiziosa: ''Abbiamo la responsabilità di fare della Roma il più grande team al mondo''. PALLOTTA: "PROGETTO PER PORTARE LA ROMA IN ALTO" - Non un sogno, né una provocazione, ma un fatto concreto. ''Non abbiamo preso in mano la società per fare due o tre anni e fare cassa - sottolinea Pallotta -. Il nostro progetto è a lungo termine: 20 anni per riportare la squadra e la società ai livelli che gli competono''. Pietra angolare del piano del presidente italo-americano le alleanze strategiche raggiunte negli ultimi mesi, ultima delle quali l'accordo con la Nike che secondo la dirigenza del club capitolino ha un valore ''storico''. ''Nessun club al mondo può vantare la sponsorizzazione di brand globali come Nike, Disney e Volkswagen", rimarca Pallotta, sottolineando che non è decisivo avere 20 sponsor, piuttosto pochi ma buoni. Assieme al contratto che legherà la Roma alla Nike per i prossimi 10 anni, altro caposaldo dello sviluppo societario è la costruzione dello stadio: ''Sta procedendo tutto secondo i tempi previsti. A volte leggo sulla stampa cose che non stanno nè in cielo nè in terra'', taglia corto il massimo dirigente. "PIATTAFORMA PER GLI INVESTITORI AVVICINATISI A NOI" - A riguardo il presidente chiude una volta per tutte la vicenda dello sceicco. ''Abbiamo avuto diversi consulenti che ci hanno proposto questo nome. Noi abbiamo fatto tutte le verifiche necessarie e sembrava fosse una storia seria. Poi è andata come è andata. Ma posso assicurare che è stata solo una perdita di tempo, che non ha interferito neanche per un minuto con il nostro lavoro''. Lavoro societario che procede a gonfie vele: ''Morgan Stanley sta organizzando una piattaforma - annuncia Pallotta - per esaminare le tante domande di grandi investitori che si sono avvicinati a noi, si tratta di gruppi europei, americani, asiatici e mediorientali". "SQUADRA HA TALENTO, SERVE CONTINUITÀ" - Tutto questo, comunque, mentre la squadra però ancora vive alti e bassi. ''Anch'io certe volte mi sveglio la notte e non capisco come perdiamo certe partite - ammette Pallotta -. Il talento l'abbiamo, visto che abbiamo battuto le più grandi squadre del campionato, la Juve, il Milan, l'Inter. Serve continuità''. Sul futuro di Andreazzoli il presidente non si sbottona: ''Finora ha fatto un ottimo lavoro. Non ho capito solo l'ultima partita, ma è presto per parlarne". Stessa storia sul rinnovo al capitano Francesco Totti: ''Ne parleremo presto''. PROSSIMA MAGLIA GIALLOROSSA SENZA BRAND - Infine dopo aver ringraziato l'ottimo lavoro di Franco Baldini e Walter Sabatini, Pallotta annuncia che in attesa della maglia Nike, pronta tra due anni, la prossima stagione la Roma avrà una maglietta senza brand (unica). E sembra che i tifosi verranno consultati per scegliere la terza maglia. Argomenti as roma serie a james pallotta Leggi i commenti I commenti dei lettori 
MONACO DI BAVIERA – Scusate, qualcuno ha visto la Juve? No, perché la squadra così sofferente contro il Bayern non è di sicuro quella che da due stagioni uccide il campionato, non è quella che ha eliminato i campioni d’Europa del Chelsea e battuto gli ucraini in casa loro. Stavolta l’hanno tradita i campioni, le stelle, a cominciare da Buffon colpevole su entrambi i gol bavaresi. Ma altri draghi come Pirlo e Marchisio, Vidal e Barzagli sono rimasti in un’altra dimensione, più che draghi lucertoloni pigri. Strano, inedito che la Juve non riesca ad essere la Juve, e in questo modo poi. E’ chiaro che la notte sbagliata è dipesa anche dal Bayern, un colosso del calcio europeo, squadra tonica e tecnica insieme, muscolare e danzante, completa in ogni suo dettaglio. E il gol dopo 25 secondi ha aiutato i rossi a correre in discesa, mentre su quella china i bianconeri arrancavano, aggrappandosi invano a tutti i cespugli per non precipitare. La Juve ha preso due gol non diversissimi, nati da tiri da lontano: il primo, Buffon non l’ha visto e il secondo non l’ha trattenuto. A questi livelli non si può concedere niente, e ora diventa un’impresa colossale ribaltare lo 0-2, mercoledì prossimo a Torino, senza Vidal e Liechtsteiner ammoniti e squalificati (erano sotto diffida). Non tutto è perduto, purché in Germania non si sia perduta la Juventus, nella versione e nella forma che conosciamo e ammiriamo da mesi. Non è pensabile che la rinuncia all’orgoglio e all’estro possa perdurare anche nella sfida di ritorno, quando la Juve dovrà ricordare come seppe annichilire il Chelsea, che pure è molto meno forte di questa corazzata bavarese. Si cercava una risposta, nella sontuosa e pericolosa sfida dell’Allianz Arena: quanto dista la Juventus dalle grandi? Dirlo adesso è prematuro, troppo facile. Tra otto giorni, invece, lo sapremo con certezza, anche se i segnali non sono proprio trionfali. A Monaco, la distanza della Juve dal Bayern (e dalla vera Juve) è stata di chilometri, anzi di anni luce. A Torino si vedrà. Leggi i commenti I commenti dei lettori 
È stato brusco il risveglio per la Juventus, dominatrice assoluta in Italia, ma battuta più che seccamente in terra tedesca. Si parlerà molto, magari, di quel fuorigioco al limite da cui è scaturito il raddoppio del Bayern. Ma è un episodio, sul quale qui da noi discuteremmo in eterno, in una partita che gli uomini di Heynckes hanno giocato molto meglio, prima ancora che vinto. Non c'è dubbio che il gol iniziale, dopo appena trenta secondi, abbia finito per pesare sulla tranquillità di Buffon e compagni. È andato probabilmente in frantumi quel piano, psicologico più ancora che tattico, di costringere il Bayern ad alzare le linee ed il ritmo per cercare il gol, che con il passare dei minuti lo avrebbe anche potuto indurre a frenesia e imprecisione. La Juve si è invece trovata sotto e il Bayern in vantaggio: come avrebbe detto quel vecchio allenatore, ai bianconeri hanno in fondo rubato l'Idea. L'idea di aspettare e costringere gli altri ad avventurarsi in sentieri più tortuosi. Ma se quel gol dopo trenta secondi è stato importante, sarebbe ingiusto e superficiale negare che il Bayern ha fatto molto di più, addirittura di più di quanto dica un risultato già netto e rotondo. La Juve non è fuori, ma per farcela - è un esempio - servirà, o servirebbe, il Barcellona che fu sconfitto due a zero a San Siro per poi prendersi una sonora rivincita in Spagna. Difficile pensarci adesso, con la testa ancora ad un dopo partita che a caldo ha suggerito una riflessione: una cosa è il campionato italiano, dove la Juve sembra non avere rivali, una cosa è il confronto con i giganti d'Europa. Da questo punto di vista, e il discorso vale per il nostro intero movimento calcistico, c'è ancora parecchia strada da fare. Robben che entra a partita iniziata, alzandosi dalla panchina, è un segnale che non possiamo trascurare. Oltre il campionato italiano c'è un'Europa che ancora viaggia a una doppia velocità. Leggi i commenti I commenti dei lettori 
