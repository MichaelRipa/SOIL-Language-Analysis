Altro giro, altra sorpresa. La Biancoblù  sempre decimata, senza Pecile e Cournooh e con Cutolo ai minimi storici, ha  steso la capolista Casale Monferrato 81-74, dopo 40' molto combattuti, sofferti  (28-51 a rimbalzo) ma portati a termine con successo. Un altro piccolo capolavoro per coach Stefano  Salieri, che ha fatto ancora le nozze coi fichi secchi, anche se poi tanto loffi, i felsinei, non  sono stati. La Biancoblù ha tenuto il campo per tutti i 40' – come nel blitz  dell'andata – uscendo più forte alla fine, nonostante una panchina più  corta. Eroe della serata Ricky Harris, 35 punti in  35' (5/9 da 3, 6 assist, 40 di valutazione) alla sua migliore prestazione  stagionale. Ottima la prova di Michele Vitali (17 punti, con 7/12) con i 5 punti che hanno  ribaltato la frittata, quando Casale si sera portata sul 64-68 a 5' dal termine. E comunque  tutto il gruppo ha seguito le direttive, mettendoci, pur nelle difficoltà a  tenere contro sagome più grandi, sempre grinta e fosforo. Nella volata finale, dopo il sorpasso, Ware  (32, ma 11/26 al tiro) ha ingaggiato il duello con Harris, andando però a sbattere nelle  ultime curve sulla difesa di Verri. La bomba di Ricky, per il 77-72 a 1'41”  dalla fine, è stata la svolta, chiusa poi da un contropiede di  Vitali. Patron Romagnoli ha finito a braccia alzate.  “Sono orgoglioso di questo gruppo, è una gioia immensa che ripaga di tutti gli  sforzi fatti. Questa serata spiega perché dobbiamo essere fieri: grazie a tutti,  staff, coach, e chi ha permesso l'impresa. Dobbiamo sempre considerare chi è  fermo per infortunio: migliorare si può sempre, ma intanto applaudiamo chi sta  crescendo ogni giorno di più. Ci sono cuore e voglia di andare avanti, e da qui  nascerà una grande Fortitudo”. Appagante agli occhi e per le statistiche il  primo tempo (46-43) che ha gratificato gli attacchi, specialmente quello della  Biancoblù. Ricky Harris è stato il profeta (22 punti, 4 triple, 4 assist) di un  gruppo che ha provato a scappare subito (11-5 al 5') complice anche un inizio  distratto di Casale. La bilancia è tornata presto in equilibrio  per lo strapotere fisico degli ospiti, che pur non inquadrando bene il canestro  (1/11 iniziale) sono comunque risaliti grazie alla classe di Ware. Ma sempre  mezzo passo indietro rispetto a una squadra che ancora una volta è riuscita a  rigenerarsi. 
Sono 23 gli ostaggi morti - nel primo bilancio ufficiale provvisorio comunicato in serata dal ministero dell'Interno di Algeri - al sito di In Amenas, teatro di un sanguinoso sequestro da parte di un gruppo di terroristi legati ad al Qaida. L'attacco dei miliziani iniziato mercoledì notte è terminato oggi con un blitz dell'esercito algerino. Le prime due vittime, un algerino e un britannico, hanno perso la vita mercoledì nelle prime fasi dell'attacco, prima che cominciasse la spres di ostaggi. Da parte loro le forze algerine nel loro bilancio affermano di essere riuscite a liberare 685 impiegati algerini e 107 stranieri. Nell'assalto dei militari invece sono stati uccisi 32 sequestratori. Di seguito la situazione Paese per Paese delle vittime o dei dispersi stranieri. REGNO UNITO : Il ministro degli esteri William Hague ha detto in serata che cinque britannici e una persona che risiede in Gran Bretagna sono morti o dispersi. "Temiamo per la loro sorte", ha aggiunto poco dopo il premier David Cameron. Eventuali vittime andrebbero ad aggiungersi al britannico morto mercoledì scorso. STATI UNITI : il dipartimento di Stato ha confermato ieri la morte di uno statunitense, Frederick Buttaccio, durante l'assalto dei sequestratori. Una notizia confermata sempre ieri da NBC News che riferiva anche di altri due americani scampati all'attacco sani e salvi e di altri due di cui si erano perse le tracce. Fonti del gruppo islamico, citate dall'agenzia mauritana Ani, avevano riferito giovedì scorso che due americani erano ancora nelle loro mani. FRANCIA: il Quai d'Orsay ha annunciato ieri la morte di un francese, Yann Desjeux. Tre invece quelli sani e salvi. Il ministero della Difesa di Parigi ha reso noto questa mattina che non figurano propri connazionali tra gli ostaggi e che tutti i francesi erano stati liberati. GIAPPONE : Ancora sconosciuta la sorte tra i 10 e i 14 nipponici, su un totale di 17 impiegati presenti al sito al momento dell'attacco. Il premier Shinzo Abe ha preannunciato "notizie gravi". NORVEGIA : Cinque norvegesi sono ancora dati dati per dispersi, secondo il gruppo petrolifero Statoil che gestisce il sito di In Amenas con Bp e l'algerino Sonatrach. Erano 17 i norvegesi presenti nella struttura al momento del sequestro. ALGERIA : un algerino è morto mercoledì scorso al momento dell'attacco. ROMANIA: un rumeno è rimasto ucciso e un altro ferito ha precisato oggi Bucarest che in precedenza aveva riferito della liberazione di altri tre suoi connazionali. FILIPPINE: 34 filippini, tra cui un ferito sono stati evacuati giovedì scorso, mentre un altro è riuscito a scappare prima dell'intervento delle forze algerine. Manila ha rifiutato di confermare le notizie di stampa che parlavano di due morti. MALAYSIA : Le autorità di Kuala Lumpur hanno annunciato oggi di non avere informazioni su due connazionali, mentre altri tre sono sani e salvi. 
TORINO - Sir Alex Ferguson è uno che in carriera ha sbagliato poco, quasi nulla. Aveva visto giusto anche stavolta, perché Paul Pogba è un giocatore assolutamente fuori dal comune. È il francese a rilanciare il tentativo di fuga della Juventus, implacabile (4-0 all'Udinese) nello sfruttare il mezzo passo falso della Lazio e ora pronta ad attendere la sfida tra Fiorentina e Napoli in programma domani a ora di pranzo. Comunque troppo fiacca la resistenza dei friulani arrivati a Torino in versione estremamente dimessa: regge poco anche l'alibi delle assenze, considerando i grossi calibri rimasti ai box in casa juventina (Pirlo, Marchisio, Asamoah e Chiellini). MEGLIO LA JUVE - L'avvio di gara vede i padroni di casa a caccia del vantaggio e gli ospiti in palese confusione, specialmente in uscita di palla. È Giaccherini a spadroneggiare sulla trequarti, trovando in Vucinic un eccellente alleato al momento di fraseggiare cuoio a terra. Meno preciso Giovinco, che spesso eccede in egoismo. Al 12' Basta regala il possesso proprio a Giaccherini, che innesca immediatamente la sovrapposizione di De Ceglie: cross prevedibile, Danilo sbaglia il disimpegno, raccoglie Lichtsteiner a centro area ma il destro dell'elvetico è respinto da Pinzi. Al quarto d'ora ci prova Vidal, tiro alzato sopra la traversa da Padelli, che sostituisce l'infortunato Brkic. L'ex estremo del Liverpool è bravissimo al 18'. Vucinic di prima intenzione scatena Giaccherini, scatto e diagonale mancino, risposta con i piedi da parte del portiere. L'Udinese si riassesta abbassando il baricentro e per lunghi tratti riesce a non lasciare spazi. Al 35' è la volta di Caceres, colpo di testa a lato. È il 37' quando Vucinic prima tocca per l'inserimento di Lichtsteiner e poi va a raccogliere il cross basso dello svizzero: passo troppo lungo per calciare, l'azione si perde. Per sbloccare lo stallo serve la magia. Serve Paul Pogba. I DUE CAPOLAVORI - Il pallone che il francese controlla ai 32 metri è all'apparenza innocuo. Il francese mette giù e non ci pensa due volte: esterno destro violentissimo, Padelli non può nulla sulla sberla che viaggia a 101 chilometri orari, la traversa è dolce nell'accogliere la sfera in rete. Dal tunnel Conte non fa uscire Giovinco ma Matri, passa qualche minuto e cambia anche Guidolin, provando la carta Di Natale. I friulani sembrano potersi rimettere in carreggiata e in avvio di ripresa si fanno vivi con Muriel, senza trovare l'acuto necessario per impattare. Quando al 19' Vidal perde troppo tempo davanti a Padelli al momento di concludere, Pogba decide che è giunta l'ora di rimettersi al lavoro. Pressione di Allan aggirata con un tocco di suola e altro destro secco da 30 metri, stavolta rasoterra: cuoio nell'angolino basso, rete splendida, la quarta in campionato, quella che chiude il match. VUCINIC E MATRI SHOW - Nel finale gli ospiti cedono di schianto, lasciando il proscenio alla coppia d'attacco juventina. Al 27' Vucinic riceve palla in area spalle alla porta e gira in maniera non irresistibile: Padelli sbaglia l'intervento dopo il rimbalzo, il 3-0 non frena la foga dei ragazzi di Conte, micidiali anche al 35'. Ripartenza centrale, Vucinic fa l'uomo assist e con un tocco sotto manda in porta Matri: il centravanti tiene basso il destro, trafiggendo l'estremo avversario fra le gambe. I 10 minuti più recupero conclusivi si giocano solo per onorare il regolamento e per dare ulteriore modo a Sir Alex Ferguson di riflettere: aveva visto giusto nel prendere e far crescere Pogba, senza però riuscire a trattenerlo una volta materializzatasi la concorrenza della Juventus. Che ora se lo gode, e fa bene. Aspettando Fiorentina-Napoli per capire l'entità della nuova fuga. Juventus-Udinese 4-0 (1-0) Juventus (3-5-2): Buffon 6; Barzagli 6.5, Bonucci 6, Caceres 6.5; Lichtsteiner 6, Vidal 6.5 (33' st Padoin sv), Pogba 8, Giaccherini 6.5, De Ceglie 6 (38' st Isla sv); Giovinco 5.5 (1' st Matri 7), Vucinic 7.5. (Rubinho, Storari, Garcia Tena, Peluso, Rugani, Kabashi, Marrone, Schiavone, Beltrame). All.: Conte Udinese (5-3-1-1): Padelli 5.5; Basta 6, Heurtaux 5, Danilo 5.5, Domizzi 5.5, Pasquale 5 (39' st Gabriel Silva sv); Pinzi 5.5, Allan 5.5, Lazzari 5; Pereyra 5 (6' st Di Natale); Muriel 5.5 (28' st Maicosuel sv). (Pawlowski, Scuffet, Angella, Coda, Faraoni, Fabbrini, Merkel, Campos Toro, Ranegie). All.: Guidolin Arbitro : Banti di Livorno Reti : 41' pt e 21' st Pogba, 27' st Vucinic, 35' st Matri Ammoniti : Vidal e Pinzi per gioco falloso, Muriel per proteste Recupero : 0 e 2' Leggi i commenti I commenti dei lettori 
TORINO - "Ho sentito parlare di crisi in questi giorni, io ero tranquillo: con Samp e Parma eravamo stati noi a regalare punti. Noi ascoltiamo e lavoriamo: ho ragazzi splendidi a disposizione e mi danno sempre grandi gioie". Antonio Conte esalta il gruppo: la Juventus torna a vincere e lo fa alla grande, battendo per 4-0 l'Udinese. "Qui non esistono seconde linee, anche se io devo fare delle scelte, schierando gli undici a mio avviso più adatti. La vittoria di oggi dimostra che il talento si sa esaltare nell'organizzazione di squadra, oggi eravamo senza alcuni cosiddetti titolari ma chi è entrato ha fatto benissimo. Sono contento del lavoro dei ragazzi, che in settimana si allenano con grande intensità. Abbiamo suonato senza problemi il nostro spartito". LA FORZA DEL GRUPPO - Il tecnico della Juventus insiste sul tasto del collettivo. "Non ho mai tremato, ho sempre alternato tanti elementi sapendo alla perfezione quale fosse il valore dei giocatori che ho la fortuna di allenare. Contro Sampdoria e Parma si era detto che era colpa di Peluso e Caceres, sono valutazioni profondamente superficiali da gente che deve farlo per mestiere, volendo creare dei problemi. Io mi fido di questi due ragazzi, così come di tutti gli altri. Ci aspettavano al varco e abbiamo risposto, stiamo bene sotto tutti i punti di vista. Abbiamo un'organizzazione di gioco importante col 3-5-2, tutti sanno cosa fare. Durante la partita possiamo passare al 4-3-3 ma dall'inizio faticherei a utilizzarlo, visto l'infortunio di Pepe, che è fondamentale per giocare a destra: Isla non è un esterno offensivo". IL LAVORO CON POGBA - Due gol e una gran partita: Conte analizza con serenità la gara di Pogba. "Paul ha solo 19 anni e ha bisogno di essere stimolato e fare esperienza, a volte si adagia sui suoi mezzi. Mi dedico parecchio a chi deve crescere, può diventare tra i più forti al mondo nel ruolo: sta a me e alla società riuscire in questo processo, alternando bastone e carota. Se avrò problemi nel rimetterlo in panchina? Fossero tutti così i problemi sarei tranquillo...". Non manca il commento sulla cancellazione della penalizzazione inflitta al Napoli, ora fra le principali rivali scudetto. "Credo sia stato giusto ridare i due punti al Napoli e togliere la squalifica a Cannavaro e Grava, così come forse sarebbe stato corretto non squalificarmi". Leggi i commenti I commenti dei lettori 
TORINO - "Ero convinto che la mia squadra potesse fare una grande partita, anche se fare risultato qui è sempre difficile: mi sbagliavo, non abbiamo fatto nulla, solo un po' di solletico alla Juventus, prendendo 4 gol. Hanno strameritato, chiudendo con un punteggio pesante". Francesco Guidolin non si nasconde: il tecnico non difende la prestazione dei suoi, schiantati dalla Juventus. "È stata davvero una brutta gara, una brutta figura, speriamo che sia l'ultima di quest'anno, non giocavamo così male dalla partita con la Lazio. Venivamo da due successi importanti con squadre forti, che ci avevano messo in difficoltà: non abbiamo capito che quelle due vittorie le avevamo strappate con le unghie e che per farlo ancora avevamo bisogno del nostro spirito, che oggi non c'era". LE ASSENZE NON CI GIUSTIFICANO - Il mister bianconero non vuole alibi. "Quando non abbiamo Totò, che ci dà sicurezza di poter far male con un'imbucata e un movimento, per noi è sempre grave. Ma non basta a spiegare la serata di oggi, dove nei primi 10 minuti abbiamo sbagliato 15 passaggi. C'erano le condizioni ideali per giocare, loro erano reduci da un momento non felicissimo mentre noi eravamo carichi per gli ultimi risultati: non siamo stati capaci di approfittarne, peccato. Ho visto molti ragazzi in difficoltà nella gestione della palla, forse qualcuno è anche rimasto impaurito da uno stadio come questo. Forse avremmo anche potuto chiudere 0-0 senza il capolavoro di Pogba ma non lo avremmo meritato. Buffon non ha fatto forse nemmeno una parata, della partita salvo soltanto i primissimi minuti della ripresa. Non è colpa dei singoli o dei reparti, la colpa è dell'allenatore. NON PENSO AL FUTURO - Rimane inevitabile la domanda su quel che deciderà Guidolin a fine anno: stagione di riposo o permanenza in bianconero? "I bilanci sono rimandati come sempre a fine stagione. Per me è sempre tempo di riflessioni, sono arrivato a 500 panchine ed è un bel traguardo: vedremo più avanti, ora preferisco far passare questa brutta giornata. Voglio restare a Udine ma dipende dalla società, io sto bene qui e vorrei rimanere a lavorare per la mia società, il mio ambiente, magari anche con un altro ruolo. Per adesso non metto il carro davanti ai buoi". Il tecnico riserva anche un paio di battute alla gara di Pogba. "Che sia un ragazzo molto forte è chiaro, non tanto per i gol quanto per la qualità di gioco: non lo avevo mai visto dal vivo, mi ha impressionato". Leggi i commenti I commenti dei lettori 
"La spiaggia fantasma" è il film realizzato da dodici ragazzi dei quartieri Romagnolo, Sperone, Brancaccio e Settecannoli che racconta il degrado della costa a sudest della città. Doveva essere un laboratorio di ambiente e legalità organizzato dall'associazione Cuore che vede e dal centro studi Agorà, è diventato mediometraggio della durata di sessanta minuti per il quale i ragazzi, fra i 16 e 24 anni, hanno curato dalla sceneggiatura, ai ruoli tecnici fino alla recitazione. GUARDA / Il trailer del film La storia è quella di un gruppo di ragazzi che si incontrano nella barberia di Tanino Bisconti  e vedendo le foto che ritraggono la spiaggia di Romagnolo negli Anni '50, sentono il desiderio di porre in atto una rivoluzione per restituire la spiaggia al quartiere. "Volevamo fare un laboratorio pratico e abbiamo deciso di chiamare il regista Emilio Orofino per fargli tenere una lezione che avesse come obiettivo un breve video per testimoniare il degrado della spiaggia di Romagnolo che è proprio di fronte la sede della nostra associazione" racconta Irene Pizzo, volontaria di Cuore che vede e coordinatrice del progetto. "Sono venuto con un pregiudizio, che nelle zone dove non c'è cultura del lavoro manchi il senso della responsabilità. Mi sono trovato davanti a una nuova generazione che è pronta a dare il massimo con serietà e dedizione e che rappresenta un potenziale di lavoro enorme" così commenta Orofino, regista palermitano che era a Roma quando è stato convocato per il progetto e che dopo l'esperienza ha deciso di tornare a lavorare a Palermo "perché voglio partecipare alla tanto attesa rinascita culturale della città". Orofino racconta di essere stato invogliato a girare un film, una volta sperimentata con mano la serietà dei ragazzi, oltre che il loro potenziale espressivo e il desiderio di mettere a frutto talenti sopiti dalle circostanze. "Questa esperienza è stata preziosa per me. All'inizio ero a disagio, soprattutto a recitare, anche perché ai tempi delle riprese vivevo con la mia famiglia in un container, sei persone in 16 mq, in mezzo a topi e scarafaggi. Ma i miei compagni di lavoro mi hanno fatto sentire importante e uscire dal degrado e andare a girare mi faceva sentire realizzata" racconta Roberta Marino, 19 anni, disoccupata, ma che avendo la terza media mette a disposizione le sue conoscenze per fare il dopo scuola all'associazione Cuore che vede. La realizzazione del film è stato un modo per mettere a frutto il talento dei ragazzi, per responsabilizzarli alla puntualità e all'importanza del lavoro. E' il caso di Rita Caruso, 20 anni, alla quale è stato affidato il reparto costumi, settore nel quale ha dimostrato un notevole talento maturando una consapevolezza che l'ha convinta a recuperare gli studi, a prendere la licenzia media e provare a studiare davvero da costumista. "Io voglio recitare. Questo ho capito da questa esperienza, adesso manderò dei curricula. Per me nulla è stato faticoso e quando mi capiterà di recitare sarò sempre puntualissimo" racconta Giacomo Cossu, 20 anni, che ha appena finito un corso da elettricista, ma ha un trascorso di attore nei musical parrocchiali. E' analoga la storia di Angelo Scavalino, 22 anni, che da anni nel quartiere dello Sperone è conosciuto come "il ballerino", un talento che ha coltivato da solo e che è stato finora solo causa di emarginazione. Nel film è stata ricavata una scena ad hoc per lui che da oggi crede che la sua non è una stranezza, ma un'abilità. Il laboratorio da cui tutto ha avuto origine è stato finanziato dall'APQ giovani per 80 ore, per realizzare il film ci sono voluti due anni che hanno visto la straordinaria e gratuita partecipazione non solo dei ragazzi, ma del regista e di Anikò Gal, direttettore artistico che ha co-firmato la regia e che ha lasciato Roma per seguire il progetto. "L'entusiasmo ha contagiato tutti, siamo riusciti a trovare ogni cosa, dai costumi agli oggetti di scena, a reperire tutto in modo professionale ma gratuito. Importante l'appoggio del Comune di Palermo. Ma molto lo dobbiamo al coinvolgimento di due gruppi artistici indipendenti, Il Pavone Sperimentazioni e Rediromastudio" dice Gal, 25 anni, nata a Budapest conquistata da Palermo dove ora vive. Lei ha lavorato prevalentemente al montaggio del film, ma si è curata anche di formare i ragazzi durante la lavorazione "li ho accompagnati un giorno al teatro Politeama, per fargli vedere un teatro. E' stato molto bello vedere il loro stupore". Il film è stato proiettato ieri in prima assoluta al cinema Dante. Poi si spera nel circuito dei festival e nei finanziamenti per la realizzazione di un dvd. 
MONTECARLO - Sebastien Loeb ha vinto il Rally di Montecarlo, prova inaugurale del Mondiale WRC. Il nove volte campione del mondo, al 77° successo in carriera (il settimo nel classico appuntamento monegasco) si è imposto dopo che gli organizzatori hanno annullato le ultime due prove speciali delle 18 previste per motivi di sicurezza. Lungo il percorso, infatti, era presente un gran numero di spettatori che avrebbero potuto creare problemi. La classifica finale, dunque, è stata stilata al termine dellla prova speciale numero 16. Loeb ha preceduto di 1'39"9 Sebastien Ogier che portava all'esordio la Volkswagen Polo R.. Sul terzo gradino del podio lo spagnolo Dani Sordo con la seconda Citroen DS3 Abu Dhabi, staccato di 3'49" dall'alsaziano. In quarta posizione l'altra DS3 ufficiale del finlandese Mikko Hirvonen con un ritardo di 5'26"3. Leggi i commenti I commenti dei lettori 
JOHANNESBURG - Sperava in un esordio ben diverso il pubblico di casa. Nella gara inaugurale della Coppa d'Africa 2013, disputata a Johannesburg, il Sudafrica infatti non va oltre lo 0-0 contro Capo Verde, non riuscendo a regalare una soddisfazione ai 90mila che hanno gremito il 'Soccer City', compreso il Presidente Jacob Zuma. SUDAFRICA DELUDE, 'VUVUZELAS' IN SILENZIO - Viste le premesse, i Bafana Bafana rischiano di fare la stessa fine del Mondiale 2010, quando diventarono la prima squadra di casa nella storia del torneo iridato a non superare la fase a gironi. E infatti oggi le 'vuvuzelas' alla fine sono rimaste in silenzio: c'era poco da festeggiare per un pareggio a reti inviolate. Cambiati alcuni interpreti e il ct (al posto di Carlos Alberto Perreira c'è Gordon Igesund), il prodotto rimane lo stesso, ovvero un Sudafrica incapace di giocare un calcio decente e che non ha risposto alle attese dei suoi tifosi. Eppure gli avversari dei sudafricani erano gli Squali Azzurri capoverdiani, sulla carta il team più debole fra i 16 della competizione continentale. Purtroppo per i padroni di casa, Capo Verde si è confermato nel ruolo di sorpresa, come fece nelle qualificazioni quando eliminò il Camerun. PER CAPO VERDE LE UNICHE DUE OCCASIONI DA GOL - Le uniche due occasioni da rete in una partita noiosa le hanno avute gli ospiti, una delle quali con Platini, che non ha tenuto fede al suo soprannome calciando fuori da posizione molto favorevole. L'altra è stata sprecata da Mendes. Il Sudafrica ha cercato di attaccare, ma ha pagato ancora una volta la mancanza di un attaccante degno di questo nome, lacuna che si trascina dietro da oltre due anni. Male anche Tshabalala, il centrocampista che segnò il primo gol del Mondiale, sostituito al 60' da Serero. A RETI INVIOLATE ANCHE MAROCCO-ANGOLA - Termina senza reti poi anche l'altra partita del raggruppamento A tra Angola e Marocco (e la notizia non può che far piacere al Sudafrica...), giocata in serata sempre a Johannesburg. Un risultato che può soddisfare maggiormente i marocchini, con in campo anche gli 'italianì Benatia (Udinese) e El Hamdaoui (Fiorentina), visto che nella ripresa l'Angola ha costruito alcune nitide opportunità per sbloccare il match. Con quattro formazioni appaiate la seconda giornata del raggruppamento, in programma giovedì, diventa a questo punto determinante come risultati. MALI DEBUTTA, KEITA: "C'E' LA GUERRA A CASA NOSTRA" - Intanto domenica è il giorno del Mali, rappresentativa di un Paese in cui è in corso la guerra, opposta al Niger (squadra che per pagarsi la trasferta in Sudafrica ha dovuto fare ricorso a una colletta popolare). "A casa nostra c'è una vera e propria guerra in corso e cose ben più importanti del calcio a cui pensare in questo momento - ricorda la 'stella' Seydou Keita -. Speriamo di regalare un attimo di serenità alla nostra gente, ma il football purtroppo non potrà cambiare la situazione''. Leggi i commenti I commenti dei lettori 
Pd a muso duro contro le parole del sindaco di Napoli, Luigi de Magistris. Amendola e Cimino replicano alle accuse di aver "governato con Cosentino" mosse dal primo cittadino. "Vorremmo ricordare al sindaco di Napoli che grazie al lavoro dei Democratici in Parlamento si sono ottenuti i provvedimenti del governo Monti a favore della nostra città, a dimostrazione che il Pd lavora esclusivamente nell'interesse dei cittadini e mai per un obiettivo di parte. E adesso controlleremo che questi soldi vengano spesi in modo adeguato. Basta con la propaganda, la nostra città ha bisogno di essere amministrata bene. Molte sono le sofferenze e i disagi che stiamo attraversando. L'ultima cosa di cui abbiamo bisogno è di un sindaco che si tuffa nell'agone della polemica politica trascinando e isolando con se un intera città. Ancora una volta, con la responsabilità e la pazienza che abbiamo avuto in questi mesi, gli consigliamo più sobrietà e maggiore rispetto del ruolo istituzionale che ricopre". Così, dunque, nella nota congiunta, Enzo Amendola, segretario regionale del Pd campano e candidato alla Camera nel collegio di Campania 2, e Gino Cimmino, segretario provinciale del Pd Napoli. "Inoltre, ci fanno sorridere le parole di Luigi De Magistris che ci accusa di aver governato con Nicola Cosentino. Frasi che si commentano da sole: accostare il Pd all'ex sottosegretario all'economia ci lascia dubitare della sua lucidità", concludono Amendola e Cimmino. 
