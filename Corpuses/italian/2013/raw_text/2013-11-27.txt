TORINO - Si ferma a sei partite europee il digiuno di vittorie della Juventus. Lo Juventus stadium viene chiamato a votare la decadenza continentale dei bianconeri a scrutinio palese. E il campo dice che la Signora può restare al suo posto. Si riaggrappa alla qualificazione grazie al successo largo del Real sul Galatasaray, ora scavalcato. A Istanbul, però, sarà fondamentale non perdere. Non c'è domani, se non si vince. E la Juventus vuole prendere a morsi l'occasione. Contro il Copenaghen era arrivato il colpo a salve, all'andata, match stregato ma fino a un certo punto, un tempo regalato ai danesi, prima di inchinarsi alla calamita Wiland, paratutto. Il primo tempo regala, come unica emozione, il rigore del vantaggio firmato dal solito Vidal. Un rigore causato da una sciocchezza di capitan Jacobsen, in versione "pallavolista" per ostacolare Pogba su un traversone spiovuto da destra a sinistra. Palese il mani, sul quale il capitano ospite è il solo a sorprendersi. Vidal infila l'angolino basso. Per il resto, 45 minuti noiosi, prevedibili, basta una rigorosa attenzione tattica in difesa a una Juventus costretta ad agire sotto ritmo dalla ragnatela difensiva ospite, dalla marcatura stressante di Jorgensen sul playmaker Pirlo. Solo dalle parti di Asamoah c'è tanto spazio per giocare, ma il ghanese non ha la necessaria fantasia "barra" agilità per sfondare. Il rigore, quindi, e prima un lancio verticale di Bonucci per Pogba, sorpreso da tanta solitudine, al punto da calciare goffamente. Con le molle, va preso questo Copenaghen che in patria fa incetta di scudetti. Conte lo sa, non chiede ai suoi di essere belli ma pratici e concreti. Missione compiuta. Nella ripresa il Copenaghen di Solbakken mette sul tavolo la carta sorpresa, tentando di forzare il blocco bianconero in avvio. La squadra ospite gioca un calcio privo di fronzoli, regole matematiche: fai mucchio, crei superiorità, così provi a fare gol. Come all'andata, così al ritorno, fatale ai bianconeri è una di queste soluzioni confuse, davanti a Buffon. I danesi la buttano lì, qualcuno fa a sportellate, qualcun altro va a rimbalzo. Così all'11' l'ex del match, Mellberg, gela i cuori torinesi: stavolta gira in porta un pallone sospeso a due passi da Buffon anziché fare lui da sponda. La risposta bianconera però è immediata. Senza offrire il fianco, per troppa frenesia, come era accaduto in casa con il Galatasaray. Llorente - votato a un lavoro "sporco" a sostegno di Tevez e per far salire la squadra, stavolta prova un guizzo in area, sorprendendo gli attenti centrali ospiti, Mellberg in ritardo, lo aggancia. Ancora rigore, ancora Vidal, una sentenza. Altri tre giri di lancetta e, stavolta, la Juventus pensa bene di chiudere anzitempo la gara. Pogba, stasera un po' fumoso, mette un traversone morbido in area, Llorente attira su di sè la difesa e a rimorchio arriva il solito Vidal che piazza di testa il pallone sotto la traversa, lontano dal ragno svedese Wiland. Tre a uno. Il Copenaghen alza bandiera bianca, approfitta del viaggetto in Italia, con 2500 roolingans a sostegno per far fare esperienza ai suoi giovani, come Amankwaa. Compie la missione, la Juventus. Essenziale, senza giocate esaltanti. Come vuole Conte. Juventus-Copenaghen 3-1 (1-0) JUVENTUS : Buffon - Caceres, Bonucci, Chiellini - Padoin (63' Marchisio), Vidal (84' Ogbonna), Pirlo, Pogba, Asamoah - Llorente, Tevez (80' Vucinic). All. Conte COPENAGHEN : Wiland - Jacobsen, Mellberg, Sigurdsson, Bengtsson - Claudemir, Gislason, Delaney (76' Amankwaa), Bolanos (60' Kristensen), Toutouh (80' Pourie) - Jorgensen. All. Solbakken ARBITRO : Eriksson (Swe) RETI : 29' (rig), 60' (rig.) e 63'  Vidal; 56' Mellberg NOTE : ammoniti: Sigurdsson, Mellberg recupero: 0' e 3'. Argomenti champions league juventus fc arturo vidal Leggi i commenti I commenti dei lettori 
TORINO - Per Carlo Ancelotti, da Madrid, Juve favorita. "Giocare a Istanbul non è mai facile, ma la Juve è più forte sotto tutti i punti di vista. Non ci dovrebbe essere gara". A Torino, Antonio Conte che ne pensa? "Farà molto caldo, ci siamo messi noi in questa situazione, credo che abbia ragione: dipende tutto da noi, vediamo di che pasta siamo fatti". Il Copenaghen pericoloso su palle inattive... "Come all'andata, stesso gol. Oggi ce la siamo complicata da soli la situazione ma siamo stati bravi a reagire subito. Vittoria meritata sotto tutti i punti di vista, avrei preferito non prenderlo, però quel gol". Come l'anno passato, l'ultima è decisiva . "Il nostro percorso in Europa l'anno passato fu più agile, bello. Quest'anno ci siamo complicati da soli la vita. Non vincendo partite che avremmo meritato. C'è da giocarsela". Basta non perdere... "Non possiamo fare calcoli. Giochiamocela per vincere, è il solo modo che conosciamo, dobbiamo fare la partita, se saranno più bravi li applaudiremo. Questa è una squadra che è nata, anche per mio volere, per giocarsela sempre, è stato così anche col Bayern e con il Chelsea l'anno scorso". E poi da un mese la Juve è cambiata, non è così? "Diciamo che i risultati dicono questo. Prima di Firenze però avevamo sempre vinto. Abbiamo preso dei cazzotti forti a Firenze, che non ci aspettavamo, forse hanno destato l'orgoglio un po' sopito e abbiamo ripreso la marcia. Che però era spedita in campionato, anche prima. La squadra mi dà garanzie, ho a disposizione grandi uomini prima che grandi calciatori. Sono ipercritici anche loro, a me va bene così". VIDAL E IL RINNOVO - Si porta a casa il pallone della sua tripletta, Arturo Vidal. I suoi gol hanno piegato l'ostico Copenaghen. "E' la mia prima volta ma sono felice anche per altri motivi. Porto a casa il pallone al mio bimbo, Alonso, che sarà felicissimo. E' un momento bellissimo, stiamo aspettando un altro bambino, nascerà una figlia". Partita difficile. "Sì, loro si chiudevano, ma abbiamo vinto e questo è importante. Non c'è gioia maggiore per me di aiutare i miei compagni a vincere. Ha fatto bene il mister a togliermi, perché c'era la paura di prendere un cartellino e di saltare il match decisivo, a Istanbul". Ora la ciliagina sulla torta: firmerai il nuovo contratto? "Io sto aspettando la società, siamo vicinissimi. Per me posso firmare anche domani o dopodomani". Argomenti copenaghen juventus fc antonio conte arturo vidal Leggi i commenti I commenti dei lettori 
None Leggi i commenti I commenti dei lettori 
ROMA - Macerata vince la sesta partita consecutiva e rimane in testa a punteggio pieno nel massimo campionato di volley. Tra i verdetti della sesta giornata di andata spiccano i successi della Diatec Trentino a Modena e di Piacenza in casa contro la Bre Lannutti Cuneo: le due squadre sono le immediate inseguitrice della Lube. A circa metà del girone di andata la classifica appare divisa in due tronconi con le prime tre a fare campionato a parte e dalla quarta posizione in poi comincia la bagarre con sei squadre racchiuse in tre punti e la quarta lontana dall'ultima posizione solo cinque punti. Basta un successo agevole alla Sir Safety Perugia in Puglia a Molfetta per ritornare nei quartieri importanti. Successo al tie break per Città di Castello su Ravenna. Il punto ottenuto dai romagnoli toglie la squadra di Bonitta dal fondo della classifica. All'appello manca il match tra Calzedonia Verona e Andreoli Latina posticipato a giovedì 5 dicembre alle ore 20.30 per l'impegno europeo in Challenge cup dei pontini. La squadra laziale vince in Slovacchia tre a zero contro il Chemes Humenne e accede ai sedicesimi di finale. Vola Macerata che conferma il suo momento d'oro e in Calabria ottiene la nona vittoria stagionale tra campionato e Champions league. Un successo pieno e mai in discussione quello ottenuto sul campo calabrese, è il quinto 3-0 su sei partite giocate in regular reason: i biancorossi dominano a muro (9 muri vincenti) guidati da un super Zaytsev autore di una prova maiuscola con 22 punti. Alberto Giuliani utilizza anche il rientrante Simone Parodi, in campo da metà del secondo set in poi al posto di Kovar, uscito per un risentimento al ginocchio. Nel finale del terzo set spazio in cabina di regia anche per Nat Monopoli al posto di Michele Baranowicz. I calabresi sono scesi in campo, invece, privi dell'ex Cisolla. L'attesa sfida cosiddetta dell'A22 ha un solo padrone: Trento. La squadra ospite domina a Modena e si candida a una stagione da protagonista. Una partita condotta a muro, 16 vincenti per gli ospiti contro i sette degli emiliani e al servizio con otto ace a due per sempre la squadra allenata da Serniotti. Mattatore della serata al PalaPanini l'opposto della Diatec Sokolov con 22 punti, ben coadiuvato dal portoghese Ferreira autore di 10 punti. Ai ragazzi allenati da coach Lorenzetti non bastano i 18 punti di Bartman e i 12 del giovane Kovacevic. Quinta vittoria di fila per la Copra Piacenza. Gli uomini di coach Monti mettono nei guai una poco combattiva Cuneo e si lanciano all'inseguimento della capolista. Tra i biancorossi rientra capitan Zlatanov (11 punti), ma la stella della sfida è il francese Le Roux con un bottino personale di 27 punti. Un'arma in più per i vice campioni d'Italia che possono contare sul talento di questo duttile giocatore capace di ricoprire, sotto rete, due ruoli. Rispetto alle ultime prestazioni prende coraggio pure il tedesco Kaliberda (14 punti). Insomma da quella che, sulla carta, dovrebbe essere al panchina arrivano le giocate che inchiodano la Bre Lannutti. A proposito per i piemontesi è una stagione difficile, solo Rouzier (20 punti) spinge sull'acceleratore, per il resto molto da rivedere. Perugia si presenta a Molfetta in condizioni di forma psicofisiche ottimali e vince il confronto con i padroni di casa dell'Exprivia, finora ancora imbattuti tra le mura amiche del PalaPoli. I ragazzi guidati in panchina da Kovac sono ordinati a muro e con il servizio mettono pressione all'avversario e soprattutto bravi nel capitalizzare le occasioni avute per fare dei break importanti. Alfieri di serata i due connazionali serbi Petric ed Atanasijevic. I due top scorer di giornata con 17 per Petric (67 per cento in attacco e 2 muri) e 19 per Atanasijevic (62 per cento in attacco e 3 ace). Molfetta si affida a Sabbi (13 punti), tornato dal viaggio con la nazionale azzurra in Giappone, ma non è sufficiente ad arginare la formazione ospite. La rimonta di Ravenna a San Giustino contro Città di Castello non si completa e lascia i due punti agli umbri che, in avvio di gara, sembravano destinati a raccogliere il massimo. Emozionante e interminabile tie break con alternanza di punteggio e sprint finale. Risultati della sesta giornata : Altotevere Città di Castello-Cmc Ravenna 3-2, Casa Modena-Diatec Trentino 0-3, Tonno Callipo Calabria Vibo Valentia-Lube Macerata 0-3, Exprivia Molfetta-Sir Safety Perugia 0-3, Copra Elior Piacenza-Bre Lannutti Cuneo 3-1. Giovedì 5 dicembre Calzedonia Verona-Andreoli Latina. Classifica : Lube Macerata 18 punti, Trentino Diatec, Copra Elior Piacenza 14, *Calzedonia Verona, Sir Safety Perugia 9, Casa Modena 8, Tonno Callipo Calabria Vibo Valentia, Altotevere Città di Castello 7, Exprivia Molfetta 6, Cmc Ravenna 5, *Andreoli Latina, Bre Lannutti Cuneo 4. (*Una partita in meno) Argomenti volley macerata volley Leggi i commenti I commenti dei lettori 
E così adesso è tutto chiaro. O almeno è chiaro che le nostre tre squadre impegnate in Champions dovranno aspettare l'ultimo turno, con un diverso coefficiente di difficoltà, per conoscere il loro destino in Europa. E se l'impegno più facile, alla portata, sembra quello del Milan, a cui basterà pareggiare in casa con l'Ajax; se il compito oggettivamente più complicato toccherà invece al Napoli, costretto probabilmente a dover battere l'Arsenal con tre gol di scarto; è in una posizione intermedia la Juventus. Avrà due risultati su tre a disposizione, ma in trasferta e su un campo tradizionalmente molto caldo come quello del Galatasaray. E proprio l'ambiente, terribilmente caldo, sarà forse l'ostacolo più duro, perché sul piano tecnico i bianconeri hanno di più, parecchio di più. Di sicuro Conte non potrà che aver apprezzato la professionalità di Ancelotti e del Real Madrid che, in dieci, hanno comunque travolto i turchi. Ecco, quello è il metro: in 10 contro 11, il Real ha spazzato via un avversario che ha tenerezze e punti deboli evidenti. Il resto però dovrà farlo la Juventus, che ha giocato una partita d'attacco e neppure dopo il pareggio del Copenaghen ha provato un attimo di spavento. Sono subito ripartiti i bianconeri, chiudendo il cerchio con il secondo rigore di Vidal, poi capace di chiudere il tris con uno splendido colpo di testa. Eccolo, Vidal. In una squadra di grandi giocatori, lui (insieme a Pirlo, uno da Pallone d'Oro) è forse il più importante. Perché, parere strettamente personale, è anche tra i primi tre giocatori più importanti della intera serie A. Un combattente, capace di fare il difensore ad altissimi livelli, come è successo pochi giorni fa a Livorno, capace di fare il centrocampista, nel senso pieno della parola, capace di andare anche personalmente a rete. E se è vero, come detto, che due gol sono arrivati su rigore, è altrettanto vero che i rigori - tanto più così importanti e significativi - bisogna avere il cuore e il piede per trasformarli. Insomma, complimenti alla Juve e a Vidal, uno che - cresta a parte - si fa notare per la sua ''normalità'' di campione in qualsiasi ruolo. Argomenti champions league juventus fc arturo vidal 
None Leggi i commenti I commenti dei lettori 
ROMA – Altre tre squadre timbrano con un turno d'anticipo la qualificazione agli ottavi di Champions. Si tratta del Manchester United che travolge (0-5) a Leverkusen il Bayer, del Real Madrid che si assicura il 1° posto nel girone della Juve rifilando un poker (4-1) al Galatasaray di Mancini) e, infine, del PSG che supera in extremis (2-1) l'Olympiacos nello scontro diretto. Torna a sognare lo Shakhtar, che scavalca il Leverkusen nella corsa al 2° posto nel gruppo A superando 4-0 la Real Sociedad, e il Benfica che raggiunge l'Olympiacos nel gruppo C vincendo al 90' (2-3) a Bruxelles con l'Anderlecht. Nel gruppo D, infine, continua il dominio del Bayern, che passa anche a Mosca (1-3) centrando il 10° successo di fila in coppa, e del Manchester City che piega (4-2) il Viktoria Plzen. BAYER LEVERKUSEN-MANCHESTER UTD 0-5 Il Manchester Utd alza la voce a Leverkusen e con un perentorio 0-5 vola agli ottavi. Dopo un'occasione per parte (Nani e Reinartz), i Red Devils passano (22'): Rooney da sinistra crossa sul secondo palo dove arriva in scivolata Valencia che insacca. Lo United insiste e, dopo un'occasione mancata da Jones, raddoppia 30' grazie a una sfortunata autorete di Spahic che, nel tentativo di anticipare Smalling su una punizione-cross dalla sinistra di Rooney, infila di nuca la propria porta. Le speranza del Leverkusen di riaprire il risultato si fermano sul palo, colpito da Reinartz in avvio di ripresa. I Red Devils ringraziano e al 66' chiusono i conti con un tap-in di Evans, lesto a riprendere una corta respinta di Leno su un tiro ravvicinato di Rooney. Il Bayer alza bandiera bianca e il Manchester infierisce calando il poker al 77' con Smalling, liberato a porta vuota da uno scatenato Rooney. All'88', infine, c'è gloria anche per Nani che, su lancio di Giggs, supera Leno in uscita e insacca a porta vuota. REAL MADRID-GALATASARAY 4-1 Anche in 10 il Real dà una lezione al Galatasaray e fa un favore alla Juve. Dopo aver sfiorato il vantaggio con Bale, le merengues si complicano la vita restando in inferiorità numerica (26') per un fallo di Sergio Ramos ai danni di Bulut lanciato a rete. Il Real non si demoralizza e al 37' sblocca comunque il risultato con una punizione a giro da 28 mt di Bale. Palla al centro e il Galatasaray pareggia con Bulut che batte Casillas in uscita sfruttando un lancio millimetrico di Drogba. Al 48' lo stesso Bulut si vede annullare il gol del possibile 1-2 per dubbio fuorigioco e il Real dilaga. Al 51' è Arbeloa a regalare ai Blancos il 2-1 con un bel tocco al volo su cross dalla sinistra di Di Maria. Quindi, al 63', il difensore ricambia servendo all'argentino la palla del 3-1 trasformata in gol con un preciso sinistro sul primo palo dal limite. Infine, all'81' è Isco a calare il poker con un sinistro ravvicinato al termine di un'insistita azione personale. PSG-OLYMPICOS 2-1 Il PSG piega l'Olympiacos e vola agli ottavi. I parigini impiegano appena 7' per passare: ci pensa il solito Ibrahimovic con un tocco da due passi in anticipo sul portiere su cross basso dalla destra di van der Wiel. Per lo svedese è l'8° gol nella fase a gironi, eguagliato il record di sempre detenuto, per il momento, in coabitazione con Cristiano Ronaldo (8 gol come lui quest'anno), Ruud van Nistelrooy (capocannoniere nel 2004/05), Filippo Inzaghi e Hernan Crespo (entrambi a quota 8 nel 2002/03). L'Olympiacos replica sfiorando per due volte il pari con Mitroglou poi, d'incanto si spegne, rischiando a più riprese di incassare il ko malgrado la superiorità numerica dal 46' (espulso Verratti per somma di ammonizioni). Il PSG fallisce il 2-0 con Cavani, Lavezzi, Ibrahimovic, Rabiot e Matuidi e, inevitabilmente, all'80', viene beffato: sugli sviluppi di un angolo Dominguez, in posizione irregolare non rilevata dal guardalinee, calcia addosso a Sirigu ma sulla respinta piomba per primo Manolas che insacca. Il PSG si riversa in avanti e all'89' trova il meritato 2-1 con Cavani che, lanciato dal subentrato Marquinhos batte Roberto con un preciso esterno destro sul primo palo. SHAKHTAR DONETSK-REAL SOCIEDAD 4-0 Lo Shakhtar non fallisce la gara con la Real Sociedad e, grazie al Manchester United, si riporta al 2° posto. Dopo una traversa di Srna su punizione, pensa Luiz Adriano a sbloccare il risultato (37') con un tocco ravvicinato su assist dalla destra di Douglas Costa. La Real Sociedad manca il pari con Elustondo e al 48' si arrende definitivamente: Inigo Martinez sbaglia un rinvio di testa servendo involontariamente al limite Alex Texeira che con un preciso sinistro in diagonale raddoppia. Sulle ali dell'entusiasmo lo Shakhtar insiste e finisce per dilagare grazie allo scatenato Douglas Costa che confeziona una doppietta: al 68' infila il pallone di sinistro sotto l'incrocio su assist dal limite di Texeira, all'87' fissa il punteggio sul 4-0 con un colpo di testa su cross dalla destra di Taison. ANDERLECHT-BENFICA 2-3 All'ultimo minuto il Benfica passa a Bruxelles e tiene vive le flebile speranze di volare agli ottavi (avrà bisogno di un favore dell'Anderlecht che non dovrà perdere ad Atene con l'Olympiacos). I lusitani partono forte, sfiorano il vantaggio con Matic e Lima ma alla prima offensiva dei biancomalva vengono trafitti: N'Sakala al 18' smarca in area Mbemba che con un destro da due passi batte Artur in uscita. Il Benfica si rimbocca le maniche e al 34' pareggia con un preciso colpo di testa di Matic su punizione-cross dalla sinistra di Perez. Sulle ali dell'entusiasmo il Benfica insiste e, al 52' ribalta la situazione: Gaitan, smarcato in area da Perez tenta il sinistro in girata e sulla traiettoria trova la decisiva quando sfortunata deviazione di Mbemba. L'Anderlecht non ci sta e al 76' pareggia con un bel destro in girata sul primo palo di Bruno smarcato in area da vanden Borre. I belgi, obbligati a vincere per tentare di qualificarsi per l'Europa League, si sbilanciano e, al 90', incassano il 2-3 in contropiede: il gol lo segna il subentrato Rodrigo con un preciso sinistro in diagonale su lancio di Sulejmani. CSKA MOSCA-BAYERN 1-3 Il Bayern ottiene a Mosca la 10/a vittoria consecutiva in Champions stabilendo il record assoluto nella competizione. Bavaresi in vantaggio dopo appena 17' con un bel sinistro di prima intenzione di Robben su assist dalla sinistra di Muller. La squadra di Guardiola non è paga e al 56' raddoppia con Goetze che conclude una bella serpentina al limite con un preciso sinistro in diagonale. Al 62' Dante commette un ingenuo fallo di mano in area e consente a Honda di ridurre le distanze. Ma le speranze di pareggiare dei moscoviti durano appena 3': il tempo di vedere l'arbitro francese Gautier concedere un penalty dalla parte opposta per un fallo di Schennikov su Robben e Muller trasformarlo freddamente. L'unica nota stonata per il Bayern è costituita dall'infortunio occorso a Philipp Lahm, costretto ad uscire dal campo dopo circa mezz'ora per un problema muscolare. MANCHESTER CITY-VIKTORIA PLZEN 4-2 Il Manchester City soffre a lungo contro un Plzen mai domo ma alla fine ottiene un successo che lo tiene ancora in corsa addirittura per il primo posto nel girone A (ma dovrà vincere 0-3 a Monaco con il Bayern...). Dopo aver sfiorato il vantaggio con Javi Garcia, Nasri (traversa piena), e Milner, il City passa (33') con Aguero che trasforma un rigore concesso dall'arbitro turco Aydinus per un fallo di mano in area di Rajtoral. Il Plzen non si abbatte e al 43' pareggia con un gran destro in diagonale dal limite di Horava su assist di Kolar. I Citizens tornano in campo determinati e al 65' tornano avanti con un bel sinistro al volo di Nasri su cross dalla destra di Jesus Navas. Il Plzen non ci sta e, dopo un'occasionissima mancata da Kolar, pareggia ancora (69') con un destro in diagonale da sinistra di Tecl su assist di Kolar. Pellegrini butta nella mischia Negredo e l'attaccante spagnolo al 78' lo ripaga immediatamente facendosi trovare pronto sul secondo palo per il tocco a porta vuota del 3-2 su un cross basso dalla destra del solito Navas. Rajtoral manca il 3-3 e allora pensa Dzeko a scacciare definitivamente i fantasmi all'89' con un perfetto stacco di testa su cross dalla sinistra di Milner. Argomenti champions league bayern monaco manchester united paris saint germain real madrid Leggi i commenti I commenti dei lettori 

