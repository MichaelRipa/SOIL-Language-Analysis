GINEVRA - La soluzione non sarà immediata, ma la ripresa del confronto tra Iran e Occidente sul programma nucleare di Teheran rappresenta di per sé un notevole passo avanti. Tanto più se nella prima delle due giornate di colloqui a Ginevra la Repubblica islamica presenta una proposta negoziale che per quanto generica viene accolta positivamente e se per circa un'ora i vice ministri degli Esteri americano e iraniano si incontrano faccia a faccia. La prima giornata dei colloqui si è svolta in "un'atmosfera altamente  positiva", come ha detto il capo della delegazione iraniana. Ma, come Washington, anche lui ha precisato che "è troppo presto" per dire se ci sarà  una svolta. Dopo dieci anni di fallimenti, i colloqui tra il 5+1 (i cinque membri permanenti del Consiglio di sicurezza dell'Onu - Usa, Russia, Cina, Regno Unito, Francia - più la Germania) e i rappresentanti di Teheran iniziati oggi a Ginevra sono i primi dopo l'elezione del nuovo presidente iraniano Hassan Rohani, che tra l'altro ha promesso di risolvere in pochi mesi la controversia sul programma nucleare. Dopo la presentazione della "roadmap" iraniana verso l'accordo, la Casa Bianca ha avvertito che, in assenza di "passi specifici", "nessuno si può attendere una svolta dal giorno alla notte", e tantomeno già domani, nella seconda giornata di incontri a Ginevra. Washington comunque ha apprezzato ancora una volta "il recente cambio di toni" avvenuto con Rohani. Dopo la ministeriale del mese scorso a New York, tra il segretario di Stato Usa John Kerry e il capo della diplomazia iraniana Javad Zarif, gli Stati Uniti e la Repubblica islamica hanno usato la "finestra" di Ginevra per un nuovo incontro bilaterale a livello dei numeri due. E da parte di Teheran già si pensa a una nuova riunione con il 5+1 per il mese prossimo. La "roadmap" iraniana. Le cinque potenze del Consiglio di sicurezza più la Germania, attraverso un portavoce, hanno espresso "cauto ottimismo" e hanno giudicato "molto utile" il documento iraniano, presentato per oltre un'ora attraverso la proiezione di un Power Point. Anche se "per la prima volta" negli ultimi negoziati la presentazione ha già consentito "una discussione tecnica molto dettagliata", servono però ancora "più dettagli", ha avvertito Michael Mann, portavoce del capo diplomazia della Ue Catherine Ashton. Il contenuto della proposta iraniana non è stato reso noto, ma il numero due della delegazione di Teheran, Abbas Araghci, ha rivelato che non contiene la prospettiva di una nuova adesione della Repubblica islamica al "protocollo addizionale" del Trattato di non proliferazione nucleare che consentirebbe ispezioni anche in siti sospetti come chiesto da Usa e Onu. Secondo indiscrezioni, la "roadmap" iraniana, che nel titolo si prefigge di aprire "nuovi orizzonti", prevede almeno due fasi: la prima è il riconoscimento al diritto di arricchire uranio e la seconda l'attuazione di misure per assicurare che il programma atomico di Teheran sia solo pacifico in cambio di allentamenti delle sanzioni internazionali. Un segno di come si pensi già alla seconda fase è dato dalla presenza di un esperto di sanzioni nella delegazione statunitense a Ginevra. Di disponibilità di Washington ad alleggerire le misure contro l'Iran aveva parlato ieri un funzionario dell'amministrazione Obama, sottolineando che prima Teheran deve fare la sua parte. Di questa prospettiva non vuole invece sentir parlare Israele che, con una linea messa a punto ieri dal Gabinetto di sicurezza del premier Benyamin Netanyahu, si oppone a qualsiasi arricchimento dell'uranio iraniano dato che questo procedimento avvicina Teheran alla bomba atomica. L'incontro bilaterale Usa-Iran. Il Dipartimento di Stato americano ha definito "utile" il colloquio tra il vice ministro Wendy Sherman e il collega iraniano Aragchi. Un incontro che conferma il clima di disgelo instauratosi dopo l'elezione di Rohani. Basti pensare che un bilaterale di questo tipo a margine dei negoziati tra la Repubblica islamica e il 5+1 era avvenuto solo nel 2009. "Siamo ansiosi di continuare a discutere negli incontri di domani con tutto il 5+1", ha detto una fonte anonima della delegazione Usa. Argomenti iran nucleare iraniano nucleare stati uniti - usa 
Chissà quando impareremo la lezione e ci renderemo conto che le partite vanno sempre affrontate con il massimo impegno, con il piglio giusto. Non è neanche una questione di obiettivi. Noi ne avevamo uno fondamentale - guadagnarci il ruolo di testa di serie al Mondiale - l'Armenia sapeva di non poter chiedere nulla a questa partita. Solo che, come spesso accade, come spesso ci accade, quando tutto ci sembra facile, finiamo per perderci, aspettando così che il risultato arrivi per definizione. E invece il risultato stavolta non è arrivato: l'Italia è andata due volte in svantaggio con l'Armenia e al massimo è stata capace di recuperare. Ma ciò che colpisce è che alla fine sono stati i nostri avversari a provarci, gli azzurri sono rimasti lì, con la stessa marcia, con lo stesso ritmo. Certo, non è il caso di fare processi, di esagerare con le critiche con una squadra che comunque ha centrato la qualificazione con largo anticipo. Però è innegabile che Prandelli dovrà lavorare sulla testa, e non solo, di questa Italia. Ed è importante che il campionato offra indicazioni importanti. Già, torna infatti un campionato che potrà essere molto utile per verificare, controllare, lo stato di grazia di Francesco Totti, che potrebbe offrire un contributo tecnico e di personalità. Torna un campionato che al di là di un Roma-Napoli capace di mettere di fronte i due protagonisti del primo gol azzurro, costruito sull'asse Insigne-Florenzi, dicevamo un campionato che riserverà altre emozioni nella sfida tra Fiorentina e Juve e la possibilità di aggiungere altre certezze al pieno rientro di Giuseppe Rossi, che serve molto a questa squadra. Perché non si può pensare, e non è giusto, che tutto il peso dell'attacco sia su Balotelli. Ma è anche un campionato, quello che bussa alla porta, che ci aiuterà a tenere alta la tensione e ci confermerà che solo attraverso la competitività si può pensare di andare avanti. E al di là del ruolo di testa di serie, permetterà all'Italia di presentarsi al Mondiale da protagonista. Cosa che succederà, su cui non abbiamo troppi dubbi, perché la prima vera grande avversaria dell'Italia è proprio l'Italia. E' storia, e la storia si è ripetuta anche con l'Armenia: quando pensiamo che tutto sia facile, sia troppo facile, finiamo per perderci e per scivolare su qualche buccia di banana. Ma al Mondiale, per di più in Brasile, non avrebbe senso presentarsi, neppure per dieci minuti, con la superficialità che ha accompagnato per lunghi tratti l'Italia con l'Armenia. Argomenti nazionale italia 
NAPOLI - "Voi parlate male, io faccio gol". Con una battuta ironica e polemica a fine partita Mario Balotelli riaccende le discussioni nate dopo il suo tweet in cui aveva risposto con un "questo lo dite voi" a chi lo definiva un simbolo anticamorra. Una nota stonata come la prestazione degli azzurri che ora dovranno attendere i risultati di Colombia e Uruguay per sapere se potranno essere teste di serie ai Mondiali. ASTORI DIFENDE BALOTELLI - Ci prova Davide Astori a difendere il milanist: "Oggi il gol che ha evitato la sconfitta è stato di Mario Balotelli che, oltre alla rete, ha giocato un grande secondo tempo. Ha dimostrato tutto il suo talento, non era al 100%, ma ha dimostrato che è l'attaccante più forte d'Italia. Si gioca molto sul Balotelli bad-boy e anche lui è stufo di queste situazioni, è normale che poi ci possa restar male". Il difensore del Cagliari spiega così il deludente 2-2: "Soffriamo le partite meno importanti, lo sappiamo, dobbiamo lavorarci e lo stiamo facendo". FLORENZI: DEDICATO A MIO PADRE - Alessandro Florenzi, tra i più positivi, recrimina: "Per me il risultato è bugiardo. Non siamo partiti come volevamo, purtroppo abbiamo preso subito questo gol, ma siamo stati bravi a riprendere in mano il gioco. Abbiamo provato a fare la prestazione che tutti si aspettavano però non è venuta la vittoria e siamo dispiaciuti per questo". Sul passaggio pennellatogli da Lorenzo Insigne, aggiunge: "Ha visto il movimento che ho fatto e dal genio che è me l'ha messa sulla testa". Poi sul gesto di mettersi il dito come un baffo per festeggiare la segnatura, spiega: "Era per mio padre che stava sugli spalti ed ha dei baffi grandi. Era dedicato a lui". INSIGNE: MI E' MANCATO SOLO IL GOL - Anche Insigne sognava di festeggiare in maniera diversa la sua prima in maglia azzurra davanti al proprio pubblico: "Mi è mancato solo il gol. Ma sono molto contento per la gente che mi ha acclamato. Noi giovani ci impegniamo sempre per conquistare la fiducia del ct, finq uando saremo chiamati, daremo il massimo per questa maglia. L'imbattibilita'? Dà fiducia ai portieri e ai difensori. Siamo scontenti per il risultato ma l'importante è non aver mollato e aver dato tutto sino alla fine". MARCHETTI: PRESI DUE GOL EVITABILI - Sperava in un'altra serata anche Federico Marchetti, che aveva l'onore di sostituire Buffon: "Abbiamo subito due gol evitabili e lavoreremo su questo. Però è riduttivo di parlare di problema solo difensivo, è di tutta la squadra. Abbiamo fatto molta fatica all'inizio, loro pressavano alti e non siamo mai riusciti a proporre il nostro gioco, soprattutto da dietro con errori di impostazioni. Peccato, perché nella ripresa abbiamo reagito e creato molte occasioni da gol, tanto che il pareggio ci va stretto". Argomenti nazionale italia mario balotelli Leggi i commenti I commenti dei lettori 
NAPOLI - San Paolo ora pro nobis. No, da molti anni, sedici oramai, il santo patrono dello stadio partenopeo volge le spalle al successo della Nazionale. Anche con una tosta Armenia l'appuntamento con il ritorno alla vittoria azzurra perduta con la Russia è stato rinviato. Quella di Prandelli sembra essere diventata l'Italia delle rincorse. Un comune denominatore, andare sotto e rimontare. Per vincere come con i cechi, per pareggiare, in Danimarca e con gli armeni. Così l'Italia che volerà in Brasile non sarà testa di serie (azzurri penalizzati dalle vittorie di Colombia e Uruguay, a meno che Cavani e compagni non perdano lo spareggio con la Giordania...): la Nazionale scivola al nono posto, a pari punti con l'Olanda e dietro a Spagna, Argentina, Germania, Belgio, Colombia, Svizzera, Uruguay, Brasile. Prandelli è esplicito: è un fatto che non interessa più di tanto. "Agli Europei siamo partiti dietro e poi...". DISTRAZIONE INIZIALE - C'è voglia di festa nella stragrande maggioranza del San Paolo, una voglia di festa non rispettata agli inni nazionali da una minoranza e neppure dall'atteggiamento svogliato degli azzurri in avvio. Fatica a trovare gli spazi, soprattutto a centrocampo, quest'Italia. E così Movsisyan, unica punta di una formazione infarcita di centrocampisti e predisposta agli inserimenti da centrocampo, ha spazio e tempo per sfidare i difensori per nulla schermati dalla mediana. Lo si capisce subito, l'Armenia, che ha fisicità e compattezza, affonda a sinistra ma la difesa libera in affanno poi, solo pochi istanti dopo, passa grazie a un erroraccio di Aquilani che mette le ali a Movsisyan, tiro dall'ala destra, secco e nell'angolino opposto. Bonucci è una furia, Prandelli non è da meno. L'Italia allora si mette quantomeno a pressare sulla trequarti, dove l'Armenia, predisposta a giocare di rimessa, mostra i suoi limiti in costruzione. Così l'Italia risale la china, sistemando le distanze tra reparti, spingendo in particolare a destra con un lucidissimo Abate. Non perviene invece sul lato opposto Pasqual, ma c'è lo zampino del velenoso Ozbiliz, mister utility, capace di fare il terzino, l'ala, il mediano e forse anche di lavare la divisa d'ordinanza. A quelle latitudini però, l'Italia vanta Insigne. Il piccoletto canticchia tra sè e sè "sta luntano da stu core"... perché mette la sua arte al servizio del match. Pienamente. Quando sale in cattedra, l'Italia mette i brividi all'Armenia con un palo dalla lunga distanza poi la raggiunge grazie a un pezzo di bravura del maradonino (per dimensioni) che in area tiene in surplace il malcapitato rivale diretto, alza lo sguardo e da fermo sistema il pallone sulla testa di Flo Flo Florenzi. Stacco e facile 1 a 1 all'altezza del dischetto del rigore. Ma il ruolo dell'alzatore da pallavolo sta stretto a Lorenzino di mammà. Che offre due pezzi di bravura, stop improvviso e giravolta poi tiro in diagonale, ravvicinato. Palla fuori a portiere battuto. E ancora: piattone al volo su assist di Abate, Berezovsky al bar, ma palla ancora fuori di un nulla. ANCORA SOTTO - L'Italia spinge in avvio per evitare la partenza falsa precedente. L'Armenia si abbottona e copre bene gli spazi. E riparte. Dopo nove minuti un Osvaldo in buona forma lascia il posto a Balotelli, accolto da un'ovazione. Funziona l'accoppiata Mario-Insigne, il napoletanino continua ad alimentare il suo duello a distanza con Berezovsky, al 13' cerca un diagonale stretto, ma il portiere intuisce e mette in angolo. Per taluni minuti l'Armenia sembra in procinto di soccombere, Prandelli cerca allora forze nuove inserendo Candreva per Florenzi, non è che la mossa dia più qualità offensiva. Dopo essere stata alle corde per taluni minuti, anzi, l'Armenia approfitta di un'Italia lunga per ripartire, l'Italia gioca con continui lanci in verticale, Pirlo cerca Balotelli e trova Berezovsky che legge bene la situazione e disinnesca sul più bello la forza d'urto del centravanti. Sfida apertissima insomma: e Armenia a sfruttare, minuto 25, una paperissima di Marchetti, uscito fuori tempo su azione d'angolo. Mkhitaryan sa fare anche il centravanti, s'inventa un'azione alla Lewandoski (suo compagno nel Borussia) e di testa insacca l'1 a 2. Prandelli gioca la carta Rossi, sbilanciando ancora di più la squadra, ma è una genialata di Pirlo, tocco no look al volo in verticale, per Balotelli, pallonetto a scavalcare Berezovsky, a valere il 2 a 2. Super Mario è scatenato: prima scarica un gran destro su punizione chiamando il portiere a una deviazione bassa, in angolo; poi - con l'Armenia che cerca il risultato ad effetto inserendo altre due punte, Sarkisov e il naturalizzato Marcos - si produce in un devastante assolo tra le maglie bianche, portando palla dal centrocampo fino in area per scaricare di poco fuori un diagonale ben effettuato. E' l'ultimo acuto azzurro di una serata di festa armena. Azzurri al mondiale, avversari fuori ma a testa altissima. I migliori: Pirlo, Balotelli e Insigne tra gli azzurri; Mkhitaryan, Ozbiliz e Movsisyan tra gli ospiti. ITALIA-ARMENIA 2-2 (1-1) Italia (4-1-4-1): Marchetti; Abate, Bonucci, Astori, Pasqual; Pirlo; Florenzi (Candreva dal 62'), Aquilani (Rossi dal 73'), Montolivo, Insigne; Osvaldo (Balotelli dal 54')  A disp: Sirigu, Chiellini, Balzaretti, Giaccherini, Thiago Motta, Poli, Diamanti, Cerci, Gilardino.   All. Prandelli Armenia (4-4-1-1): Berezovski; Haroyan , Mkoyan, Arzumanyan, Hayrapeyan (Hovhannisyan dal 63'); Ozbiliz (Sarkisov dal 79'), Yedygaryn (Marcos P. dal 90'), Mkrtchyan, Ghazaryan; Mkitaryan, Movsisyan   A disp: Kasparov, Aleksanyan, Avagyan, Manoyan, Malakyan, Dashyan.   All. Minasyan Arbitro : Oliver (Ing) Reti : 5' Movsisyan; 24' Florenzi. 70' Mkhitaryan; 76' Balotelli. Ammoniti : Pasquakl e Haroyan. Recupero : 1' e 3'. Argomenti nazionale italia alessandro florenzi mario balotelli Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
ROMA - L'Europa promuove ai Mondiali altre 4 rappresentanti: i campioni in carica della Spagna, l'Inghilterra, la Russia e la Bosnia. Vanno ai playoff, dopo Croazia e Svezia, anche Portogallo, Grecia, Ucraina, Francia, Romania e, per la prima volta nella sua storia, l'Islanda. Le grandi deluse della serata sono la Danimarca, che è risultata la peggiore delle nove seconde, malgrado il 6-0 rifilato a Malta, e la Turchia che resta a casa, sconfitta 0-2 a Istanbul dall'Olanda. LA SPAGNA RESPINGE LA FRANCIA - Alla Spagna bastava non perdere in casa con la Georgia, ha liquidato la pratica con un gol per tempo (Negredo e Mata). Alla Francia nulla è servito piegare per 3-0 (Ribery, aut. Toivio e Benzema) la Finlandia. Dovrà comunque disputare il playoff. INGHILTERRA, MISSIONE COMPIUTA - L'Inghilterra aveva un solo risultato a disposizione a Wembley contro la Polonia. E non ha fallito l'obiettivo tre punti realizzando un gol per tempo grazie agli inossidabili Rooney (41') e Gerrard (88'). Respinto anche l'ultimo vano tentativo di sorpasso dell'Ucraina, vanamente vittoriosa per 0-8 a San Marino. CAPELLO, OBIETTIVO RAGGIUNTO - Alla Russia di Capello serviva un punto in Azerbaigian per mettersi al riparo dalla possibile rimonta del Portogallo, vittorioso per 3-0 sul Lussemburgo, lo ha fatto con il minimo sforzo. Avanti dopo appena 16′ con Shirokov, si è rilassata, in vantaggio anche di un uomo (espulso al 73' Medvedyev), e si è fatta raggiungere solo al 90' da Jevadov. BOSNIA NELLA STORIA, GRECIA RIMANDATA - La Bosnia era obbligata a vincere in Lituania e lo ha fatto in maniera chirurgica: 0-1 con rete al 68' di Ibisevic. La Grecia, pur arrivata a pari punti (25) grazie al 2-0 al Liechtenstein sarà costretta a disputare gli spareggi per colpa della peggior differenza reti (+8 contro +24). TURCHIA KO, ROMANIA IN FESTA - L'Olanda, in corsa per un posto da testa di serie al Mondiale, non ha fatto sconti alla Turchia chiudendo il proprio girone imbattuta. La squadra di Terim doveva vincere, ha perso 0-2 (reti di Robben e Sneijder) consentendo di far festa alla Romania che vola al playoff grazie al successo per 2-0 sull'Estonia targato Marica (doppietta). ISLANDA, STORICO PLAYOFF - L'Islanda non ha fallito l'appuntamento con la storia. Per la prima volta giocherà un playoff d'accesso ad una fase finale. A Oslo ha a lungo giocato con l'orecchio rivolto a Berna con la speranza che la Slovenia non vincesse e dopo la notizia dell'1-0 finale della Svezzera (rete di Xhaka al 74') ha potuto esultare per l'1-1 ottenuto contro la Norvegia (rete di Sigthorsson al 12' e pari dei padroni di casa con Braaten al 30'). BRILLA LA GERMANIA, IN GOL BASTA - Tra gli altri risultati della serata, prestigioso successo in rimonta (3-5 con tripletta di Schurrle) della Germania in Svezia e pari a sorpresa del Belgio (1-1) con il Galles. C'è anche lo zampino del laterale dell'Udinese Basta nel 5-1 della Serbia alla Macedonia. Non è bastato, invece, a Montenegro una doppietta di Jovetic per evitare una figuraccia in casa (2-5) contro la modesta Moldova. Leggi i commenti I commenti dei lettori 
NAPOLI - Prandelli, il bicchiere è sempre mezzo pieno e mezzo vuoto... ma il ct stavolta sembra porre l'accento su quello che gli è piaciuto. "Ho visto giocatori che non hanno mai mollato, sotto il profilo del temperamento sono contento". L'analisi: "Quando arrivi alle ultime gare del torneo pensi che possa bastare poco, invece se non ci metti attenzione e intensità, diventa difficile con chiunque. Siamo partiti malissimo, sotto ritmo, giocando venti minuti imbarazzanti. Poi abbiamo trovato profondità e da lì abbiamo disputato una buona paritta. Nella ripresa abbiamo regalato un gol da angolo, compromettendo tutto". L'Italia guarda in direzione Brasile... "Sì un pensiero è rivolto al mondiale. Il mio compito è quello di dare giudizi, il calcio è spietato, anche stasera volevo vedere indicazioni, anche sulla base di quello che ho visto stasera deciderò". L'Italia rischia di non essere testa di serie... "Ma cosa importa? Anche agli Europei non eravamo testa di serie, quello non conta. Conta invece che dobbiamo sempre dare il massimo, anche nelle gare che contano meno". Occhi puntati su Balotelli. "E' stato bravo. Ci ha messo molta voglia, aveva la giusta cattiveria agonistica. Mi è piaciuto". E i giovani venuti dall'Under come li ha visti? "Anche loro fanno parte di un gruppo, anche loro verranno valutati e poi farò le mie scelte. Hanno fatto bene. Lorenzo (Insigne ndr.) è stato sfortunato in talune occasioni, ma ha qualità e personalità. Ha fatto una grande partita". Argomenti nazionale italia cesare prandelli Leggi i commenti I commenti dei lettori 
