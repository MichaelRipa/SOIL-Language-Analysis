ROMA  - Si avvicina la data del rientro in campo per Miroslav Klose: il bomber della Lazio si è sottoposto al terzo e ultimo controllo medico a Monaco di Baviera, dal professor Muller Wohlfahrt, e l'esito degli esami è stato positivo. Il 34enne attaccante sembra aver completamente superato l'infortunio al legamento collaterale del ginocchio destro e, salvo complicazioni, tornerà ad allenarsi con il gruppo dalla prossima settimana. "Potrebbe essere a disposizione già contro il Catania", anticipa il medico sociale biancoceleste, Stefano Salvatori. SALVATORI: "DISPONIBILE GIA' PER IL PROSSIMO TURNO" - ''Ci sono buone notizie, Klose ha appena finito il controllo sia a livello clinico che strumentale - ha detto il Salvatori a Lazio Style Radio - domani tornerà in Italia e potrà già iniziare a correre. Il suo lavoro sarà basato sulla corsa settimanale, incrementando l'intensità con cambi di direzione verso il weekend. Se tutto andrà bene, come credo, da lunedì potrà riprendere il lavoro con la palla ed essere già a disposizione del tecnico Petkovic per la partita con il Catania''. ACCERTAMENTI PER MAURI E BIAVA - Situazioni ancora da valutare, invece, sono quelle che riguardano il capitano Stefano Mauri e il difensore Giuseppe Biava. I due biancocelesti saranno sottoposti ad accertamenti strumentali nella giornata di martedì. Per il centrocampista brianzolo, Salvatori ha parlato di una ''problematica di sovraccarico posturale in altre zone'', legata al problema alla caviglia''; Biava, invece, soffre per "un problema all'articolazione dell'anca che si porta da tempo''. Argomenti serie a ss lazio miroslav klose Leggi i commenti I commenti dei lettori 
NEW YORK - In occasione del Nowruz, il nuovo anno iraniano, il presidente Usa, Barack Obama, rivolge gli auguri al popolo dell'Iran, ma soprattutto indirizza un appello al governo di Teheran affinchè intraprenda "immediati e significativi passi" per ridurre la tensione sul suo programma nucleare, offrendo una chance all'apertura d'una stagione nuova. Lo fa in un videomessaggio in cui prova a rilanciare una sorta di dialogo diretto con gli iraniani, giusto alla vigilia di una delicata visita in Israele. Appena pochi giorni fa, Obama aveva detto in un'intervista a una televisione israeliana che "ci vorrà un anno o poco più" prima che l'Iran abbia la bomba nucleare", avvertendo che gli Usa non avevano alcuna intenzione di permettere di "andarci così vicino" e che "tutte le opzioni restano sul tavolo". Nel video-messaggio diffuso oggi dalla Casa Bianca, il presidente ricorre tuttavia a un tono più sfumato. Ricorda di aver fatto sempre gli auguri agli iraniani per il Nowruz sin da quando è presidente, e allo stesso tempo di aver offerto da allora "al governo una chance: se è pronto a far fronte ai suoi doveri internazionali, ci potrebbero essere un nuovo rapporto tra i nostri due Paesi, e l'Iran potrebbe iniziare a tornare nel suo giusto posto nella comunità delle Nazioni". "I leader iraniani dicono che il loro programma nucleare e per la ricerca medica e per l'elettricità", ma finora, "non sono stati capaci di convincere la comunità internazionale", afferma Obama, ricordando "le serie e crescenti preoccupazioni nel mondo sul programma nucleare iraniano, che minacciano la pace e la sicurezza nella regione e oltre". "E' giunto il momento - prosegue il presidente americano - che il governo dell'Iran intraprenda immediatamente passi significativi per ridurre la tensione e per lavorare a una soluzione a lungo termine della questione nucleare", per la quale "il mondo è unito", mentre "l'Iran è isolato". Proprio in questi giorni sono in corso a Istanbul colloqui a livello di esperti fra Iran e potenze del 5+1 sulla questione del controverso programma nucleare iraniano. Teheran ed il gruppo  - formato da Usa, Gran Bretagna, Francia, Russia, Cina e Germania (5+1) - avevano concordato di tenere questo incontro al round negoziale di Almaty tenuti il 26 e 27 febbraio, dove era stato deciso un altro incontro ad alto livello il 5 e 6 aprile. Ancora una volta, nel messaggio di oggi Obama rimarca che "gli Stati Uniti preferiscono risolvere la questione pacificamente, attraverso la diplomazia" e, "se come i leader iraniani affermano, il loro programma nucleare è per scopi pacifici, questa è la base per una soluzione pratica". Il presidente si è fermato qui, nel messaggio, ma certo il suo spiraglio richiede una risposta in tempi non lunghi. Poichè, come ha detto alcuni giorni fa il suo segretario di Stato John Kerry, per i negoziati, a giudizio degli Usa, "c'è un lasso di tempo che non è infinito". Argomenti nucleare iran nucleare iraniano stati uniti - usa barack obama 
CREMONA - Almir Gegic non crolla. Nelle otto ore di confronto con il suo grande accusatore, l'ex difensore del Piacenza Carlo Gervasoni, lo 'zingaro', così definito nell'inchiesta sul calcioscommesse-bis, ha respinto ogni imputazione nei suoi confronti. Nel faccia a faccia voluto dal procuratore di Cremona, Roberto di Martino, Gegic, unico rimasto ancora in carcere dopo la sua decisione di costituirsi a seguito di oltre un anno di latitanza, ha risposto piccato al suo accusatore (''Tu mi vuoi rovinare'') dopo che Gervasoni ha rivelato qualche altro qualche particolare: ''Dopo le combine di Lazio-Genoa e Lecce-Lazio disse, davanti a me, a Ilievsky (altro 'zingaro', ancora latitante ndr ): arriveremo alla Champions"). GEGIC HA PAGATO PER LAZIO-GENOA E LECCE-LAZIO - Gervasoni ha ribadito di essere a conoscenza ''di contatti precedenti a Lazio-Genoa via Skype tra Gegic e Ilievsky e l'ex calciatore Alessandro Zamperini al fine di raggiungere il capitano della Lazio Stefano Mauri, di incontri successivi con Gegic a Cernobbio e di 20mila euro ricevuti da lui e Zamperini per la loro intermediazione". Quindi ha raccontato che "Gegic aveva investito 400mila euro per Lecce-Lazio", altra partita nel mirino dell'inchiesta. GEGIC VUOL COPRIRE IL GRUPPO DI SINGAPORE - Gegic ha minimizzato, dando la sensazione di voler coprire il potente gruppo degli scommettitori di Singapore al vertice delle scommesse clandestine. Esattamente il motivo per cui il gip di Cremona Guido Salvini, nei giorni scorsi, gli aveva negato la scarcerazione ("Il calciatore ha, sin dall'inizio, operato la scelta di 'coprirè con una versione del tutto falsa o comunque ampiamente circoscritta, gli argomenti più 'sensibilì per l'indagine e cioè la manipolazione delle partite di Serie A e il ruolo del gruppo di Singapore. Il tutto per ottenere il massimo vantaggio con il minimo danno per sè e per gli altri associati", la motivazione, ndr). "Anche a fronte di dati documentali inoppugnabili ha smentito", ha detto un investigatore. Leggasi intercettazioni, pedinamenti, riscontri sulle celle telefoniche che si aggiungono alle accuse di Gervasoni per il quale si profila una richiesta di patteggiamento. NOVITA' IN ARRIVO SUI DUE 'MISTER X' - Intanto novità dall'inchiesta potrebbero arrivare da un'informativa dello Sco della Polizia sui due 'Mister X'. Si tratta dei personaggi, di cui avevano parlato il titolare di agenzie di scommesse, Massimo Erodiani, e lo stesso Gegic, che avrebbero diretto il traffico di scommesse, anche legate alla Serie A, dall'hotel Una Tocq di Milano. Argomenti calcioscommesse lazio-genoa lecce-lazio carlo gervasoni Leggi i commenti I commenti dei lettori 
ROMA - Prosegue la serie delle confessioni di ciclisti che hanno fatto uso di doping. L'ultimo in ordine di tempo, il danese Rolf Sorensen, che ha ammesso sul sito politiken.dk: "Ho fatto uso periodico di Epo negli anni Novanta e, in alcuni casi, ho fatto ricorso al cortisone. Non ci sono scuse ma ho fatto quello che ho fatto per giocarmela alla pari con gli altri. Lo scorso anno mi è stato chiesto diverse volte del doping, ne sarei dovuto uscire pulito ma non è quello che è successo, la responsabilità è solo mia e chiedo scusa per la mia ammissione tardiva. Non farò nomi o accuse contro altri, non è nel mio stile. L'unica cosa che dirò è che, come tutto sappiamo oggi, non ero il solo". Professionista dal 1986 al 2002, Sorensen si è messo in luce per alcune vittorie in classiche come la Liegi-Bastogne-Liegi ('93), il Giro delle Fiandre ('97), la Parigi-Tours ('90), la Parigi-Bruxelles ('92 e '94) e la Milano-Torino ('93). Per lui anche due tappe al Tour de France (1994 e 1996) e quattro giorni in maglia gialla nell'edizione del '91, una tappa al Giro d'Italia e sei tappe e due classifiche generali alla Tirreno-Adriatico ('87 e '92). Per lui anche un argento olimpico ai Giochi di Atlanta '96 e tre medaglie iridate, un argento ('97) e due bronzi ('89 e '91). Sorensen ha esordito con la Fanini da pro nel 1986, poi i passaggi all'Ariostea, alla Carrera Jeans-Tassoni e alla GB-MG Maglificio prima dell'approdo alla Rabobank nel '96, dove è rimasto cinque anni. Poi gli ultimi due anni della carriera tra CSC-Tiscali e Landbouwkrediet-Colnago. Argomenti ciclismo doping Leggi i commenti I commenti dei lettori 
L'edilizia va sempre peggio: non c'è alcun segnale di ripresa per i primi sei mesi del 2013, calano il fatturato e l'occupazione e i ritardi nei pagamenti raggiungono livelli mai registrati. È quanto denuncia l'Ance Piemonte. Come accade ogni sei mesi, l'associazione dei costruttori ha sondato gli umori della categoria sulla prima metà di quest'anno. E ha scoperto che il pessimismo tra i protagonisti del settore edile è aumentato ancora. Il 65 per cento delle aziende prevede infatti una diminuzione del giro d'affari, contro il 5,9 che al contrario conta di far lievitare i ricavi. La situazione è dunque in peggioramento, visto che la rilevazione sul semestre precedente parlava di un 60 per cento di pessimisti e di un 6,9 di ottimisti. La conseguenza è che pochissime realtà intendono assumere nuovi addetti: pensa di farlo appena il 3,3 per cento delle imprese edili piemontesi, contro il 44 per cento che sta invece prendendo in considerazione la possibilità di sforbiciare sui costi del personale. Del resto, manca il lavoro e quello che c'è sta per finire, infatti l'Ance Piemonte segnala un portafoglio ordini medio in discesa dai 9,1 mesi della scorsa indagine agli attuali 8,6. Gli investimenti? Da questo punto di vista c'è un po' più di speranza nel 2013: l'82,6 per cento dichiara di non averne in programma nei prossimi sei mesi, quota che era all'86,7 nel secondo semestre del 2012. Eppure, lamenta il presidente dell'Ance Piemonte, Giuseppe Provvisiero, "il nostro settore è l'unico motore in grado di riaccendere l'economia e di favorire rapidamente la crescita a livello regionale e nazionale. Purtroppo però, come previsto, i primi mesi del 2013 continueranno a essere molto difficili per l'edilizia piemontese". Ecco perché adesso i costruttori guardano al nuovo Parlamento in cerca di un segnale: "Le nostre puntuali azioni cardine condivise dalle parti politiche sono fondamentali per invertire la rotta: bisogna escludere dal patto di stabilità interventi per la sicurezza, investire su scuole ospedali e infrastrutture strategiche, riattivare il circuito del credito a famiglie e imprese, rilanciare le città. Soprattutto, occorre pagare le imprese". Sì, perché negli ultimi mesi i pagamenti paiono essere diventati un optional. L'associazione dei costruttori piemontesi segnala "attese che raggiungono livelli mai registrati negli ultimi dieci anni". Si parla di 120 giorni se a saldare le fatture è un privato (il dato di fine 2012 era di 115), e di 169 giorni se il committente è un ente pubblico. Un dato, quest'ultimo, che era fermo a 151 giorni fino a sei mesi fa. Così i costruttori a loro volta prendono tempo, ma non nella stessa proporzione: se nella seconda metà dello scorso anno coprivano gli arretrati con 78,1 giorni di ritardo, ora lo fanno con 78,4. "I dati confermano già da tempo il perdurare del ciclo negativo per il settore delle costruzioni in Piemonte, senza alcun segnale positivo", sottolinea il presidente del Centro studi dell'Ance regionale, Filippo Monge. E spiega: "Le conseguenze non sono solo economiche ma anche sociali, perché coinvolgono le famiglie e rischiano di sopprimere un intero settore industriale che rappresenta un traino per l'economia". Dice Monge che "ciò che ci spaventa maggiormente è il perdurare di gravissimi problemi, come i ritardati pagamenti e l'accesso al credito". Ecco perché Provvisiero non usa mezzi termini: "Con noi la politica si è impegnata su una lunga serie di temi: ora è il momento di agire". Argomenti costruttori ance piemonte 
