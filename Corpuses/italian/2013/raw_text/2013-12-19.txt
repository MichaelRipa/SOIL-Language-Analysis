None Leggi i commenti I commenti dei lettori 
None Leggi i commenti I commenti dei lettori 
"MODESTO ma audace, liberale e amante del divertimento, è l'Uruguay il paese dell'anno''. Con queste parole la rivista britannica The Economist ha incoronato lo Stato sudamericano come nazione simbolo del 2013. Il merito della ribalta va al presidente Josè Pepe Mujica (Frente Amplio) eletto nel 2010. Ex combattente nel gruppo di estrema sinistra dei Tupamaros durante la dittatura militare, ha sconvolto la politica internazionale con decisioni importanti e simboliche, come quella di cedere il 90% del suo stipendio allo Stato, dichiarando che ciò gli rimane gli è sufficiente per vivere. Ha legalizzato le unioni omosessuali (aprile 2013) e presto consentirà allo Stato di produrre e vendere marijuana per abbattere il mercato nero. IL REPORTAGE La rivoluzione di "Pepe" Mujica ''Avremmo potuto scegliere il Sud Sudan, che ha aumentato il suo Pil del 30%, o l'Estonia, che ha il debito più basso di tutta l'Unione Europea. O la Turchia, dove decina di migliaia di persone hanno protestato contro il governo Erdogan. Ma il criterio fondamentale per eleggere il miglior paese è stato capire se le innovazioni attuate, imitate, potessero essere utili al resto del mondo''. Così recita l'articolo della rivista britannica che per la prima volta ha eletto un paese simbolo. Le unioni gay hanno senza dubbio aumentato il benessere sociale senza costi finanziari, mentre la produzione e legalizzazione della cannabis, eliminando lo spaccio e la detenzione, distruggerà - secondo quanto affermato da Mujica - almeno parte del mercato nero. Il governo di Montevideo ha sempre espresso una certa lungimiranza, basti pensare che è stato uno dei primi al mondo a consentire il divorzio, nel 1913. Ma la rivoluzione dal basso di Mujica in un momento di crisi internazionale e corruzione dilagante ha una risonanza nuova. E fa sperare in una ricerca di identità nazionale che possa oltrepassare i confini delle pampas e ispirare Europa e Usa. Ed è evidente che le scelte portate avanti dal presidente rappresentano la possibilità di un passo avanti globale, un esempio di virtù e civiltà. Un'audacia modesta, per riprendere l'ossimoro della rivista. E se il Times aveva scelto Papa Francesco che deve i suoi natali a Buenos Aires come uomo dell'anno, il Cono Sur continua a scalare le classifiche. Argomenti uruguay america del sud josè mujica 
Il Comune di Napoli e i coordinamenti delle associazioni cittadine antiracket e antiusura propongono una nuova campagna per incoraggiare i cittadini: da venerdì 20 dicembre, saranno affissi manifesti nei quartieri Vomero, Pianura, Ponticelli, Centro storico, Piazza Municipio. Sempre nell'ambito della campagna, per tutti i cittadini che vogliono sostegno e aiuto, è possibile contattare il seguente numero: 366 99 67 105. Ad ottobre infatti, presso il Maschio Angioino, si è tenuta l'assemblea napoletana antiracket e antiusura, anteprima dell'assemblea nazionale programmata per i primi mesi del 2014. Con l'assemblea napoletana è stato fatto il punto in merito alle iniziative no profit attive nella prevenzione e nel contrasto al racket e all'usura e gli eventuali interventi correttivi da proporre alla prossima assemblea nazionale. In occasione dell'incontro di ottobre, nell'ambio dell'azione sinergica di istituzioni, associazioni e cittadini, è stata proposta questa campagna, che ha inizio venerdì 20, promossa da Comune e associazioni. "Il Comune di Napoli - si legge in una nota - è da tempo impegnato in un'intensa attività di lotta al racket e all'usura, anche con l'apporto del referente del sindaco in materia, Anna Ferrara, già presidente dell'Associazione dei commercianti di Ponticelli. Al fine di evidenziare l'impegno di quanti sfidano la criminalità organizzata ed incoraggiare chi non ha ancora trovato la forza di spezzare il giogo della sudditanza psicologica ed economica ai fenomeni estorsivi, sono state messe in campo una serie di azioni, tra cui la promozione e il sostegno della nascita di associazioni antiracket e antiusura sul territorio; la creazione di una sorta di circuito 'preferenziale', in relazione ad alcune tipologie di affidamenti di lavori, servizi e forniture dell'ente locale, per coloro che denunciano i reati di estorsione; l'apertura, sul territorio cittadino, di sportelli antiusura e antiracket". Argomenti antiracket 
ROMA - Il primo commento è affidato a Twitter: "Finita ora sessione Consiglio europeo. Approvata Banking Union. Per tutelare risparmiatori e evitare nuove crisi. Buon passo verso Ue più unita". Così il presidente del Consiglio Enrico Letta annuncia intorno alle 23.30 l'approvazione da parte del vertice Ue dell' accordo sull'Unione bancaria raggiunto all'Ecofin. Poi, al termine della prima giornata del Consiglio europeo a Bruxelles, il premier sintetizza il senso dell'intesa: "Se ci fosse stata quattro anni fa, l'Europa non avrebbe buttato miliardi per salvare le banche. Si tratta di un compromesso, ma guardiamo al bicchiere mezzo pieno". La valutazione di Letta è quindi positiva: "A me sembra che si sia scritta una pagina importante verso una maggiore integrazione europea. Siamo contenti, siamo soddisfatti. Purtroppo lo si è fatto soltanto adesso e sull'onda della crisi, però è un passo avanti importante". L'accordo rappresenta senza dubbio "un compromesso. Noi avremmo voluto fare qualche passo avanti in più, è un compromesso perché qualcun altro avrebbe voluto fare dei passi in meno, quindi si è trovato un punto di intesa che fa sì che il bicchiere sia mezzo pieno". Il "punto centrale" per il presidente del Consiglio è "la mutualizzazione del fondo" di risoluzione, che sancisce "un principio più europeo di solidarietà". La mutualizzazione "vuol dire che non è una cosa che ogni paese si vede con i suoi fondi nazionali", un principio "che farà funzionare il meccanismo. Ovviamente quello che non funziona è il periodo di dieci anni" di transizione prima dell'entrata in vigore effettiva del fondo. Letta si augura che alla fine non occorrano dieci anni per trovare l'accordo ma molto meno. Molto soddisfatto anche il presidente Ue Herman Van Rompuy: "L'Unione bancaria è il più grande passo in avanti dalla creazione dell'euro". Dal canto suo, il presidente francese Francois Hollande ha sottolineato che l'intesa "è stata possibile perché Francia e Germania hanno lavorato insieme" e che "l'Europa ha fatto più passi avanti in questi ultimi 18 mesi che negli ultimi dieci anni". I leader Ue riuniti a Bruxelles non si sono occupati soltanto di Unione bancaria. Van Rompuy ha tra l'altro annunciato che l'Unione si è data più tempo, fino al Consiglio europeo dell'ottobre 2014, per decidere in merito a quelli che nelle conclusioni del vertice vengono definiti "partenariati per la crescita, l'occupazione e la competitività", ovvero la creazione di incentivi finanziari per quei Paesi che si impegneranno volontariamente a realizzare le riforme strutturali necessarie. Su questo tema Berlino conferma la linea dura. "Se non vengono offerte riforme vincolate per contratto, non ho denaro da offrire. Dobbiamo mettere un carattere costrittivo nella governance, perché i Paesi si sentano legati" agli impegni assunti, dice anche oggi Angela Merkel ribadendo la volontà di arrivare agli "accordi contrattuali" che obbligano gli Stati alle riforme "necessarie per mantenere la competitività" in cambio di incentivi economici. Argomenti unione bancaria eurozona unione europea enrico letta 

None Leggi i commenti I commenti dei lettori 
Shopping napoletano nella strada dei presepi di San Gregorio Armeno, ieri, per Francesca Pascale, la fidanzata di Silvio Berlusconi. E tra gli acquisti, spicca anche il gruppo che raffigura lei, Silvio e il cane Dudù, tutti formato "pastore". Vestita di nero, grandi occhiali da sole, in compagnia di una sorella e di un'amica, la Pascale ha anche acquistato un gobbo portafortuna, detto Sciò Sciò: "Ce ne vogliono parecchi di gobbi dove sto io", avrebbe commentato la Pascale, scherzando, "anche per scacciare le malelingue". La compagna di Berlusconi ha anche ricevuto un regalo da uno degli artigiani dei presepi, Jenny Di Virgilio, una venditrice di taralli in abiti settecenteschi con sete di San Leucio. A San Gregorio è rimasta per circa quaranta minuti. Foto scattate solo dal suo fotografo e una richiesta per tutti: non chiamate la stampa. Addirittura prima del suo arrivo la scorta, che aveva richiesto agli artigiani "massima riservatezza" per la compagna dell'ex premier, ha "bonificato" i luoghi, facendo in modo che la visita si svolgesse al riparo da occhi sgraditi. Argomenti san gregorio armeno francesca pascale 
E' stato condannato, in primo grado con rito abbreviato, a sei anni di reclusione Fabrizio Cinquini, il medico di Pietrasanta arrestato per possesso di 227 piante di cannabis. Cinquini si è sempre difeso affermando di aver usato la cannabis per "uso di ricerca a fini terapeutici", per curare una malattia cronica di cui soffre. Il tribunale di Lucca lo ha condannato anche al pagamento di 30.000 euro e alla interdizione perpetua da pubblici uffici. Lo riferisce lo stesso medico che parla di una "grave sconfitta". Il tribunale ha anche revocato la misura degli arresti domiciliari "Ora posso muovermi sul territorio comunale", ha detto il medico. Cinquini farà ricorso contro la sentenza. Cinquini fu arrestato il 22 luglio scorso. I suoi avvocati, Claudio Miglio e Lorenzo Simonetti, avevano sollevato anche una questione di illegittimità costituzionale, per un contrasto della normativa sugli stupefacenti e gli articoli 3, 27, 25 e 13 della Costituzione, con riferimento alla circostanza che il loro assistito coltivava la cannabis per usarla a scopo terapeutico. "E' una sentenza incredibile", ha commentato il consigliere regionale Pd Enzo Brogi, promotore della legge toscana che per prima in Italia ha regolamentato l'accesso ai farmaci cannabinoidi. Argomenti cannabis medico cura condanna 
