TORINO - Pioggia di reti, errori, palpitazioni, salite e discese, impennate e paure. Nella giostra del gol, la Juve salva la pelle (2-2) ma soprattutto si ritrova con una classifica accorciata. Deve per questo ringraziare il Copenaghen, capace di battere in casa il Galatasaray che rimane il vero concorrente dei torinesi per il passaggio del turno, visto che il Real a quota 10 è già qualificato. Non molto, non pochissimo, e comunque bisogna accontentarsi dopo quattro partite e zero vittorie. E' stata una Juve diseguale, bella e veemente nel primo tempo, distratta e tentennante nel secondo, anche se orgogliosa e capace di riprendere per la coda un Real Madrid che l'aveva raggiunta e sorpassata, dopo essere passato in svantaggio. Il gioco abulico degli spagnoli, la loro esagerata accademia e il loro stucchevole (a tratti) tiki taka aveva forse illuso i campioni d'Italia: ma quando i blancos, nella circostanza vestiti d'arancione, hanno deciso di fare sul serio, cioè dal 45' in avanti, la notte juventina non è rimasta facile e felice come all'inizio pareva. Il risultato è giusto, il futuro sempre a rischio ma un po' meno oscuro, dal momento che il Galatasaray (4 punti), il Copenaghen (4) e la Juventus (3) sono strette in un solo punto, e hanno ancora due partite per raggiungere l'obiettivo. In particolare, i bianconeri giocheranno la prossima volta in casa contro i danesi, con goleada obbligatoria, e il 10 dicembre dovranno andare a prendersi la qualificazione a Istanbul, a meno che la squadra di Roberto Mancini non decida di togliersi di mezzo da sola. Insomma, l'ultimo posto attuale è provvisorio, e non vieta nessun traguardo, anche se la Juve potrebbe al massimo raggiungere gli ottavi di finale come seconda del suo gruppo: posizione che non promette nulla di buono nell'eventuale sorteggio, visto che le toccherebbe una prima. Discorsi, in fondo, abbastanza inutili dopo la gran notte contro il Real: la squadra di Ancelotti, in due gare, ha concesso ai bianconeri solo un punticino, rispettando un pronostico che la vuole superiore. Non c'è un abisso a dividere spagnoli e italiani, ma neppure un piccolo spazio. E domani ci prova il Milan a Barcellona, di nuovo Spagna-Italia, di nuovo possibili dolori atroci. Quelli che la Juve ha evitato, o solo rimandato (più probabile la prima). Argomenti champions league juventus fc Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
TORINO – ''Stiamo proseguendo la nostra crescita''. E' soddisfatto Carlo Ancelotti del punto strappato a Torino. Anche se non nasconde le difficoltà che ha incontrato il Real: ''Nel primo tempo il movimento ad allargarsi di Pogba e Marchisio ci dava fastidio, non abbiamo fatto adeguata pressione in mezzo e ci siamo un po' schiacciati all'indietro. E' andata molto meglio nella ripresa e si è visto. Dobbiamo soltanto essere più bravi a non perdere l'equilibrio durante alcune fasi della partita''. LA JUVE PASSERA' – Ancelotti fa i complimenti alla Juve e non vede problemi per la squadra di Conte in ottica qualificazione malgrado sia ultima in classifica. ''Deve vincere col Copenhagen e se giocherà come stasera non avrà problemi. E poi a Istanbul, anche se è un campo difficile, potrà far valere il proprio maggior tasso tecnico. Ha bisogno di un nostro favore contro i turchi? Quando giochiamo al Benabeu noi abbiamo sempre due obblighi: vincere e giocare bene…''. Argomenti champions league carlo ancelotti real madrid Leggi i commenti I commenti dei lettori 
None Leggi i commenti I commenti dei lettori 
ROMA - Buone notizie da Copenaghen per la Juventus. I danesi battono il Galatasaray di Roberto Mancini, tenendo apertissima la lotta per il secondo posto. Con questo risultato, i bianconeri ora sono da soli all'ultimo posto, ma una vittoria dei turchi avrebbe compromesso quasi definitivamente la qualificazione agli ottavi. Tra le big europee in campo, ottima prova del Manchester City in versione spagnola: Negredo e Aguero trascinano la squadra di Pellegrini che si qualifica per gli ottavi con due turni di anticipo. Con il minimo sforzo il Bayern Monaco passa a Plzen e stacca il biglietto per il turno successivo, mentre il Psg ottiene solo un pari casalingo contro l'Anderlecht. Fondamentale vittoria a Pireo dell'Olympiakos contro il Benfica e passaggio del turno molto vicino. Nessun gol, invece, tra Real Sociedad-Manchester United e Shakhtar Donetsk-Bayer Leverkusen. GIRONE A REAL SOCIEDAD - MANCHESTER UNITED 0-0 SHAKHTAR DONETSK - BAYER LEVERKUSEN 0-0 Nel girone A in due partite non si è visto nemmeno un gol. Nella sfida di San Sebastian, c'è andato vicino il Manchester United, che al 7° ha fallito un calcio di rigore con Van Persie. Nel finale espulso, per i Red Devils, il centrocampista belga Fellaini. Poche emozioni anche in Ucraina, con le due squadre che si sono equivalse. Grande battaglia, dunque, in questo gruppo dove, tolta la Real Sociedad fanalina di coda, le altre tre squadre sono divise da 3 punti. Classifica : Manchester United 8, Bayer Leverkusen 7, Shakhtar Donetsk 5, Real Sociedad 1. GIRONE B COPENAGHEN - GALATASARAY 1-0 JUVENTUS - REAL MADRID 2-2 Il Copenaghen centra la prima vittoria stagionale in Champions League e torna in piena corsa per un posto negli ottavi di finale. Nell'1-0 alla squadra allenata da Roberto Mancini, il gol vittoria porta la firma dell'attaccante norvegese Daniel Braaten. E' un risultato che proietta la Juventus in fondo al girone, ma che paradossalmente fa felici i bianconeri. Una vittoria dei turchi, infatti, avrebbe complicato quasi definitivamente il passaggio del turno per Buffon e compagni. La Juventus, però, non dovrà fallire le prossime due gare e sperare nella sportività del Real Madrid, che ha già un piede e mezzo negli ottavi. Classifica : Real Madrid 10, Galatasaray 4, Copenaghen 4, Juventus 3. GIRONE C OLYMPIAKOS - BENFICA 1-0 PSG - ANDERLECHT 1-1 Se non era uno spareggio, poco ci mancava. Con il Psg in testa al girone, la sfida a Pireo tra Olympiakos e Benfica era fondamentale per assicurarsi la seconda piazza. I greci hanno avuto la meglio per 1-0 grazie al gol al 13′ di Manolas. Niente goleada-bis, invece, per il Paris Saint Germain che, dopo il 5-0 con cui aveva strapazzato l'Anderlecht a Bruxelles, ottiene soltanto un pareggio 1-1 contro i belgi, stavolta decisamente più attenti in fase difensiva. Ospiti che avevano trovato anche il vantaggio al 68′ con De Zeeuw. Dopo due minuti è arrivato il pareggio del solito Ibrahimovic, mai come quest'anno così goleador in Champions. Nel finale espulso Kljestan dell'Anderlecht, ma l'assalto dei campioni di Francia non porta alla vittoria. Classifica : Psg 10, Olympiakos 7, Benfica 4, Anderlecht 1. GIRONE D MANCHESTER CITY - CSKA MOSCA 5-2 VIKTORIA PLZEN - BAYERN MONACO 0-1 Il match con più reti della serata si è disputato all'Etihad di Manchester, dove il City ha vinto 5-2 contro il Cska Mosca. Goleada, o meglio 'manita', per definirla alla spagnola, visto che tutti i gol portano la firma di giocatori andalusi. Mattatori della serata Negredo, tripletta, e Aguero, doppietta. Per i russi due gol dell'ivoriano Doumbia. Con il minimo sforzo, invece, il Bayern di Guardiola passa in Repubblica Ceca contro il Viktoria Plzen per 1-0. Gol partita del croato Mandzukic al 65′. In attesa dell'Atletico Madrid, i bavaresi restano l'unica squadra di tutta la Champions ancora a punteggio pieno, avendo vinto tutte le partite. Tutto fatto in questo gruppo, con City e Bayern già matematicamente agli ottavi di finale. Classifica : Bayern Monaco 12, Manchester City 9, Cska Mosca 3, Viktoria Plzen 0. Argomenti champions league Leggi i commenti I commenti dei lettori 
TORINO - Alla Juve non riesce l'impresa di restituire al Real il 2-1 incassato a Madrid. Ma il 2-2 finale va, comunque accolto come un risultato positivo. Specie dopo il sorprendente ko del Galatasaray a Copenhagen che, in pratica, rimescola le carte in chiave secondo posto. Le prossime sfide che aspettano i bianconeri (coi danesi a Torino il 27 novembre e coi turchi a Istanbul il 10 dicembre) saranno, in pratica due spareggi. UNA JUVE DAI DUE VOLTI - E' stata una Juve dai due volti. Spigliata e intraprendente nel primo tempo, impaurita nella ripresa, specie dopo il micidiale uno-due dei 'blancos' targato Ronaldo e Bale. E visto come si erano messe a un certo punto le cose, è andata bene che, comunque, con orgoglio, sia riuscita a raddrizzare il risultato col talismano Llorente, uno che quando vede Real difficilmente tradisce (7° gol in carriera). CONTE RIPROPONE IL 4-3-3 - Malgrado il ko al Bernabeu, Conte ha deciso di replicare la sfida con Ancelotti riproponendo un modulo a specchio: 4-3-3 contro 4-3-3 con Caceres a destra e Asamoah abbassato a sinistra in difesa più Marchisio avanzato nel tridente offensivo. Il tecnico emiliano ha risposto mettendo Varane al centro accanto a Pepe con l'obiettivo di contrastare sulle palle alte Llorente e spostando Ramos a destra per vincere l'eventuale duello in velocità con Tevez. JUVE, OTTIMO PRESSING - Il Real è partito forte, controllando il centrocampo e creando un paio di pericoli in velocità sugli esterni coi micidiali Ronaldo e Bale, ma la Juve è stata brava a non intimorirsi mai. Ha tenuto alto il baricentro appena ha potuto, ha insistito col pressing e ha finito per mettere in affanno la difesa avversaria che, non a caso, si è ritrovata spesso in ritardo nelle chiusure, capitolando prima della fine del tempo. VIDAL SBLOCCA IL RISULTATO - Prima Pepe ha rischiato l'autogol su un cross di Pogba nel tentativo di anticipare Llorente, poi i centrali difensivi si sono persi Marchisio che ha schiacciato di testa da pochi passi su Casillas su un bel taglio di Tevez. Infine Pogba ha rubato il tempo a Varane su un lancio di Pirlo e si è procurato, al 41', il rigore dell'1-0 che Vidal non ha fallito, infilando magistralmente il pallone sotto l'incrocio. REAL, UNO-DUE MICIDIALE - La Juve non si è voluta chiudere a difesa del risultato e il Real, approfittando degli spazi l'ha immediatamente punita. Al 52' Ronaldo, sfruttando un errore in retropassaggio di Caceres, ha triangolato al limite con Benzema e ha freddato Buffon in uscita. Otto minuti più tardi, subito dopo essere stato salvato da un doppio prodigioso intervento di Casillas e Marcelo su due conclusioni ravvicinate di Marchisio e Tevez, il Real si è ripetuto con un sinistro al fulmicotone di Bale, lanciato al limite da Ronaldo. LLORENTE SALVA LA JUVE - La Juve si è rimboccata le maniche e, dopo appena 5', ha pareggiato con un perfetto colpo di testa di Llorente su cross dalla destra di Caceres. A questo punto tra i bianconeri ha prevalso la paura di perdere un punto piuttosto che la voglia di vincere e la squadra si è schiacciata nella propria trequarti badando principalmente a non concedere occasioni agli avversari. Obiettivo che, se si eccettua un destro di Benzema di poco a lato, è ben riuscito. QUAGLIARELLA IMPEGNA CASILLAS - Conte ha tentato di punire il Real nel finale con le sue stesse armi inserendo Quagliarella e Giovinco per sfruttare la loro velocità e freschezza di rimessa. E per poco il colpaccio non gli è riuscito: un paio di conclusioni da fuori dell'attaccante campano hanno scaldato i pugni a Casillas che, però, non si è fatto sorprendere. Così la Juve sfila all'ultimo posto nel girone. Contro il Copenhagen non potrà sbagliare. JUVENTUS-REAL MADRID 2-2 (1-0) Juventus (4-3-3): Buffon 6, Caceres 5.5, Barzagli 6.5, Bonucci 6, Asamoah 6, Vidal 6.5, Pirlo 6.5, Pogba 7, Tevez 6 (37′ st Quagliarella sv), Llorente 6.5 (43′ st Giovinco sv), Marchisio 6.5. (30 Storari, 5 Ogbonna, 11 De Ceglie, 12 Giovinco, 20 Padoin, 33 Isla). All.: Conte. Real Madrid (4-3-3): Casillas 7, Ramos 6.5, Varane 5, Pepe 6, Marcelo 6.5, Khedira 6.5, Xabi Alonso 6 (25′ st Illaramendi sv), Modric 6, Bale 7 (30′ st Di Maria sv), Benzema 6.5 (36′ st Rodriguez sv), Ronaldo 7. (25 Diego Lopez, 15 Carvajal, 17 Arbeloa, 23 Isco). All.: Ancelotti. Arbitro : Webb (Ing) 7. Reti : nel pt 42′ Vidal (rig.); nel st Ronaldo 7′, 15′ Bale, 22′ Llorente. Angoli : 7 a 3 per la Juventus. Recupero : 1′ e 3′. Ammoniti : Modric, Varane, Pirlo e Bonucci, tutti per gioco scorretto. Note : spettatori 40.696 (abbonati 3.511), incasso 2 milioni 585.166. Argomenti champions league juventus fc real madrid Leggi i commenti I commenti dei lettori 
Tre pareggi e una sconfitta ma la Juve è ancora in piena corsa per il passaggio del turno in Champions. Anzi, ha ottime possibilità di qualificarsi: basterà far bene, e a questo punto sarebbe un delitto sbagliare, nelle ultime due partite. Certo è che il pareggio con il Real Madrid è servito per spargere ottimismo, ma ha confermato qualche dubbio sulla tenuta difensiva. Prima un errore individuale, poi un atteggiamento complessivo molto discutibile, hanno finito per consentire agli spagnoli di ribaltare il risultato. Ci aveva pensato Vidal su rigore a portare in vantaggio i bianconeri, ma ecco l'uno-due di Cristiano Ronaldo e Bale. Già, l'uno-due dei due giocatori più costosi al mondo. Valutati complessivamente duecento milioni di euro. Eppure non sono bastati questi due totem del calcio e del calcio mercato per abbattere i campioni d'Italia. Perché a quel punto si è visto, rivisto, il carattere della Juventus, che ha tremato per una traversa a Buffon battuto, ma poi si è buttata di nuovo all'attacco degli spagnoli. Faceva un certo effetto vedere la faccia preoccupata di Zidane, che si affacciava dalla panchina del Real mentre Ancelotti si limitava a qualche classica smorfia, accennando soltanto ad alzare il sopracciglio. E a bilanciare i gol da duecento milioni di Ronaldo e Bale ci ha pensato un centravanti a costo zero, Llorente, che è spuntato nell'area avversaria e con la sua specialità, il colpo di testa, ha regalato il due a due finale. Un ottimo risultato, anche se apparentemente la classifica dice il contrario: ma la vittoria del Copenaghen sembra spalancare le porte a Conte. Certo, nelle ultime due partite di Champions ci vorrà una Juve diversa. O, più semplicemente, ci vorrà la Juve. E a quel punto i giochi saranno fatti. Trovarsi con appena tre punti in quattro partite, ma in piena corsa, è un'occasione più unica che rara. Conte, vedrete, lo ricorderà ai suoi giocatori in questi giorni 
None Leggi i commenti I commenti dei lettori 
TORINO – "Abbiamo disputato una grandissima partita". Antonio Conte si prende con orgoglio il punto con il Real e guarda con fiducia in avanti: "Assegno un voto molto alto alla Juve. Stasera ha dimostrato che, al di là del gap tecnico e economico con le grandi d'Europa la mia squadra può dire la sua in Champions. Usciamo da questo match fortificati, pronti a giocarci le nostre chance nelle ultima due partite". INEVITABILE IL CALO NELLA RIPRESA - Il tecnico bianconero si aspettava il calo dopo lo sforzo del primo tempo. "Abbiamo giocato la sesta partita in 18 giorni, un calo di intensità era inevitabile. Nonostante questo mi è piaciuta la voglia di ribaltare la partita, e penso che Casillas sia stato il migliore in campo. La classifica langue? Io dico che per ora abbiamo raccolto molto meno di quello che abbiamo seminato. Oggi poteva essere una vittoria. Mi soddisfa la voglia che i ragazzi hanno messo in campo, la sfrontatezza con cui hanno affrontato il Real". BUFFON: E' UN BUON PUNTO - Buffon applaude comunque i compagni: "Io ho visto una Juve da 7. Avevamo di fronte una grande squadra che ha grande qualità sulla trequarti e ti tiene sempre in apprensione. Il pari non è un risultato negativo. Purtroppo i punti persi sono da guardare nelle gare passate". Il portierone bianconero a fine gara ha scambiato la maglia con Casillas: "E' bravo, è stato decisivo in diversi interventi tenendo in corsa il Real". Buffon, infine, commenta così la vittoria del Copenaghen con il Galatasaray: "Significa che anche i danesi non sono una cenerentola. Dovremo fare il nostro dovere e vincere tra tre settimane, tenendo presente che il Galatasaray non partità battuto a Madrid". POGBA: PECCATO L'ERRORE IN AVVIO DI RIPRESA - Paul Pogba spiega la partita: "Volevamo iniziare forti e ci siamo riusciti. Purtroppo abbiamo sbagliato una palla in avvio di ripresa e loro ci hanno immediatamente punito. D'altronde sono molto rapidi e veloci e tenerli non era facile". Il francese spiega l'episodio del rigore: "Ho visto scivolare Varane, ho toccato la palla e ho sentito che mi ha toccato". Dalla Danimarca arriva la notizia della vittoria del Copenaghen. "Noi dobbiamo pensare a noi, dobbiamo iniziare a vincere e dopo pensiamo alle altre. La Juve è una grande squadra, tutti lo sanno, però dobbiamo vincere e dimostrare che siamo forti". LLORENTE: FELICE PER IL GOL - Ad evitare la sconfitta ci ha pensato Llorente, uno che di gol al Real ne ha segnati diversi anche quando era in Spagna: ''Soprattutto nel primo tempo abbiamo giocato un bel calcio muovendo bene il pallone e non facendo giocare come sa il Real. Nella ripresa è stato più difficile, loro hanno fatto più possesso palla, sono riusciti a servire giocatori pericolosissimi come Ronaldo e Bale che hanno fatto gol. Come va il mio inserimento? Credo di essere al 60% al momento, posso dare molto di più prendendo maggiore fiducia''. Argomenti champions league juventus fc antonio conte Leggi i commenti I commenti dei lettori 
