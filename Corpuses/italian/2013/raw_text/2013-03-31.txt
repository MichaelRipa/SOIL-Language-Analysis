STRADE groviera, marciapiedi sconnessi, rattoppi che reggono poche settimane e poi si crepano, squadre delle manutenzioni che quando i quattrini a disposizione dei quartieri si riducono all'osso saltano da una circoscrizione all'altra per fare il possibile. E con le prime piogge battenti le buche si allargano. Gli esempi non mancano. Venerdì, per colpa di un tombino, in corso Taranto, quasi piazza Derna, si è aperta una voragine e la strada è stata chiusa per sicurezza. In corso Vercelli, tra via Palestrina e piazza Crispi, il marciapiede è tutto un bubbone. In piazza Statuto diversi rattoppi sono saltati, soprattutto tra il porfido e l'asfalto dove passano i mezzi che arrivano da corso Francia. Poche centinaia di metri più in la, in piazza piazza XVIII Dicembre, l'asfalto è sconnesso da anni, da quando hanno tolto il cantiere per la stazione della metro. Il porfido non migliora sulle corsie riservate ai mezzi pubblici in corso Siccardi: gli autisti di Gtt evitano la preferenziale per non imbattersi nei cunei. I "tacconi" sono saltati anche in via Po. Buche sparse su tutto l'asse di corso Galileo Ferraris e in corso Unione Sovietica, lungo via Nizza ci sono i postumi del cantiere della metropolitana. Situazioni a conoscenza delle circoscrizioni e del Comune, ma di mese in mese il quadro non migliora, anzi, c'è il rischio che peggiori, per il solito problema: i fondi. "Il rischio è che prima dell'estate finiscano tutti i soldi", dice la coordinatrice dei presidenti delle circoscrizioni, Nadia Conticelli. L'assessore alla Viabilità, Claudio Lubatti, lo scorso anno aveva provato ad affrontare la questione, rivedendo le competenze tra Comune e quartieri. Ora arriva la controproposta dei quartieri : "Abbiamo già scritto al sindaco Fassino e all'assessore Lubatti  -  spiega Conticelli  -  lasciamo perdere le distinzioni tra manutenzioni ordinarie e straordinarie, evitando sovrapposizioni, seguiamo un'altra logica, quella della grande e piccola viabilità. La prima a carico del Comune, l'altra in capo alle circoscrizioni ". Un esempio? Riparare corso Vittorio toccherebbe a Palazzo Civico, per ogni tipo di intervento, mentre via San Massimo passerebbe in mano alla Circoscrizione. "E sulla base di questa distinzione di rivedrebbero anche i fondi a disposizione" Le circoscrizioni, che hanno quasi le casse vuote, sfruttano la questione manutenzioni rilanciando sul fondo perequativo. Un modo per dare di più a chi a meno e si trova ad affrontare problemi particolari, prelevando una quota del 5 per cento da ogni bilancio dei quartieri per creare un fondo a parte che darebbe quattrini ai rioni in base al numero di abitanti, numero di anziani, di minori e di stranieri residenti. Un modo per rimpolpare sia le spese fisse, come le manutenzioni, e quelle variabili nelle zone più difficili. "In questo modo si invertirebbe la tendenza degli ultimi anni ai tagli drastici e orizzontali  -  dice Conticelli  -  anche i presidenti delle circoscrizioni credono nella fase 2 indicata dal sindaco, fase che non può solo passare dalle grandi strategie, ma dalle piccole cose. Una città in buon ordine è una città più accogliente e vivibile". 
MIAMI - Il Masters 1000 di Miami è di Andy Murray: lo scozzese ha battuto in finale lo spagnolo David Ferrer in tre set, con il punteggio di 2-6, 6-4, 7-6, dopo 2 ore e 45 minuti di gioco. Per Murray è il secondo successo a Miami dopo quello del 2009: il trionfo gli consentirà di scavalcare Roger Federer al n.2 del ranking mondiale alle spalle di Novak Djokovic. E' stata una finale non bella, poco spettacolare, ma sicuramente molto intensa dal punto di vista agonistico ed emotivo. Ferrer è partito subito molto veloce aggiudicandosi il primo set in poco più di mezz'ora (5-0 iniziale, poi 6-2). Murray si è riscattato nel secondo, mentre nella terza e decisiva partita sono cominciati i problemi fisici per entrambi i giocatori, anche a causa del caldo (a Miami la partita ha preso il via alle 11.30 di mattina). Ferrer ha avuto a disposizione un match point sul 6-5 ma lo ha sprecato interrompendo il gioco per chiedere un 'challenge', avendo giudicato fuori una palla del suo avversario che poi è risultata in campo. Murray ha così conquistato il tie-break che ha chiuso facilmente 7-1. Argomenti tennis torneo di miami andy murray david ferrer Leggi i commenti I commenti dei lettori 
Un uomo è stato trovato impiccato ad un albero nel quartiere Zen a Palermo. Il corpo era in un giardino in una zona residenziale del quartiere. Sono stati chiamati i vigili del fuoco perché il cancello era chiuso all'esterno da un lucchetto. Indagano i carabinieri. Si tratterebbe di un suicidio. 
BANGUI - Michel Djotodia, capo della coalizione dei ribelli del Seleka autoproclamatosi presidente della Repubblica Centrafricana, ha annunciato la formazione di un governo di transizione nel quale assumerà la guida del ministero della Difesa. Lo ha reso noto il suo portavoce spiegando che il governo di transizione conferma l'intenzione di tenere le elezioni entro tre anni e sarà guidato, come primo ministro, da Nicolas Tiangaye. Composto da 34 membri, il governo ha nove ministri della coalizione ribelle Seleka, otto dell'ex opposizione ed un rappresentante vicino al deposto presidente François Bozize mentre gli altri 16 membri provengono dalla società civile e diversi partiti politici. In totale i ministri saranno 34 e Djotodia si è riservato la Difesa, aggiungendo che non si candiderà alle presidenziali del 2016. Nove ministri fanno parte della fazione dei ribelli Seleka, che ha conquistato il potere, 8 dell'ex opposizione e uno legato all'ex presidente Bozize. Tra i ministri Seleka quello del Petrolio, Gontran Djono. Djotodia ha rovesciato Bozize il 24 marzo scorso dopo aver guidato migliaia di uomini armati dell'etnia Seleka fino alla capitale Bangui, dando il via a giorni di saccheggi e terrore per la popolazione, che hanno provocato la condanna internazionale. L'Unione africana ha sospeso la Repubblica centrafricana e ha imposto sanzioni ai leader Seleka, compreso Djotodia. La Francia e gli Usa hanno chiesto ai ribelli di aderire all'accordo di divisione dei poteri, siglato in Gabon nel gennaio scorso, che in effetti prevedeva una transizione fino a elezioni nel 2016, in cui Bozize non avrebbe potuto partecipare. E Djotodia sostiene di rifarsi a quell'accordo nel piano delineato oggi. Ma per Washington l'unico leader legale del paese riconosciuto è quello indicato negli accordi Libreville, ovvero il premier Tiangaye. Argomenti repubblica centrafricana michel djotodia 
ROMA - L'Itas Diatec Trentino è la prima semifinalista dei playoff scudetto di volley. In gara tre dei quarti di finale i campioni del mondo piegano 3-0 (27-25, 25-23, 25-20) la Tonno Callipo Vibo Valentia. Contro la formazione giallorossa Trento conferma il suo buon momento di forma e vince le due sfide senza perdere set. Un messaggio chiaro nella corsa alla conquista del tricolore. Macerata risponde battendo 3-0 (25-23, 25-23, 26-24) l'Andreoli e mercoledì in gara si gioherà il primo match point per raggiungere l'Itas Diatec. Dopo la sorpresa a Latina, la Lube rimette le cose a posto e trova la forza di reagire nonostante qualche problema di organico. Al PalaTrento nell'ora e venticinque minuti di gioco si vedono due set piuttosto equilibrati e un terzo parziale dominato dalla squadra più forte. Vibo Valentia prova a mettere in difficoltà i padroni di casa ma ci riesce solo nel primo set, perso poi in chiusura. Gli undici muri di squadra e il cinquanta per cento in attacco consegnano a Trento il lasciapassare per proseguire la rincorsa allo scudetto. Incontenibile il cenrale Djuric (13 punti, 59 per cento), coadiuvato da capitan Kaziyski (12 punti) e un ottimo Juantorena con 11 punti e 56 per cento. Vibo impreca alla sfortuna, perdere il miglior terminale offensivo, Klapwijk, nel momento più difficile non aiuta la squadra e il morale. In cima allo scorer troviamo Urnaut (12 punti) e Kaliberda (11 punti). Bel primo set. Nel sestetto calabrese in campo Forni al posto di Barone. Buon avvio della Tonno Callipo che mette in difficoltà i padroni di casa. Nella fase centrale le due squadre procedono a braccetto. Poi ci pensano un errore di Buti in attacco e un muro a uno di Kaziyski su Urnaut a creare un margine più ampio. Mentre Trento scappa via, l'allenatore dei giallorossi riorganizza il gruppo che torna a ridosso dei campioni del mondo grazie a Klapwijk. Il finale è di marca Trento. La Tonno Callipo non molla la presa in avvio di secondo parziale, tenendo il ritmo gialloblù. Poi Vibo Valentia perde Klapwijk che scavigliata sul piede sinistro saltando a muro e deve lasciare il campo. Al suo posto dentro Rocamora, ma Vibo non è più la stessa e i gialloblù ne approfittano per rimettere la testa avanti e chiudere il parziale. Allora nel set decisivo coach Blengini sposta Urnaut nel ruolo di opposto inserendo in banda l'egiziano Badawy. La mossa non sorprende l'Itas Diatec Trentino che scatta subito avanti. La Tonno Callipo è alle corde e non riesce più a reagire con Djuric scatenato. Stoytchev getta nella mischia Lanza e Chrtiansky per Kaziyski e Juantorena. La semifinale arriva con un colpo risolutore di Stokr. La capacità di essere precisa nei monmenti decisivi della sfida consegna ai campioni d'Italia un prezioso vantaggio (2-1) nella serie contro Latina. Dopo la debacle in terra pontina, Macerata non brilla ma non fallisce l'occasione. Una sfida dove spiccano gli assenti. Per un problema alla spalla sinistra resta fuori, in casa Macerata, il centrale serbo Podrascanin sostituito da Pajenk. Prosegue l'assenza di Jiri Kovar che non recupera dopo il risentimento al ginocchio operato accusato già a Latina. Nel gruppo allenato da Prandi, invece, domenica di riposo per Patriarca. A trascinare la squadra allenata da Alberto Giuliani il solito Zaytsev con 20 punti 56 per cento in attacco e un ace. Simone Parodi (9 punti) si vede a tratti e soprattutto nel secondo set diventa determinante. Savani gioca un set e poi finsice in panchina, sotto rete Kooy (6 punti). Il servizio dei biancorossi migliora rispetto a gara due con 5 ace e 15 errori. Invece a Latina non bastano i 15 punti dell'opposto Troy. Il primo set finisce nel carniere della Lube con grande fatica e qualche rischio di troppo. I marchigiani, poco brillanti in alcuni elementi cardine, si aggrappano a Ivan Zaytsev e nel finale sono bravi a sfruttare gli errori e i nervosismi dell'Andreoli. Diverso il secondo parziale con Latina sempre avanti nel punteggio e a lunghi tratti migliore degli avversari. Il merito della Lube è di restare sempre attaccata ai biancoblù e sfruttare i momenti decisivi del parziale. In sestetto confermato Kooy al posto di Savani entrato nella fase finale del set precedente. I biancorossi partono con un Parodi sotto tono che fatica in attacco e chiudono con lo stesso sciacciatore ligure in crescita e protagonista assoluto. Nel terzo set sale in cattedra la Lube. I campioni d'Italia sentono vicino il traguardo e cominciano a macinare pallavolo. Latina, perse le due precedenti occasioni, è costretta a inseguire. Latina subisce la rimonta e Macerata sfrutta il turno casalingo grazie ai suoi uomini di maggiore esperienza come Zaytsev e Parodi, con il campione ligure ancora un po' discontinuo per colpa dei suoi malanni fisici. Un Lunedì dell'Angelo di grande attesa a Cuneo per la classica sfida contro Casa Modena. I piemonetsi giocano il primo match ball della serie in casa: "Avendo vissuto mille volte la situazione analoga - spiega l'esperto Nikola Grbic - sono convinto che non dobbiamo commettere l'errore più grande, quello cioè di pensare che la storia sia finita. Dobbiamo essere consapevoli di aver ottenuto un bel risultato, ma se non lo concretizziamo lunedì sarà del tutto vano. E' necessario, quindi, dimenticare che cosa è successo giovedì, concentrandoci sul prossimo match, giocando come fatto a Modena con concentrazione e determinazione nei momenti topici". A Piacenza tutto pronto per gara tre fra la Copra e Perugia. I biancorossi cercheranno di replicare e di mettere in cassaforte il primo dei tre match ball a disposizione. Discorso ben diverso quello della Sir Safety Perugia che nella vittoria vede l'unico appiglio nella prosecuzione della serie. Quarti di finale Gara Tre. Lube Macerata-Andreoli Latina 3-0, Itas Diatec Trentino-Tonno Callipo Vibo Valentia 3-0. Lunedì ore 17.30 Bre Banca Cuneo-Casa Modena (diretta RaiSport 1), ore 18 Copra Elior Piacenza-Sir Safety Perugia. Gara Quattro. Mercoledì ore 20.30 Andreoli Latina-Lube Macerata Argomenti volley trento volley macerata volley Leggi i commenti I commenti dei lettori 
