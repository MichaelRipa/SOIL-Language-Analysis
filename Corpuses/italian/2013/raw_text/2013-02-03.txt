MILANO - Chiamatelo pure "Effetto Balotelli". L'ex City brinda con una doppietta l'esordio a San Siro con la maglia del Milan. Balotelli che avrebbe dovuto restare in panchina per gran parte della gara è stato poi schierato nell'undici titolare per un problema all'adduttore durante il riscaldamento per Pazzini. "Dovevo andare in panchina, pensavo di entrare a partita in corso, ma il Pazzo ha avuto un problema e ho giocato da subito, meglio cosi', è andata bene anche se è stata una gara molto difficile - racconta SuperMario a fine gara -. Abbiamo avuto alcune buone occasioni, meritavamo di vincere, alla fine siamo stati fortunati e abbiamo vinto". BALO ESALTA NIANG E IL FARAONE - Per Balotelli primi due gol con la maglia del Milan. "Fare gol è sempre una bella emozione, ma devo continuare a farne - avverte l'attaccante, che con El Shaarawy e Niang ha dimostrato già di trovarsi bene -. Siamo forti, ma io non ho giocato tante partite quest'anno, ho ancora le gambe pesanti e cercherò in allenamento di tornare veramente in forma". Leggi i commenti I commenti dei lettori 
INCONTRI & EVENTI ASSISTENZA PSICOLOGICA “L’assistenza psicologica in ambito sanitario. Efficacia e sostenibilità  della psicologia al Sistema Sanitario Regionale Piemontese. Sfide e  proposte organizzative per sostenere il contributo tra presente e  futuro” è il titolo del convegno che si tiene dalle 9 alle 18 all’Hotel  Majestic in corso Vittorio Emanuele 54. MUSCOLI SALUTARI “Il perineo e i muscoli della salute femminile” è il titolo  dell’incontro che si tiene alle 21 alla Casa del Quartiere Via Morgari  14, rivolto a donne di tutte le età per approfondire la conoscenza di  quell'insieme di muscoli che contribuiscono all'armonia di funzioni  vitali come la continenza, la sessualità e il parto. Info 329/4087849 e paolaluss@libero.it PARLAR DI MASADA L'Associazione Italia Israele di Torino ha organizzato alle 18 alla  Fondazione Camis de Fonseca in via Pietro Micca 15 un incontro con il  rabbino capo della comunità ebraica di Ferrara, rav Luciano Caro, su  “Masada”. Info israeletorino@tin.it LIBRI IMPRESA NEL MONDO Alle 18 al Circolo dei lettori in via Bogino 9 si tiene la presentazione  del libro “Essere impresa nel mondo. L’espansione internazionale  dell’Olivetti dalle origini agli anni Sessanta” (il Mulino) di e con  Adriana Castagnoli. Info www.circololettori.it UN ANNO PIEMONTESE Al via il nuovo cartellone di iniziative culturali del Centro Congressi:  debutta alle 15 in via Vela 17 il nuovo ciclo dei “Caffè Letterari” con  la presentazione del volume “2012: un anno in Piemonte” del giornalista  Beppe Gandolfo. Info 011/5718246 . TRE ANNI DI LUCE Alle 18 al Circolo dei lettori in via Bogino 9, l'autore Andrea Canobbio  (responsabile della narrativa straniera per Einaudi) presenta il libro  “Tre anni luce” (Feltrinelli) con Andrea Bajani. Info www.circololettori.it UOMINI DIGNITOSI Alle 21 al Circolo dei lettori in via Bogino 9, si parla de “La dignità  degli uomini” con Juan Carlos De Martin, Elisabetta Galeotti, Ugo  Mattei, Anna Masera e con Stefano Rodotà e il suo ultimo libro “Il  diritto di avere diritti” (Laterza). Info www.circololettori.it MUSICA ROMANZE D’AMORE L’Accademia Corale Stefano Tempia propone il concerto “Romanze d'Amore”  con il soprano Eva Mei e Gianni Fabbrini al pianoforte, alle 21 al  Conservatorio Verdi di piazza Bodoni. Info 011/5539358 e www.stefanotempia.it UN’AURORA ARMONICA Per le “Aurore musicali”, alle 20.45 all’auditorium dell’Educatorio  della Provvidenza in corso Govone 16/a la band Kitarmonic composta da  Enzo Metta all’armonica, Enzo Barbone alla chitarra e dal tenore Nicola  Di Luca in “Le canzoni classiche fuori dal tempo”. Info 011/595292 . GUERRA E PACE DI FIBRA Alle 15 alla Feltrinelli I express della stazione di Porta Nuova Fabri  Fibra firma le copie del suo nuovo album “Guerra e Pace”, che esce a due  anni e mezzo dal disco di platino “Controcultura”. Info 011/563981 . CINEMA 76847 GIULIANA TEDESCHI La Comunità Ebraica di Torino presenta il nuovo film di Daniele Segre  “76847 Giuliana Tedeschi”, alle 21 al centro sociale in piazzetta Primo  Levi 12 con le figlie di Giuliana Tedeschi, Rossella e Erica, e il  regista Daniele Segre. TUTTO SU TIM BURTON Doppia proiezione nella sala tre del cinema Massimo in via Verdi 18 per  la rassegna “Storie di vite incredibili. Tutti i film di Tim Burton”:  “Mars Attacks!” del 1985 alle 16.15 e “Ed Wood” del 1994 alle 18.15.  Info www.musocinema.it NON CI SONO SOLDI… Nell'ambito della seconda edizione del concorso cinematografico “Lavori  in Corto”, alle 20.45 nella sala tre del cinema Massimo in via Verdi 18  si proietta il filmato “Non ci sono più soldi. Persone e storie delle  basse soglie in tempi di crisi” del 2012 di Susanna Ronconi, Angelo  Artuffo e Sergio Fergnachino. Info www.museocinema.it UN ISTANTE ETERNO Il Museo Nazionale del Cinema presenta l’evento “L’eternità in un  istante. Lalla Romano e il Cinema” alla Bibliomediateca Mario Gromo in  via Matilde Serao 8/a: dalle 15, proiezione di medi e corti  film-documentari su aspetti biografici e letterari di Lalla Romano,  presentati dai rispettivi autori. Info www.museocinema.it di GABRIELLA CREMA 
MILANO - Era la sera di Balotelli e delle tre creste, perciò era inevitabile che l'annunciatissimo debutto finisse per oscurare tutto il resto. L'attesa è stata premiata: sbarcando di nuovo sul pianeta serie A, che aveva abbandonato senza rimpianti, il figliol prodigo ha confermato di essere nel frattempo diventato un giocatore capace di spezzare l'equilibrio di qualunque partita. Resta da capire se e quanto avrà voglia di farlo con continuità. Ma si può fin d'ora affermare che il Milan, ingaggiandolo, è certamente cresciuto, sul piano tecnico e su quello tattico, e che può quindi sperare di continuare la risalita in classifica, col noto obiettivo del terzo posto della zona Champions come possibilità concreta. Il rigore decisivo, che l'Udinese legittimamente contesta, ha già scatenato le fazioni e le dietrologie: i fatti dicono che, senza l'episodio finale, il Milan non avrebbe vinto. Ma quest'azione non cancella le prospettive aperte dall'innesto di Balotelli. D'altronde Allegri stesso ha commentato così le voci sull'ipotetico approdo, a fine stagione, sulla panchina della Roma. "Questo Milan è una squadra che può aprire un ciclo di 5-6  anni e io sono contento di allenarla". In alcuni momenti, a San Siro, si è rivisto un gioco d'attacco divertente, veloce e molto tecnico, come nei migliori momenti dei cicli di Sacchi, Capello e Ancelotti. Il merito è stato senza dubbio del trio d'attacco Niang-Balotelli-El Shaarawy, medià d'età 20 anni: il futuro non fa paura. Ora l'obiettivo complementare alla risalita in classifica e alla qualificazione alla Champions è duplice. Nell'immediato c'è da riempire lo stadio, che anche stavolta, malgrado l'effetto Balotelli, pieno non era di sicuro: dalle cifre sui miniabbonamenti per le ultime 7 partite si saprà se il miracolo è realizzabile. Il traguardo più suggestivo, invece, è monopolizzare la Nazionale, il che di solito serve ad aprire i cicli più duraturi. Le prime convocazioni di Prandelli, dopo il rientro in patria dell'ex pupillo dei tabloid, confermano l'andazzo: a Coverciano, a preparare l'amichevole di mercoledì ad Amsterdam con l'Olanda, ci saranno 5 rossoneri (Abate, Montolivo, Nocerino e naturalmente la coppia Balotelli-El Shaarawy). Ma presto la pattuglia potrebbe aumentare, con De Sciglio e chissà, magari pure con Pazzini, che in teoria di Balotelli è l'alternativa ma che si candida a diventarne il partner, nell'eventuale 4-4-2, sfoggiato nel finale, con El Shaarawy tornante di sinistra e Niang a destra. La sfida alla Juve prosegue, dunque, anche in chiave azzurra. "Somigliamo al Barcellona", si è spinto a dire Galliani. Col Barcellona si misurerà il Milan tra poco, negli ottavi di Champions. Anche se, senza Balotelli, non sarà la stessa cosa. Milan-Udinese 2-1 (1-0) MILAN (4-3-3): Amelia; Abate, Bonera, Zapata, Constant; Flamini (40' st Traorè), Montolivo, Nocerino (23' st Bojan); Niang (35' st Robinho), Balotelli, El Shaarawy. In panchina: Abbiati, Zaccardo, Yepes, Gabriel, Antonini, Ambrosini, Muntari Allenatore: Allegri UDINESE (3-5-1-1): Padelli; Heurtaux, Danilo, Domizzi; Basta, Pinzi (35' st Merkel), Allan, Lazzari, Gabriel Silva; Muriel (23'st Pereyra); Di Natale. In panchina: Zielinski, Favaro, Angella, Benatia, Scuffet, Faraoni, Pasquale, Campos Toro, Maicosuel, Ranegie Allenatore: Guidolin ARBITRO : Valeri di Roma RETI : 25'pt Balotelli; 10'st Pinzi, 49' st Balotelli (rig) NOTE : Ammoniti: Pinzi, Montolivo, Domizzi, Lazzari, Gabriel Silva, Heurtaux. Angoli: 9-1 per il Milan. Recupero: 0'; 4'. Leggi i commenti I commenti dei lettori 
"Asili e materne tariffe alle stelle" questo lo striscione esposto dai rappresentanti del Comitato Famiglie Parma che, come preannunciato , hanno contestato in piazza la  decisione dell'Amministrazione Pizzarotti di alzare le tariffe di asili  nido e materne e di cancellare il Quoziente Parma che permetteva sgravi fiscali  ai nuclei con più figli. Una questione che a Parma tiene banco da settimane . La manifestazione è stata organizzata in piazza Garibaldi nel corso della tappa parmigiana dello Tsunami Tour di Beppe Grillo a cui hanno assistito, secondo la questura, circa 4mila persone. LE FOTO DELLA PIAZZA IL VIDEO Grillo ha risposto ai manifestanti dal palco: "Hanno aumentato alle famiglie con più alto reddito che  sono circa il 20%, per mantenere le rette basse all'80% delle altre  famiglie. E' il momento di fare così: cioè deve donare chi ha di più. Pizzarotti  sta facendo dei miracoli, risparmia in tutti i modi, vende le auto blu,  va in bicicletta, va nei quartieri, cosa deve fare di più  un  sindaco?". "Ha aumentato le rette ai più ricchi per aiutare le famiglie più povere. In passato invece di aiutare le scuole hanno fatto un ponte del...". Alla fine del comizio del leader del M5S c'è stato un confronto tra il Comitato e il sindaco Pizzarotti che ha ricordato loro l'ingente debito che la Giunta si è trovata a gestire e quindi la necessità di ritoccare i costi dei servizi. Grillo ha assistito e ha chiesto ai manifestanti di "dare tempo" alla nuova Amministrazione in cari dal maggio scorso. Pizzarotti e l'assessorato alla Scuola ribadiscono che gli aumenti toccano solo le famiglie più ricche ma questo "non è vero" replica Giuliana Marcon, portavoce del Comitato, "una famiglia con reddito Isee di 32mila euro, cioè tutte quelle dove lavorano marito e moglie ed ha un casa di proprietà, dovrà pagare per due figli al nido 1.300 euro al mese. Ci sono delle famiglie numerose che vista poi la cancellazione del quoziente Parma sono già state costrette a togliere uno dei propri figli dal nido perchè non se lo possono più permettere". Sul fronte dello stop al Quoziente Parma l'associazione Famiglie numerose contesta invece la Giunta 5 Stelle di mancata coerenza . (francesco nani) 
Voleva comprare Palazzo Donn'Anna, ma non riuscì a spuntarla sul prezzo. Così nel 1873 padre Ludovico da Casoria acquistò all'asta un vecchio lazzaretto, un palazzo decadente sul mare bellissimo di Posillipo: e qui dieci anni dopo, nel 1883, fondò ufficialmente l'ospizio marino. L'istituto si occupava di bambini "scrofolosi" (affetti da una forma di tubercolosi) e di vecchi pescatori, che il frate considerava "non soltanto un tema per le cartoline di Napoli pittoresca, ma una umanità tutta a sé, dipendente dai capricci del mare, e con un destino precario". Assistenza sanitaria e previdenza sociale erano due temi sconosciuti nella Napoli e nell'Italia di metà Ottocento, per i quali padre Ludovico combatté una antesignana battaglia di diritti, prima presso i Borbone e poi col nuovo stato unitario. Ma purtroppo l'agiografia, il racconto popolare e miracolistico, a volte fa torto alla memoria di grandi personalità: ed è proprio il caso di questo geniale e straordinario francescano sepolto a Posillipo, beatificato nel 1993, che fu un vero e proprio protagonista della vita sociale e politica, napoletana e italiana, di metà Ottocento. LE IMMAGINI D'EPOCA Non è vero, innanzitutto, che padre Ludovico fosse uomo di poca cultura: aveva frequentato l'università di Napoli, e poi insegnato matematica e fisica in diverse scuole; e da appassionato chimico era riuscito persino a farsi un autoritratto in "dagherrotipo". Anche se parlava familiarmente in napoletano, inoltre, masticava francese e inglese, e usava il linguaggio dei segni (promosse i primi istituti per sordomuti). Non è vero nemmeno che padre Ludovico non fece politica. Al contrario, contravvenendo al "Non expedit" di Pio IX, fu il primo grande ispiratore e sostenitore dell'impegno politico dei cattolici. A lui era legato il deputato di Casoria Francesco Proto, il mitico Duca di Maddaloni in cui la rivista dei Gesuiti "La Civiltà Cattolica" vide nel 1861 "l'unica voce cattolica del primo parlamento italiano". E anche Marco Rocco, il sindaco di Casoria che nel 1882 iniziò una saga familiare considerata da Scarfoglio "un pilastro del blocco di potere napoletano". Ma l'impegno di padre Ludovico era cominciato molto presto, "nel fuoco della rivoluzione" del 1848, quando aveva capito che la storia si era messa in moto ad una velocità a cui la Chiesa non avrebbe potuto adeguarsi. Per questo coinvolse centinaia di laici, anche dell'alta aristocrazia, in attività di beneficenza rilanciando il "Terzo Ordine"; e poi fondò i "Bigi", una particolare comunità di frati che vivevano "in altissima povertà", ma liberi dai voti solenni (anche quello di celibato: erano solo dei terziari laici a vita). Non è difficile capire, dunque, le incomprensioni e le difficoltà che incontrò innanzitutto nella Chiesa dell'epoca. Padre Ludovico fu amico di Ferdinando II, che gli finanziò anche una missione in Africa, ma non ebbe poi grandi nostalgie borboniche: per i poveri, disse, "io bacio la fronte al Turco e a Vittorio Emanuele". Per sottrarli alla morsa di strozzini e camorristi promosse "monti di pegni" e altre opere, combattendo con coraggio le prime silenziose campagne anti-usura. Si inventò le scuole professionali, avviando centinaia di "accattoncelli" alle botteghe di falegnami e tipografi. E nel 1864 coinvolse De Sanctis e Tommaseo nel progetto di una "Accademia di scienza e religione" considerata il primo tentativo di università cattolica, immediatamente sciolta tra le polemiche. Doveva dare parecchio fastidio, padre Ludovico, se due anni dopo fu arrestato con l'assurda accusa di aver sparso il colera a Napoli: ma per liberarlo si mobilitò l'intero consiglio comunale, Settembrini e Imbriani in testa. Nel 1882 lanciò dalle pagine de "l'Unità cattolica" di Torino l'iniziativa, ripresa in tutta Italia, di grandi pranzi pubblici per i poveri, nel VII centenario della nascita di San Francesco. All'ospizio di Posillipo parteciparono in cinquemila, serviti da politici e nobili, e persino dal cardinale Sanfelice. Fu realizzato in quell'occasione il monumento, forse non bellissimo, a San Francesco, finanziato da un libro del vecchio amico Francesco Proto; e fu proprio lui, il Duca di Maddaloni, a scrivere per primo sulla "Rassegna italiana": "diciamolo noi, coraggiosamente: fra Ludovico da Casoria era un santo". La notizia della sua morte commosse tutta Italia, e i funerali del 1885 restarono a lungo nella memoria dei napoletani: li ricordava ancora con impressione Achille Torelli nel 1914, in un lungo speciale de "La lettura" del "Corriere della Sera". La "carità" era la sua parola d'ordine: ma non si trattava di semplice elemosina. Era piuttosto il riconoscimento di dignità e di diritti, per i quali padre Ludovico chiese ed ottenne anche finanziamenti pubblici. All'ospizio marino il sindaco di Napoli Giusso accordò un sussidio del Comune, e non mancarono generose offerte di privati. Per finanziarlo, il frate vi aprì persino uno stabilimento balneare per religiosi, che ospitò anche l'arcivescovo di Napoli. "Faccio il negoziante per i poveri" disse: e fu un amministratore  geniale, forse addirittura spregiudicato, che fondò dal nulla oltre 200 istituti in tutta Italia. Oggi ne rimangono solo pochi, perché il motore di quella straordinaria esperienza, che era l'entusiasmo stesso di quest'uomo eccezionale, finì con lui: ma con il suo corpo, l'ospizio di Posillipo custodisce un pezzo di storia di Napoli e d'Italia. 
SAN PAOLO - Balotelli in gol all'esordio in rossonero, Pato non è da meno al debutto con il Corinthians. Il Papero, che lo scorso mese ha lasciato i rossoneri per tornare a giocare in patria, è partito dalla panchina nella gara fra il Timao e l'Oeste, entrando al 25' della ripresa al posto di Guerrero con la gara ormai decisa (4-0 per i campioni del mondo). Ma dopo appena tre minuti eccolo firmare il suo primo gol con la maglia del Corinthians, ribattendo in rete la respinta di Fernando Leal sulla sua prima conclusione, per il definitivo 5-0. Leggi i commenti I commenti dei lettori 
MILANO - Il Milan si gode la vittoria al fotofinish sull'Udinese targata Mario Balotelli. Il terzo posto difeso dalla Lazio ora è distante soli tre punti. Allegri, pur gioendo per l'importante successo, ammette come il rigore che ha deciso il match al 94' non ci fosse. "E' stato un episodio dove El Shaarawy tocca prima la palla, poi la tocca il difensore che gli va addosso. Siamo stati fortunati nella decisione dell'arbitro. Ci può stare come no, ma fa clamore perché è stato dato a 30 secondi dalla fine. Ci prendiamo questo episodio a favore che ci permette di vincere, anche se dispiace per l'Udinese che ha giocato bene". STANCHEZZA MENTALE - Rigore a parte, il Milan ha messo in mostra qualche pecca soprattutto psicologica, attribuita dal mister toscano al gran recupero in classifica che i rossoneri, ora quarti, stanno facendo. "Quando fai queste rincorse - dice convinto Allegri - mentalmente cali un po'. L'Udinese non è mai esistita nel primo tempo, dove abbiamo avuto situazioni favorevoli, mentre nel secondo siamo stati un po' leziosi nella ricerca del raddoppio e l'abbiamo pagato. Balotelli è straordinario, ma ha 22 anni, e sono giovani anche Niang ed El Shaarawy: dobbiamo migliorare, non si può rischiare di pareggiare una partita cosi'. Già negli ultimi cinque minuti primo tempo abbiamo perso tante palle e fatto possesso nella nostra metà campo, nel secondo abbiamo abbassato ritmi, perché avevamo speso molto. E contro l'Udinese, che ha giocatori come Lazzari e Di Natale, diventa tutto più difficile. Dopo l'1-1 la squadra ha ricominciato a giocare, anche se contro i friulani è sempre difficile". BALOTELLI DEVE DIVERTIRSI - SuperMario, debuttante con doppietta, merita una nota a parte: "Ha fatto una buona partita, non sono certo io a scoprire le sue qualità straordinarie. Qui può essere protagonista, siamo stati fortunati, perché avrebbe dovuto giocare Pazzini dall'inizio, che è invece rimasto fuori per problemi agli adduttori. Mario ha fisico e tecnica, deve divertirsi in questo Milan e dimostrate le sue qualita'". Il terzo posto, che vuol dire accesso alla Champions tramite preliminare, è ora a portata di mano: "Il campionato è ancora lungo, so che è difficile arrivare terzi, soprattutto quando si parte da -15, come ci è successo in un certo periodo. Ora abbiamo una media altissima, riuscissimo a mantenerla sarebbe molto bello, ma non credo che non accadrà perché il ritorno è più difficile". Infine, Allegri smentisce le voci che lo vorrebbero, dal prossimo anno, sulla panchina della Roma: "Sono contento di allenare Milan anche, perché squadra è pronta per aprire un ciclo di 5-6 anni a prescindere da come finisca quest'anno". Leggi i commenti I commenti dei lettori 
MILANO - Francesco Guidolin è amareggiato per una sconfitta arrivata allo scadere a San Siro a causa di un rigore inesistente. "Nella mia vita di allenatore non è la prima volta che mi capita di venire qui a San Siro e di giocare alla pari con le milanesi. L'episodio dell'ultimo minuto, poi, l'hanno visto tutti. Preferisco, pero', come sempre, non commentare le decisioni arbitrali. Peccato: stavamo conquistando un punto prezioso e credo che l'avremmo proprio meritato". MEGLIO IL SECONDO TEMPO - "Abbiamo fatto una buona gara. Nel primo tempo, in realta', abbiamo concesso a loro troppe ripartenze e abbiamo sofferto la velocità degli attaccanti del Milan. Poi, nella seconda frazione - prosegue il tecnico -, abbiamo sistemato la squadra al meglio. Avevamo pareggiato e stavamo controllando la gara. Eravamo disposti bene in campo e stavamo meglio rispetto al Milan, che intanto, invece, era un po' calato sotto il profilo atletico". DURO LARINI - Più duro il commento del ds Fabrizio Larini, che si fa portavoce dell'amarezza della società friulana. "C'è rabbia, siamo avviliti e per evitare ulteriori sanzioni abbiamo preferito non far parlare i giocatori ancora in preda al nervosismo. Ci sentiamo defraudati di un punto che stavamo meritatamente portando a casa - continua ai microfoni di Sky Sport - Tutti hanno visto che non era rigore, purtroppo c'erano già stati dei segnali premonitori quando c'è stato il cambio di arbitro - il riferimento alla sostituzione di Massa con Valeri - Purtroppo con noi Valeri è sfortunato, con episodi sempre negativi anche in modo clamoroso. All'andata con la Juventus l'espulsione di Brkic e il calcio di rigore, due anni fa, nel 4-4 a San Siro col Milan, il gol di Ibrahimovic al 93' dopo il fallo di Ibrahimovic stesso su Benatia e sempre in quell'anno, in Udinese-Parma, l'espulsione di Inler dopo un contatto petto contro petto con Valeri con una squalifica pesante". Leggi i commenti I commenti dei lettori 
