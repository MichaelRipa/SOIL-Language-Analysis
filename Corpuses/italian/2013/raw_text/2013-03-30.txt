Il Toro battuto da un ex. E' stato Dzemaili, autore di una tripletta, a regalare la vittoria al Napoli al termine di una partita bella e vibrante, con continui rovesciamenti di fronte. I partenopei hanno fatto loro la vittoria nei minuti finali, grazie a una doppietta di Cavani in un paio di minuti. Ma prima il Toro era andato addirittura sul 3 a 2 grazie a Meggiorini. Nel primo tempo il Napoli aveva trovato quasi subito la via del gol con Dzemaili, poi Barreto aveva ristabilitò la parita che, un errore di Hamsik dal dischetto non aveva interrotto. Nella ripresa ancora Dzemaili, dopo appena due minuti, riportava la squadra di Mazzarri in vantaggio. Neanche stavolta il Toro si arrendeva e poco dopo la mezzora raggiungeva il pari con Jonathas dal dischetto. Tre minuti più avanti il colpo a sorpresa: Meggiorini regalava al Toro il momentaneo vantaggio. Ancora Dzemaili, tre minuti dopo, pareggiava. Poi lo show di Cavani, tenuto da Mazzarri in panchina per tutto il primo tempo, per essersi presentato in ritardo in ritiro. Una sconfitta che comunque non pregiudica la classifica del Toro, apparso comunque in salute. "Per me stasera è una partita speciale, era la prima volta contro il Torino, la squadra che mi ha rilanciato e mi ha dato un'opportunità dopo l'infortunio. Grazie a Cairo che ha creduto in me. Sono contento per la mia squadra, nelle ultime partite avevamo sofferto" ha commentato ai microfoni di Sky il protagonista assoluto, Dzemaili, alla prima tripletta della sua carriera. Argomenti toro 
TORINO - Il Napoli si riprende il secondo posto in classifica con una grandissima prova di carattere, facendo sua una partita spettacolare e scriteriata, contro un Torino che onora il proprio DNA e lotta, con le unghie e con i denti, fino alla fine. Il 5-3 conclusivo rende solo in parte l'idea di una serata pazza, decisa da un ex come Blerim Dzemaili, autore di una tripletta, e da quell'Edinson Cavani che, senza sostenere neanche un allenamento dopo la trasferta con la nazionale, entra nell'ultimo quarto di gara e mette il proprio sigillo sul successo azzurro. IL CASO/L'ultima follia di Vargas: ecco la foto hot IL PRESIDENTE/"Che risposta al Milan!" Per il Toro, quella di questa sera sa di chance sprecata, con un black out che ha ricordato quello della sfida col Parma proprio quando i granata, in vantaggio per 3-2, sembravano in grado di portare a casa tutta la posta in palio. BARRETO TORNA A SORRIDERE - Con il Matador relegato in panca, Mazzarri sospira di sollievo già al 10', quando Dzemaili colpisce dal limite, mettendo a segno il primo gol della sua serata da sogno. I partenopei controllano senza affondare troppo il colpo e alla mezz'ora di gioco si vedono raggiungere da Barreto, che rompe un digiuno di gol che durava dal novembre del 2010. La reazione napoletana c'è e sembra concretizzarsi al 40', quando Maggio si procura un calcio di rigore; Hamsik, però, conferma il rapporto conflittuale tra il Napoli e il dischetto, facendosi parare il penalty da Gillet. ANCORA DZEMAILI, POI L'UNO-DUE GRANATA - La ripresa si apre come aveva fatto il primo tempo, nel segno di Blerim Dzemaili: lo svizzero fa di nuovo centro, con una conclusione sporca, dal limite, che si insacca all'angolino basso, dopo meno di 2' di gioco.  Il Toro reagisce e Mazzarri non si fida, inserendo Cavani al 20'; anche Ventura fa le sue mosse, mandando in campo Jonathas e Meggiorini. L'impatto del 'Matador' non è dei migliori: l'uruguagio tocca di braccio in piena area azzurra, per Giannoccaro è rigore nonostante le proteste azzurre per una presunta involontarietà. È proprio Jonathas a trasformare, portando il Toro sul 2-2 al 29'; quattro minuti dopo, un'amnesia di Britos (già protagonista in negativo dell'azione del primo gol granata) spalanca un'autostrada a Meggiorini per il vantaggio dei padroni di casa. CAVANI 'MATA' IL TORO - Restano 12' più recupero da giocare ma, al Napoli, bastano e avanzano. A riprendere la partita è ancora Dzemaili, con un altro missile dal limite dell'area: da bravo ex, non aveva esultato sui primi due gol ma poi, lo svizzero, si lascia andare per festeggiare la prima tripletta in carriera. Al minuto 39, l'elvetico cede un testimone ideale ad Edinson Cavani, che trasforma in oro la punizione guadagnata da Dzemaili e si fa perdonare l'ingenuità sul fallo di mano. Pur a mezzo servizio, il Matador non s'accontenta e, allo scadere, chiude il conto con una splendida torsione aerea su cross dell'altro subentrato Armero. Restano solo quattro minuti di recupero ma, ormai, il Toro è stato abbattuto. Per gli azzurri, è un risultato che fa estremamente bene al morale, nella corsa per la Champions, ma anche i granata hanno di che sorridere: la salvezza ancora non è certa ma il carattere e la qualità della squadra promettono ancora tante soddisfazioni. TORINO-NAPOLI 3-5 (1-1) TORINO (4-2-3-1): Gillet, Darmian, Glik, Rodriguez, D'Ambrosio (10' st Masiello), Basha, Gazzi, Cerci, Vives (10' st Meggiorini), Santana, Barreto (21' st Jonathas). (25 Coppola, 5 Di Cesare, 15 Caceres, 6 Ogbonna, 18 Bakic, 19 Stevanovic, 29 Menga, 9 Bianchi, 93 Diop). All. Ventura NAPOLI (3-5-2): Rosati, Gamberini, Cannavaro, Britos, Maggio, Behrami (36' st Armero), Dzemaili (40' st Rolando), Hamsik, Zuniga, Insigne (20' st Cavani), Pandev. (15 Colombo, 12 Crispino, 2 Grava, 16 Mesto, 88 Inler, 25 Radosevic, 4 Donadel, 13 El Kaddhouri, 9 Calaio'). All. Mazzarri ARBITRO : Giannoccaro di Lecce RETI : nel pt 10' Dzemaili, 29' Barreto; nel st 2' Dzemaili, 30' Jonathas (rigore), 34' Meggiorini, 36' Dzemaili, 38' e 43' Cavani ANGOLI : 9-8 RECUPERO : 1' e 4' AMMONITI : Darmian, Rodriguez, Gazzi per gioco scorretto NOTE : al 36' pt Hamsik si fa parare un rigore concesso per fallo di Darmian su Maggio. Argomenti ssc napoli serie a torino fc Leggi i commenti I commenti dei lettori 
PESARO – Cade la Virtus, sepolta dall'attacco della Scavolini, capace di scaricare sulla testa dei bianconeri il record stagione di triple (18) e punti (101). Non sono bastati i 34 di Pullen (6/11 da 2, 5/8 da 3) ad una Oknoplast troppo molle dietro. Che si è meritata l'undicesima sconfitta consecutiva in trasferta, messa all'angolo dalla penultima in classifica che si giocava una bella fetta della stagione. Senza Hasbrouck (ormai ai ferri corti con la società) e Poeta, che rientrerà il 7 con Venezia, non c'erano molte speranze di portarla a casa. In scia fino al 56-61 a 14' dalla fine, la partita s'è risolta quando Pesaro ha continuato a premere sull'acceleratore con Mack e Babour, mentre i ragazzi di Bechi accusavano colpi a vuoto. Ma non è stato un finale a sorpresa, perché la Virtus troppo allegra lo era stata anche nel primo tempo. Quando ha concesso un 9/14 nel tiro da tre punti alla Scavolini, che è costato caro. L'attacco dei bianconeri ha funzionato, specialmente con il trio Pullen-Gaddefors-Gigli (27 punti nei primi 13') che ha girato forte. Ma appena Pesaro ha preso le misure son stati dolori, perché è rimasto solo Smith (11 nel secondo quarto) a rispondere ad avversari che invece piombavano in area da tutte le parti. Così dopo 15' giocati testa a testa, l'Oknoplast ha incassato 16 punti negli ultimi 5'. Presagio di un finale sofferto. Nessuna novità sul caso Hasbrouck. “E' rimasto a Bologna ad allenarsi e continuerà per un bel po' – ha detto Claudio Sabatini – il dibattimento in FIBA ci sarà circa venti giorni. Ma non sono preoccupato, questo è l'ultimo dei miei pensieri, Kenny rimarrà in freezer a lungo. Invece sto pensando di querelare il suo agente Funiciello, che ha rilasciato dichiarazioni non corrispondenti alla verità”. SCAVOLINI-OKNOPLAST 101-91 Scavolini: Stipcevic 13, Cavaliero 10, Kinsey 18, Mack 17, Bryan 2, Thomas 6, Amici 7, Flamini, Barbour 16, Crosariol 12. Oknoplast: Imbrò 2, Pullen 34, Gaddefors 8, Smith 16, Gigli 16, Andjusic 5, Moraschini, Fontecchio 3, Rocca 7, Ne De Ruvo, Parzenski, Tinti. Arbitri: Sabetta, Giansanti, Terreni. Note: tiri liberi: Ps 18/19, Bo 17/26. Da due Ps 16/28, Bo 22/41. Da tre Ps 18/29, Bo 10/20. Rimbalzi:  Ps 31, Bo 21. Parziali: 5' 10-10, 10' 21-21, 15' 35-31, 20' 51-42, 25' 61-52, 30' 75-61, 35' 89-74, 40' 101-91. Massimo vantaggio Virtus: +5 (7-2) al 3'. Massimo svantaggio: -18 (71-89) al 34'. Argomenti virtus hasbrouck 
TORINO  - Giampiero Ventura prende con filosofia il ko contro il Napoli, nel posticipo della 30/a giornata di Serie A, pur ammettendo di non aspettarsi una sconfitta: "Sul 3-2 non pensavo che l'avremmo persa  -  ammette il tecnico granata dopo il rocambolesco 3-5 dell'Olimpico  -  era lecito aspettarsi un pareggio, con giocatori come Cavani ci può stare. Per noi sarà un'occasione di crescita, anche se è successo qualcosa di simile anche a Parma, dove eravamo in vantaggio ma, nel finale, è successo l'imponderabile. Siamo una neopromossa, ricordiamolo, l'anno scorso eravamo in B e il Napoli giocava in Champions". "NON STAVAMO RUBANDO NULLA" - "Nel primo tempo non avevamo concesso granché, considerando l'avversario che avevamo di fronte, al di là del rigore fallito da Hamsik  -  riconosce Ventura - siamo andati sul 3-2 a poco dalla fine, senza rubare niente, ma ci siamo disuniti e abbiamo pagato, come succede di fronte a campioni che fanno la differenza, come Cavani. Questa squadra ha ampio margine di crescita e questa è un'ottima occasione: studieremo gli errori commessi, per evitarli in futuro. Cerci? Ha giocato bene nel primo tempo, poi si è spento nella ripresa. Credo che fosse scarico, dal punto di vista fisico e psicologico, dopo l'esaltante settimana in Nazionale: sta maturando, deve solo capire il suo potenziale, per me può diventare protagonista del calcio europeo ed essere in azzurro in pianta stabile". Argomenti serie a torino fc gian piero ventura Leggi i commenti I commenti dei lettori 
Gillet 5,5. Ipnotizza Hamsik meglio di quanto abbia fatto l'altro giorno con il procuratore Palazzi e para il rigore allo slovacco. Poi però prende cinque gol, di cui quattro dalla distanza; troppi, per uno come lui. D'Ambrosio 6. E' cresciuto molto anche in chiusura, ma dà il meglio quando c'è da andare all'arrembaggio. Ecco perché sarebbe stato utile nei tentativi finali del Toro di riacciuffare il pareggio. (11' st Masiello 6: entra e restituisce equilibrio a tutta la squadra). Glik 6,5. Glik capitano, urla la Maratona; il polacco si galvanizza e nella ripresa si mette al braccio la fascia, dopo l'uscita di D'Ambrosio. Sfiora il gol su calcio d'angolo, ma poi suda per contenere Pandev. Rodriguez 6. Il ritardo di Cavani nel tornare in Italia gli fa ritardare di un'ora il suo atteso derby tutto di marca uruguagia. Ma quando entra Cavani, dimostra di avere una marcia in più. I modi ruvidi gli portano una giusta ammonizione per ostruzione su Hamsik: salterà per squalifica la trasferta di Bologna. Darmian 5. La fascia sinistra non è casa sua, e si vede. Entra male su Maggio e omaggia il Napoli del rigore che Hamsik divora. Nella ripresa va in affanno, tanto da indurre Ventura a spostarlo a destra e inserire Masiello. Basha 5,5. Prima il gol con la nazionale albanese, poi la ritrovata maglia da titolare granata. Ha fame da vendere e paga la combattività con il giallo del primo tempo. Dalla sua parte, però, Dzemaili sfonda e completa la sua tripletta, con il quarto gol realizzato da ex al "suo" Toro. Gazzi 6. Il trattore granata recupera palloni e suda come sempre. Eppure si nota ancor meno del solito. Vives 5,5. Inizia a sentirlo suo, quel ruolo di trequartista alle spalle della punta centrale. Smista il gioco, ma sbaglia qualche pallone di troppo e non riesce mai ad accelerare al momento giusto. (11' st Meggiorini 6,5: entra, corre e sgomita come al solito. Poi, però, segna un gran gol da attaccante vero). Cerci 5,5. Mazzarri lo individua come pericolo granata numero uno e gli appiccica Zuniga. Il sudamericano impiega dieci minuti a prendergli le misure, poi lo anticipa con puntualità. Il fresco azzurro si sgonfia alla distanza. Santana 6. Si divora di testa il pareggio al quarto d'ora, ma fa una gara di corsa (e di tecnica) con l'ex compagno Maggio. Fisiologico il calo nella ripresa. Barreto 6,5. Segna il primo gol granata, pesantissimo, e rompe un ghiaccio spesso due anni e mezzo: l'ultima rete era datata 7 novembre 2010 al Milan. La sua festa è incontenibile e finisce nell'abbraccio carioca con Jonathas. E dire che era stato protagonista di una partenza falsa, fra un errore sottoporta e la mancata chiusura su Dzemaili. (21' st Jonathas 6,5 : il suo ingresso rappresenta la bocciatura definitiva di Bianchi, declassato in un colpo solo a quarta punta granata. E così il brasiliano che aveva matato la Lazio trasforma il rigore del 2-2: due partite, due gol). 
TORINO - E' un Walter Mazzarri euforico quello che commenta la vittoria per 5-3 del Napoli sul campo del Torino. "Quando si gioca bene sono contento, abbiamo fatto una grande partita e, pur avendo commesso dei gravi errori difensivi, che ci potevano costare molto, abbiamo centrato una importante vittoria", spiega il tecnico dei partenopei. "E' stata una gran bella partita e il merito è nostro ma anche del buon Torino visto questa sera. Noi abbiamo dimostrato di aver ritrovato lo smalto migliore e di questo sono molto contento". IL PRESIDENTE/"Ecco come rispondiamo al Milan" "Cavani inizialmente in panchina? Avevo visto bene, in forma, sia Insigne che Pandev e con loro avevamo preparato una strategia che ha prodotto buoni risultati. Cavani, invece, non l'ho avevo nemmeno visto, essendo ritornato in Italia oggi stesso, e gli avevo detto, prima della gara, che avrebbe giocato soltanto mezzora, al di là dello sviluppo del match. La mia decisione inizialmente non l'ha presa bene, poi ha compreso le motivazioni della mia mossa e ha risposto alla grande". IL CASO/L'ultima follia di Vargas, ecco la foto hot Mazzarri analizza le fasi salienti del match: "Sul primo gol di Dzemaili abbiamo eseguito bene uno schema provato. Sulla punizione di Cavani, invece, siamo stati furbi e bravi a infastidire la loro barriera. A volte sbagliamo per distrazione; ma a volte siamo anche astuti: questo è il calcio". Sulla sua permanenza a Napoli: "Aspettiamo la fine della stagione prima di parlare di contratti e del futuro. Col presidente De Laurentiis c'è sempre grande intesa. Stiamo facendo una grande stagione, la Juventus però sta giocando, purtroppo per noi, meglio del passato campionato e ha conquistato più punti rispetto allo scorso campionato. Questo spiega il gap in classifica", ha proseguito Mazzarri, che ha parlato contestato il rigore assegnato al Torino:  "A molti di noi è apparso involontario il fallo di mani di Edinson, che a fine gara ha chiesto spiegazioni in merito all'arbitro". "Ho fatto tre gol al Torino ma un po' mi dispiace: ho giocato in questo stadio e sono riconoscente a Cairo, lo ringrazio, perchè mi ha dato l'opportunità di riprendermi dopo l'infortunio", ha commentato Blerim Dzemaili, protagonista della serata. Sul suo Napoli lo svizzero ha detto che "dobbiamo cercare di fare come il Milan, segnare un gol e poi amministrare il vantaggio. Invece noi ne dobbiamo sempre segnare tre o quattro per vincere". "Il nostro obiettivo? La Juve al momento appare irraggiungibile, meglio guardarci alle spalle e al Milan". Argomenti ssc napoli serie a walter mazzarri Leggi i commenti I commenti dei lettori 
