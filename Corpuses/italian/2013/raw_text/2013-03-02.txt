ROMA - Non si è parlato d'altro, in settimana, che di arbitri. Anzi, soprattutto di Rizzoli, sgradito dal Napoli e per questo 'accompagnato' verso un'altra partita. Un'altra partita che in questo caso era Milan-Lazio. Una partita su cui Rizzoli ha lasciato un segno, indelebile. Già, perché senza nulla togliere ai meriti del Milan, ai meriti di Allegri, ai meriti di una squadra che ha saputo ribaltare le difficoltà iniziali fino ad arrivare al terzo posto, senza insomma nulla togliere all'ambiente rossonero, non c'è dubbio che l'espulsione di Candreva abbia finito per indirizzare la gara. Un'espulsione ingiustificata e imperdonabile, perché a velocità normale ci poteva essere il dubbio del rigore - dentro o fuori area? - ma non poteva esserci proprio il dubbio del cartellino rosso. Senza l'ausilio di moviole, era chiaro che i difensori laziali - a cominciare da Dias - erano lì, a due passi. Insomma: impossibile pensare a un fallo da ultimo uomo o a una chiara occasione da gol. Il conciliabolo tra arbitro e assistente di porta ha invece portato alla decisione più sbagliata: espulsione di Candreva. E anche se il Milan aveva già dimostrato di essere in palla, con due occasioni nitide da gol di El Shaarawy, anche se Pereirinha era sembrato da subito in difficoltà estrema, non c'è dubbio che quell'espulsione abbia rappresentato una svolta e un tocco sull'acceleratore rossonero. Un errore che tra l'altro si presta a una discussione ancora più ampia e che chiama in causa l'arbitro che ha 'sostituito' proprio.... Rizzoli a Napoli-Juve. Già, perché anche al San Paolo ne sono successe parecchie. Tra cui una tirata di capelli non vista di Chiellini a Cavani, che ha risposto con  una gomitata mostrata impietosamente dai replay. Una gomitata che però evidentemente qualcuno ha visto tra arbitro e assistenti, perché in questo caso è arrivata la sanzione. Un cartellino giallo: già, 'semplicemente' un'ammonizione. Il modo per non stravolgere una partita tanto importante? Una valutazione molto più tenera, determinata da un dubbio di fondo (impossibile da sciogliere senza moviole) sulla volontarietà del colpo? Fatto sta che, pur giudicato, Cavani è rimasto in campo. Al contrario di Candreva, che è stato mandato negli spogliatoi dopo diciassette (17!) minuti per un fallo che da espulsione non era.  In una partita importante come quella di Napoli, dove in palio c'era lo scudetto. Perché, lo sappiamo bene, l'ingresso in Champions vale economicamente come uno scudetto. E allora, alla fine di questa due giorni di campionato, resta soltanto una domanda: ma con quale criterio vengono distribuiti i cartellini? Sarebbe bello chiederlo ai nostri arbitri. E soprattutto sarebbe stupendo riuscire ad ottenere una risposta. Chiediamo troppo? Leggi i commenti I commenti dei lettori 
MILANO - C'è molta delusione in casa biancoceleste. Il Milan vince 3-0, sorpassa la Lazio e si piazza al terzo posto, ultimo utile per una qualificazione in Champions. Sin dall'inizio i rossoneri sembrano avere qualcosa in più, rischiando in due occasioni di sbloccare la gara. PETKOVIC: "VORREI RIGIOCARMELA 11 CONTRO 11"  - L'episodio chiave però arriva al 17', quando Candreva viene espulso dopo un lungo conciliabolo (durato un minuto e mezzo circa) tra arbitro, guardalinee e giudice di porta, sul risultato ancora fermo sullo 0-0: "Candreva non è l'ultimo uomo  -  dice Petkovic  -  perché si vede Dias che sta recuperando. Non so quanto tempo sia passato per prendere questa decisione, forse in futuro sarà così anche per tutte le altre. Di certo se si è trattato di un suggerimento è stato sbagliato. Mi piacerebbe comunque ripetere questa partita giocandola 11 contro 11. Siamo entrati bene in campo, contro un avversario molto forte e in un gran momento di forma. Nei primi minuti ci sono state occasioni sia per noi che per loro, abbiamo provato ad aggredirli alti. Poi purtroppo c'è stato questo episodio e quello del primo gol, quando c'è prima un fuorigioco e poi un fallo di El Shaarawy su Pereirinha". Dello stesso avviso anche il direttore sportivo Igli Tare: "La premessa è che il Milan ha giocato benissimo e ha ottenuto una grande vittoria. Nonostante questo c'è grande rabbia, perché la partita è stata decisa da tanti errori degli arbitri. Ho grande stima di Rizzoli, lo ritengo uno dei migliori del mondo, ma far passare minuti per prendere una decisione così importante penso ci abbia dato il colpo di grazia". BOCCIATURA PER PEREIRINHA: "MA OGGI SONO ERRORI PERDONABILI"  - A prescindere dagli episodi, sul campo bocciatura per Pereirinha nel ruolo di vice-Konko. Il terzino portoghese fatica, e molto, a contenere le avanzate di El Shaarawy. È proprio su quella fascia che nascono i principali pericoli, e non è un caso che Petkovic a fine primo tempo decida di sostituirlo: "Abbiamo avuto qualche difficoltà in quel settore. Hanno spinto tanto e ha fatto bene Gonzalez ad aiutare con i triangoli difensivi. Dopo 7-8 minuti abbiamo cominciato a fare bene. Si tratta comunque di errori di concentrazione individuale che poi, quando capitano certe cose (riferimento alle scelte arbitrali, ndr) sono anche perdonabili. Le decisioni degli arbitri fanno parte del gioco e oggi, come a Firenze, non sono stati a nostro favore. Ma dobbiamo tenere il morale alto per giovedì. Un reintegro di Cavanda? Si sta allenando, ma ora non è il momento di parlare di queste cose". Adesso i biancocelesti si preparano per un lungo tour de force di quattro partite in 11 giorni prima della sosta per le Nazionali: "Spero di recuperare presto i giocatori infortunati. Non solo Klose. Ci servono ricambi, perché abbiamo tantissime partite. Dobbiamo guardare avanti, non indietro. Tenere la testa alta, essere positivi e cercare partita dopo partita di ottenere punti e passare il turno in Europa". MARCHETTI: "DOBBIAMO STARE TRANQUILLI E GUARDARE LE COSE CON SERENITÀ  - Anche in campionato, il tecnico non ha assoluta intenzione di mollare la presa: "Le possibilità sono le stesse di prima. Ci abbiamo creduto fino al 93', tentando di giocare in avanti creandoci qualche opportunità. Sono sicuro che la squadra rimarrà attaccata a questo treno". Dello stesso parere anche il portiere della Lazio Federico Marchetti: "Normale essere delusi quando si perde, ma siamo consapevoli che mancano ancora 11 partite e che molte saranno in casa. Le affronteremo con il piglio giusto sapendo che tutto è ancora aperto. Il Milan è una grande squadra, è partita con qualche difficoltà ma sapevo che le qualità sarebbero uscite alla distanza. Speriamo che alla fine arrivino sotto di noi. L'espulsione di Candreva? Non guardo le polemiche. Sono dell'idea che anche gli arbitri sono esseri umani e che possono sbagliare come facciamo noi. Dobbiamo stare tranquilli e vedere le cose con più serenità. Oggi ci è andata male, ma l'azione era veloce e nessuno ha dato una mano all'arbitro per prendere la decisione migliore". LOTITO: MA QUALE CAVANDA INDISPENSABILE... - Nel consueto siparietto pre-partita, Claudio Lotito aveva attaccato duramente chi ha osato criticare la decisione di lasciare ai margini Cavanda, ancora alle prese con il rinnovo contrattuale. "Non siamo ostaggio di nessuno, né dei tifosi, né dei calciatori. Se non eseguono i dettami della società, possono trovare anche altre soluzioni. Nelle gare senza Cavanda abbiamo ottenuto risultati, se adesso mi dite che è diventato indispensabile, siamo finiti. Abbiamo una rosa completa, in grado di dare soddisfazioni e ottenere risultati. La scelta è stata presa dalla società in simbiosi con il tecnico". TARE PROTESTA  - A fine gara, il direttore sportivo Igli Tare chiede più rispetto da parte degli arbitri. "La cosa importante è fare i complimenti al Milan, che ha meritato di vincere, ma gli errori arbitrali hanno condizionato la gara: dobbiamo difendere i nostri diritti. Sul gol dell'1-0 c'è fallo di El Shaarawy su Pereirinha. L'espulsione di Candreva oggi è stata eccessiva, sono episodi che incidono tanto". Il dirigente della Lazio, complici le dichiarazioni pre-partita di Lotito, è chiamato a chiarire la questione Cavanda. "Pereirinha è un terzino destro e lo abbiamo già valutato in maniera positiva quando lo abbiamo preso. Su Cavanda ci sono scelte tecniche e di linea di comportamento: non sapete alcune cose che sono successe. Siamo i primi a lavorare per il bene della Lazio e non vogliamo farci male da soli". Leggi i commenti I commenti dei lettori 
In seguito a scontri a fuoco fra forze locali libiche nell'area dell'impianto di produzione di gas della Mellitah Oil & Gas, joint venture paritetica fra Noc ed Eni, quest'ultima ha deciso di sospendere per ragioni di sicurezza la produzione e l'esportazione di gas verso l'impianto siciliano di Gela. "Questa mattina - fanno sapere infatti in ambienti vicino all'Eni - per ragioni di sicurezza ed integrità degli impianti, l'azienda ha deciso di interrompere la produzione e di mettere in sicurezza le istallazioni con conseguente interruzione del flusso di gas attraverso il gasdotto Green Stream, che collega l'impianto di trattamento di Mellitah in Libia, a Gela, in Italia". Le medesime fonti aggiungono che "contestualmente sono state attivate tutte le misure di sicurezza necessarie a proteggere il personale in loco, oltre che gli impianti interessati. Tutto il personale è al sicuro. Il ministero dello Sviluppo economico è stato immediatamente informato dell'interruzione del flusso di gas". 
MILANO - Un avvio pessimo, una fase centrale di stagione incredibile: il Milan, in un girone, passa dal terzultimo al terzo posto. Il merito è soprattutto di Massimiliano Allegri, che dopo il netto successo sulla Lazio esalta il gruppo. "La prestazione della squadra è stata ottima, anche in 11 contro 11: avevamo creato 2-3 occasioni, stasera è stato positivo anche il fatto di non prendere gol. Nel secondo tempo abbiamo gestito palla e risultato. I ragazzi meritano il terzo posto, anche se la strada è ancora lunga: stiamo giocando bene, siamo un po' troppo ingenui a volte, basta ricordare il derby di domenica scorsa, quando abbiamo buttato una partita". NIENTE VOLI PINDARICI  - Allegri non vuole pensare alla seconda piazza. "Noi ci saremo fino alla fine in chiave Champions, oggi era importante vincere anche nell'ottica dello scontro diretto. Io per il terzo posto considero anche Roma, Catania, Fiorentina e Inter, per ora non pensiamo in grande. In questo periodo offensivamente ci esprimiamo alla grande, c'è velocità di palla e di movimenti. Siamo più ordinati, equilibrati e riusciamo ad andare bene negli spazi, così si creano i presupposti per vincere. IL CASO CASSANO-PAZZINI  - I fatti del weekend  -  la lite Cassano-Stramaccioni e i due gol di Pazzini  -  portano inevitabilmente il tecnico a parlare dello scambio avvenuto in estate. "Pazzini continua a fare gol e speriamo ne faccia fino alla fine, questo è un gruppo che fa dell'intensità la sua forza, che si aiuta. Stiamo bene fisicamente, vogliamo tenere questa condizione a lungo. Cassano? Non mi sono fatto idee, la questione non mi riguarda. Qui si è sempre comportato bene, la scelta di andare via è stata sua, non si sentiva protagonista: di lui non parlerò mai male". PAZZINI: AVANTI COSI'  - Giampaolo Pazzini, mattatore del match con la Lazio, parla dopo la doppietta. "Abbiamo fatto qualcosa di incredibile in questo periodo, dopo due mesi orrendi all'inizio: è merito di tutti, giocatori, staff, società. Dobbiamo fare ancora tanti punti da qui alla fine. Ho sempre bisogno di confermarmi, è sempre stato così: ho fatto 12 gol e sono molto contento, i compagni mi hanno messo in condizione di fare molto bene e spero vada avanti così. Vediamo come finirà, ci aspettano tante partite difficili e non dobbiamo mollare nulla. Il tridente con Balotelli ed El Shaarawy? Non spetta a me dirlo, sono felice quando riesco a ripagare la fiducia di Allegri. Nella testa abbiamo la gara con il Genoa e ovviamente il Barcellona, a cui penseremo dopo sabato". GALLIANI: "I NOSTRI GIOVANI SEMBRANO VETERANI" - Adriano Galliani è raggiante: "Quarantuno punti in un girone, siamo ai nostri livelli da quando è arrivato Allegri. Abbiamo avuto i due mesi per ricostruire un palazzo, che ha ottime fondamenta. Stiamo facendo bene" spiega sul sito del club. "Ho sentito il presidente Berlusconi, era felice, ha detto che tutti i giocatori hanno giocato bene, ma ha sottolineato la prestazione di De Sciglio, un giocatore di vent'anni, un giocatore super, stasera non ha sbagliato nulla" riferisce il vice presidente del Milan. "Noi giochiamo con ragazzi di vent'anni che sembrano veterani. Altri giocatori arriveranno l'anno prossimo. Poi soprattutto giochiamo bene al calcio, corriamo. C'e' da essere soddisfatti" aggiunge. "Abbiamo gestito brillantemente la partita. E' inutile guardare il Napoli, non serve a niente, bisogna solo vincere le partite e poi guardare cosa fanno gli altri". Su Pazzini: "Siamo molto soddisfatti, quando ho preso Balotelli ho chiesto il suo parere perchè gli avevo promesso che non avremmo preso un altro centravanti, ma lui è un ragazzo intelligente e ha capito" riferisce. "Balotelli è voluto stare in ritiro anche ieri sera così si è curato e si è curato questa mattina poi con regolare permesso ha raggiunto la mamma e ha visto la partita con i suoi familiari ed esultato con loro. Perchè quando un giocatore si deve curare è meglio che stia a casa che venire a vedere la partita allo stadio" Leggi i commenti I commenti dei lettori 
MILANO - L'ennesima vittoria del Milan, che nel 2013 è imbattuto, è piena di significati. A uscire dal Meazza sotto il peso di tre gol, al di là della discussa espulsione di Candreva che ha accelerato il corso degli eventi e di un episodio non chiarissimo sull'1-0, è stata infatti la Lazio, che aveva a lungo occupato, non senza merito, il terzo posto in classifica e che all'andata all'Olimpico aveva battuto il Milan, sommergendolo nel primo tempo. Ora il terzo posto è della squadra di Allegri e nessuno si sogna di contestarne la legittimità, visto che il gioco è piacevole, l'identità tattica chiara e la statura internazionale acclarata, come è emerso dal recente duello col Barcellona. Tra gli aspetti collaterali di questo successo ce n'è uno, in particolare: il ritorno di Pazzini ai livelli che gli erano valsi il lancio in Nazionale da parte di Lippi. E' come se il centravanti, riemerso da tre anni complicati, durante i quali è sembrato che gli pesasse più del dovuto la concorrenza altrui, sia in maglia azzurra sia all'Inter, avesse deciso di dare una svolta alla propria carriera, accettando proprio la rivalità più pesante, quella con Balotelli. Sostenuto da una condizione fisica che gli permette finalmente di vincere i duelli in acrobazia e in anticipo con i suoi marcatori, Pazzini può essere il perfetto finalizzatore di una manovra che, fondandosi su un 4-3-3 autentico, nelle giornate o nelle serate buone fa spiovere in area un'infinità di palloni. "Ci sarà spazio anche per me", disse Pazzini un paio di settimane fa. "La mia carriera è sempre stata una collana di conferme da dare", ha ribadito dopo essere arrivato a 12 gol in un campionato in cui non sempre è partito da titolare. Allegri gongola: El Shaarawy, Balotelli e Pazzini sono probabilmente i tre più forti attaccanti italiani attuali. E la rivalità tra i due centravanti, oltre a sottolineare come il vero indispensabile e insostituibile nel tridente sia El Shaarawy, diventa un'arma fondamentale. Soprattutto al Camp Nou, il 12 marzo. Perché a Barcellona non ci potrà essere Balotelli, che intende comunque riprendersi subito il posto in campionato, dopo la pausa forzata, a vedere la partita a Brescia, a casa dei genitori. Ma con un Pazzini del genere difendere il 2-0 dell'andata, segnando almeno un gol decisivo a un Barça in vistosa crisi difensiva, sembra davvero possibile. Sarebbe un trionfo impensabile, per una squadra che appena due mesi fa navigava nella mediocrità, senza un orizzonte nitido. Milan-Lazio 3-0 (2-0) Milan (4-3-3): Abbiati; Abate, Zapata (1' st Zaccardo), Yepes, De Sciglio; Flamini, Ambrosini, Montolivo; Boateng (31' st Robinho), Pazzini (22' st Niang), El Shaarawy. (Amelia, Gabriel, Muntari, Salamon, Nocerino, Traorè). All.: Allegri Lazio (4-5-1): Marchetti; Pereirinha (1' st Cana), Biava, Dias, Radu; Candreva, Gonzalez, Hernanes (25' st Ederson), Ledesma, Lulic; Floccari (33' st Saha). (Bizzarri, Strakosha, Ciani, Onazi, Kozak). All.: Petkovic Arbitro: Rizzoli di Bologna Reti : 40' pt Pazzini, 44' pt Boateng, 15' st Pazzini Ammoniti : Yepes, Pazzini e Biava per gioco falloso, Boateng e Radu per reciproche scorrettezze Espulso : Candreva per fallo su chiara occasione da gol Recupero : 1' e 3' Leggi i commenti I commenti dei lettori 
TRENTO - Finisce col fiato corto la Biancoblù, costretta dalla Bitumcalor  alla sesta sconfitta consecutiva in trasferta. Si complica la corsa play-off,  soprattutto perché la coperta adesso è corta, senza Pecile per altre due  settimane e con Cournooh, ieri il meno peggio, ancora ko alla caviglia dopo 30'.  Non è bastato un Mosley leonino, 18 rimbalzi e 5 stoppate, ad arginare la  fragilità anche dentro l'area. Sotto per 38' su 40', la BBB non è andata oltre a  un 59-69 quando mancavano 7'20” al termine, ma la benzina era già  finita. Trento adesso la insegue a due punti, ma s'è presa il vantaggio nella  differenza canestri. La Biancoblù è ancora nelle prime otto, ma i sette  giocatori che hanno tirato la carretta da settembre, cominciano a mostrare la  corda. E lo  si è capito da subito. Il primo tempo, a parte le prime incursioni di Harris  (8-6 al 3') e l'isolata resistenza di Cournooh, è stato una continua sofferenza.  Accerchiata nella propria area e senza mira dal perimetro, 0/9 da tre iniziale,  con 0/5 di Cutolo, la BBB s'è presto arenata sotto i colpi di avversari  decisamente più ispirati. Indigesto il 4-17 incassato sul finire del primo quarto, che ha  indirizzato la gara. Il padrone del campo è stato Umeh, tiratore esiziale con 16  punti nei primi 12', mentre Salieri non riusciva a cavare nemmeno una resistenza  ai suoi, bastonati (29-46 al 18') praticamente ad ogni possesso. Trento colpiva  a botta sicura, col 60% da 2 e da 3 punti, quasi sul velluto. Poi praticamente  non c'è stata più partita. La  BBB tornerà in campo venerdì 15 marzo, dopo la pausa per la Final Four di Coppa  di LegaDue, al PalaDozza contro Verona. BITUMCALOR-BIANCOBLU' 80-67 Bitumcalor: Forray 4, Umeh 19, Elder 16, Pascolo 14, Garri 9, Spanghero  11, Dordei 7, Conte. Ne Bailoni, Valer, Basile. Biancoblù: Cournooh 17, Harris 10, Vitali 12, Cutolo 3, Mosley 8, Montano  3, Gasparin 3, Verri 5, Drenovac 2, Pini 4. Arbitri: Masi, Gagliardi, Rudellat. Note:  tiri liberi: Tn 9/12, Bo 10/11. Da due: Tn 19/37, Bo 18/37. Da tre: Tn 11/25, Bo  7/25. Rimbalzi: Tn 33, Bo 35. Parziali: 5' 13-10, 10' 23-12, 15' 38-22, 20' 48-34, 25' 59-40, 30'  66-52, 35' 73-59, 40' 80-67. Massimo vantaggio Biancoblù: +2 (8-6) al 3'. Massimo svantaggio: -19 (44-63) al 28'. 
