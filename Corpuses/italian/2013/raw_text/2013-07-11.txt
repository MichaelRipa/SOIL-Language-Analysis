È successo la notte fra il 9 e il 10 luglio. È la seconda volta. Sullo sfondo strane attività e pochi controlli al quartiere Salzare. È accaduto mercoledì 10 luglio poco dopo mezzanotte ad Ardea, in provincia di Roma, a pochi passi della caserma dei carabinieri. Qualcuno ha appiccato il fuoco alla "Fiat Panda" di Luigi Centore, geometra e giornalista pubblicista che scrive sul blog "Il Faro online" e collabora con "Il Corriere della Città" e che nel 2005 aveva già subito un attentato analogo, come si legge sul sito ossigenoinformazione.it. L'auto era parcheggiata sotto la sua abitazione. Sul posto sono intervenuti i carabinieri di Ardea, i vigili del fuoco di Pomezia, l'ispettore della polizia Enrico Rustici e una squadra di operai dell'Enel. Nell'incendio è stata coinvolta un'altra autovettura parcheggiata accanto. Ha preso fuoco ed è finita contro la vicina cabina dell'Enel. Secondo il giornalista è un attentato incendiario ai suoi danni, una ritorsione causata dalla pubblicazione di alcuni articoli nei quali ha denunciato la mancanza di controlli comunali su alcune attività commerciali nel quartiere di Salzare e su alcune concessionarie comunali. Questi controlli, ha spiegato Centore commentando l'episodio, "non vengono fatti malgrado numerose interrogazioni consiliari in merito. Ardea è sempre più in mano alla criminalità organizzata: se si arriva a cercare di intimidire i giornalisti significa che si è davvero persa la misura... qualcuno agisca, prima che dai semplici avvertimenti si passi a qualcosa di ben più grave". Il giornalista ha presentato una denuncia contro ignoti. I resti dell'auto sono stati posti sotto sequestro dall'autorità giudiziaria. Centore ha poi invocato l'intervento del prefetto e dell'antimafia e ha inviato una lettera al comandante generale dell'arma dei carabinieri nella quale afferma di avere già subito un altro attentato, come anche il sindaco e un consigliere comunale di Ardea. Solidarietà al giornalista è stata manifestata dal " Corriere della Città", dall'Agenparl e dalla deputata di Sinistra Ecologia e Libertà, Ileana Piazzoni. "L'intimidazione al giornalista Luigi Centore, ad Ardea, attivo da tempo nel denunciare i mancati controlli su attività commerciali irregolari in zona Salzare  -  ha dichiarato Ileana Piazzoni  -  è un atto vergognoso e allarmante. Voglio pertanto esprimere la mia incondizionata solidarietà e vicinanza al giornalista di Ardea, con l'augurio che gli inquirenti possano presto raggiungere i responsabili del vile gesto. Questo è solo l'ultimo di una serie di atti simili verificatesi negli ultimi tempi e già avvenuti in passato. Sul litorale della Provincia si respira un clima pesante, di attacchi fisici ad esponenti della politica e dell'informazione, fino ad episodi delittuosi di faide interne che si susseguono a ritmo serrato". Argomenti ardea 
Le previsioni degli organizzatori parlano di 45mila presenze. Ma, presumibilmente, stasera saranno molti di più i fan che si raduneranno a Capannelle per il concerto del "Boss". Dopo quattro anni, Bruce Springsteen torna a Roma nell'ambito del festival ' Rock in Roma'. E' un ritorno da tutto esaurito ma anche una delle tante tappe del "Wrecking ball world tour" del 2013 che a 63 anni, il cantante del New Jersey non si stanca di portare in giro per il mondo. Ad accompagnarlo, sul palco, l'inseparabile E street band: undici elementi dove si esaltano il sassofono di Jake Clemons e le tastiere di Charles Giordano. Inutile sperare di avere una scaletta in anticipo, basandosi sulle tappe precedenti, anche se e' difficile pensare che il ' Boss' non esegua ' Born in the Usa' o ' Dancing in the dark'. Pronto Bruce Springsteen, anche la citta' e l'Ippodromo di Capanelle si stanno adeguando: piu' di 1.200 persone stanno lavorando - in una nota dell'Agenzia per la mobilità - perche' tutto funzioni, il pubblico potra' arrivare dalla stazione Termini e dall' aeroporto di Ciampino a Capannelle al costo di 1 euro. Da Ciampino è anche disponibile un servizio di navette che colleghera' il parcheggio low cost dell'aeroporto a Capannelle al costo di 8 euro. A fine concerto sono garantiti, fino alle 2.30, 6 treni diretti alla stazione Tiburtina e Ciampino, completamente gratuiti. Il rientro verso il centro sara' assicurato dalle navette, prenotabili anche il giorno stesso del concerto in uno dei due infopoint di "Rock in Roma", a soli 3 euro per arrivare a piazza San Giovanni, stazione Ostiense e Termini. Tre aree d' ombra e quattro gazebo con nebulizzatori a pioggia daranno refrigerio ai fan nelle ore prima del concerto, dove, si spera, Springsteen replichi quanto fatto a Napoli e Padova per ingannare l'attesa: regalare un paio di brani acustici ai tanti seguaci del "Boss". A causa del traffico intenso - si legge in una nota dell'Agenzia per la mobilità - per il concerto di Bruce Springsteen all'Ippodromo di Capannelle, a Roma, le linee 654-663 non transitano all'interno dello Statuario, sono deviate in via Appia. Forti ritardi per le linee 654-664-765. Argomenti concerto rock in roma trasporti bruce springsteen 
Tragedia in via Napoli a Castelvolturno, nel casertano, dove un anziano ciclista, Vincenzo Moccia, è morto scontrandosi con un'auto condotta da un uomo di 33 anni. Illeso l'automobilista. Motta, 81 anni, è deceduto alla clinica Pineta Grande poco dopo il ricovero. Sul luogo della tragedia sono intervenuti i carabinieri della compagnia di Mondragone, che stanno svolgendo indagini per ricostruire la dinamica e le responsabilità dell'incidente. Argomenti incidenti stradali anziani 
Applausi dal centrosinistra dai promotori della piena integrazione degli immigrati. E la protesta dalla Lega, che ha anche fatto volare un aereo con lo striscione 'Stop ai clandestini' ed è stata a sua volta contestata. Bergamo, terra di voti padani, non si è mostrata così ostile al ministro dell'Integrazione, Cecile Kyenge, che per la prima volta si è spinta qui a parlare dei suoi obiettivi per l'immigrazione, in una tappa della Carovana dello ius migranti. Se al suo arrivo in prefettura il ministro è stato accolto dagli applausi di un centinaio fra passanti e soprattutto esponenti di centrosinistra che scandivano slogan contro la Bossi-Fini ("siamo tutti clandestini"), arrivando all'Università di Bergamo per un dibattito pubblico si è vista davanti una quindicina di giovani militanti leghisti. Il ministro: "Nulla di personale contro la Lega" "Siamo qua per parlare con il ministro per capire qual è la sua politica e chiediamo che venga fatta una immigrazione corretta", ha spiegato ai giornalisti Toni Iwobi, assessore del Carroccio a Spirano, di origini nigeriane, che i leghisti portano come modello di "vera" integrazione. Manifestazione pacifica per dire no allo ius soli e sì al reato di clandestinità, anche se il drappello 'padano' si presentato con magliette provocatorie ('Ministro, mi puoi aiutare? Voglio la cittadinanza padana' o 'Iwobi con i padani, Kyenge con i clandestini'). E' stato quando il ministro ha tirato dritto senza fermarsi a parlare con loro, anche se il giorno prima ha concesso un'intervista a La Padania , che i leghisti hanno alzato i toni: a sovrastare le loro parole, gli applausi degli altri presenti e di qualche studente alla finestra. "Non ho nessun problema con la Lega, ogni persona ha il diritto di manifestare la propria opinione e la rispetto", ha risposto Kyenge ai giornalisti. Quanto alla richiesta dei militanti del Carroccio, "io non rifiuto mai un incontro a nessuno: deve essere nel luogo istituzionale e nel rispetto degli impegni". E al presidente della Provincia di Bergamo, il leghista Ettore Pirovano, che aveva detto alla stampa locale di non essere stato invitato in prefettura, ha risposto: "Sono semplicemente andata nella casa del governo". Poi è rimasta seduta in sala per due ore a raccogliere le testimonianze degli immigrati e di chi li assiste. "Bergamo è la città di papa Giovanni XXIII, il Papa buono, e sicuramente nel cuore di Bergamo c'è anche questo", ha concluso Kyenge. Ma i leghisti non l'hanno sentita. Si erano seduti nelle ultime file, ma se ne sono andati presto. Argomenti immigrazione immigrati cecile kyenge 
La Corte dei conti di Milano ha prosciolto il sindaco e la giunta comunale di Cremona quasi al completo e due dirigenti per il caso dei 32 ex precari assunti in pianta stabile e ha respinto la richiesta di risarcimento, per un totale 1 milione 172mila euro, avanzata dalla Procura. Lo ha fatto, come si legge nel dispositivo della sentenza, "per assenza di danno erariale e dell'elemento soggettivo", vale a dire della colpa. Con gli amministratori tirano un sospiro di sollievo anche i dipendenti, molti dei quali in forza al Comune da anni. "E' la fine di un incubo", ha commentato il sindaco Oreste Perri. Il verdetto è arrivato meno di due mesi dopo l'udienza, il 22 maggio scorso. Solitamente passa molto più tempo prima che arrivi la sentenza. Secondo la Procura contabile, i 32 lavoratori non dovevano essere regolarizzati perché lo impediva il rispetto del patto di stabilità. Uno dei 32, Francesco Venturini dell'Ufficio periferie, è al suo posto: "Non ci credo ancora. E' una liberazione. Dopo 12 anni ci sentiamo finalmente dipendenti comunali a tutti gli effetti". 
