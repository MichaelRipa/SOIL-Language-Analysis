FIRENZE - "Ci fa piacere essere in alto, diamo continuità a quello che abbiamo fatto, sistemando la nostra media punti, che si era abbassata dopo il pari col Pescara. Oggi, contro una squadra importantissima e che gioca un gran bel calcio, abbiamo ottenuto un risultato pesante". Aurelio Andreazzoli si gode il successo in casa della Fiorentina: la Roma vede da vicino la qualificazione in Europa League, sognando anche qualcosa in più. "Questo gruppo mi dimostra da tempo di essere stupendo: alleno persone serie, con grande voglia di fare. Stiamo dando il massimo e il campo lo testimonia". LA SFIDA TATTICA  - Andreazzoli torna sul rapporto con Vincenzo Montella, di cui fu collaboratore nel 2011. "Ci sono state mosse e contromosse tattiche, mi sono divertito in questa sfida con Vincenzo. Il primo tempo è stato equilibrato, la ripresa ha fatto vedere tutte le doti della Fiorentina, anche se noi siamo riusciti a risistemarci in campo, sprecando qualche contropiede di troppo. Ho dovuto cambiare il sistema di gioco per arginare il loro possesso palla. Capisco le loro recriminazioni per il risultato, vista la condotta di gara, ma noi abbiamo saputo soffrire, meritando la vittoria. La squadra si è sacrificata, gli attaccanti hanno cercato di far faticare un giocatore come Pizarro: Totti e Osvaldo hanno lavorato per limitarlo, bloccarlo del tutto è impossibile". IL CAPITOLO FUTURO  - Le voci su Allegri e Mazzarri iniziano a disturbare il tecnico giallorosso. "Sono stanco di tornare sul discorso del futuro, l'ho già fatto ieri in conferenza stampa: mi infastidisce il fatto di dover verificare che noi siamo impegnati in questo finale di stagione mentre qualcuno all'esterno cerca di destabilizzarci, parlando di tutto fuorché del campo e dell'avversario. Mi fa piacere sapere che Baldini ha stima di me, noi siamo molto compatti nel cercare di ottenere risultati per la Roma, speriamo di toglierci le soddisfazioni che crediamo di meritare ampiamente". TOTTI "TIFA" OSVALDO - "Per vincere fuori casa contro una grande squadra ci vuole un'ottima prestazione ed è quello che abbiamo ottenuto. Noi valiamo e lo abbiamo dimostrato". Francesco Totti analizza così il successo ottenuto dalla Roma. "Il campionato non è finito e noi più ci avviciniamo agli obiettivi, più ci crediamo. Il nostro traguardo per ora è l'Europa League, ma anche la finale di Coppa Italia. Osvaldo? Io spero che il prossimo anno rimanga, è forte ed è uno che fa gruppo, ma spetta alla società decidere". BALDINI: NESSUN ACCORDO CON ALLEGRI  - Nel pre-gara, ai microfoni di Sky, Franco Baldini ha allontanato le voci che vorrebbero Massimiliano Allegri già d'accordo con il club giallorosso per il prossimo anno. "Sono voci che non provengono da Roma, tutti date per scontato che noi cambieremo allenatore ma un tecnico ce lo abbiamo già, e sta facendo molto bene. Non capisco perché la posizione di Andreazzoli venga archiviata, è un candidato autorevole a restare sulla panchina della Roma per il prossimo anno". Argomenti serie a as roma francesco totti aurelio andreazzoli Leggi i commenti I commenti dei lettori 
FIRENZE - La stessa partita, a tre anni di distanza. I quasi 100 minuti del Franchi sembrano il remake della gara che la Roma vinse sullo stesso campo nel 2010: la Fiorentina domina, il 9 giallorosso la risolve. All'epoca fu Mirko Vucinic, oggi il tanto bistrattato Pablo Daniel Osvaldo: insolente quanto si vuole, ma centravanti vero, forte, di quelli che spostano gli equilibri di una partita e non solo. È lui a svettare in area di rigore in pieno recupero e a spedire alle spalle di Viviano il pallone che rischia di archiviare i sogni Champions della Fiorentina, Milan permettendo, e che avvicina i capitolini al traguardo Europa League. ANDREAZZOLI E MONTELLA  - Il gol dell'italoargentino regala gloria, e paragone con Claudio Ranieri, ad Aurelio Andreazzoli, che dell'avversario odierno fu assistente proprio per gestire il post dimissioni del mister di San Saba: fanno 24 punti in 12 partite, la proiezione su 38 giornate è tanto facile da fare quanto dannosa per lo stomaco di chi ha a cuore il giallorosso, pensando agli sprechi della prima parte di stagione. Prosegue il tabù Roma per Vincenzo Montella, ancora a secco di vittorie in cinque sfide contro il suo vecchio amore. Due pareggi ai tempi di Catania, tre sconfitte sanguinosissime in viola: avrà comunque poco da rimproverare ai suoi, perfetti nell'applicazione di un calcio che ha portato in alto la Fiorentina, rendendo un pallido ricordo le sofferenze di 12 mesi fa. AVVIO TATTICO - Il match d'andata fu all'insegna dello spettacolo, l'avvio di quello di ritorno spiega alla perfezione cos'è cambiato nell'undici capitolino, che scende in campo col chiaro intento di sporcare le linee di passaggio viola: Florenzi e Lamela molto ligi in copertura, Totti affianca Osvaldo in fase di non possesso ma si stacca da trequartista quando è la Roma a gestire il cuoio. Ne esce un inizio di gara in cui i padroni di casa faticano a far uscire la sfera con pulizia dal pacchetto arretrato. Al 4', da una palla persa da Pasqual, nasce il primo pericolo: Rodriguez mette giù Totti, il 10 romanista spara su punizione da 28 metri, Viviano ci mette i pugni. Col passare dei minuti i viola guadagnano campo ma la fase difensiva ospite è efficace. È il 20' quando Florenzi riesce ad inserirsi centralmente: alto il suo colpo di testa. Sul ribaltamento Burdisso è chiamato a fare gli straordinari. Cuadrado sfonda centralmente ma non riesce a portarsi avanti il pallone, Borja Valero si inserisce e calcia a rete: scivolata provvidenziale del difensore argentino. L'EFFICACIA DI LOBONT - La Fiorentina si piazza stabilmente nella metà campo romana, Andreazzoli si sbraccia e chiede ai suoi di rimanere almeno in 3 ad attendere il contropiede: gli riesce al 27'. Totti per Osvaldo, destro dal limite, blocca Viviano. Alla mezz'ora uno scontro aereo con Rodriguez sembra estromettere dalla contesa Lobont: l'estremo rumeno sanguina copiosamente dal naso ma riesce a restare in campo almeno fino all'intervallo. È uno sforzo decisivo, visto che l'ex portiere dell'Ajax al 38' si supera su un mancino secco di Jovetic, sporcandolo quel tanto che basta per trasformare il possibile gol dell'1-0 in un palo pieno. Dal tunnel, però, esce Goicoechea: i pensieri dei tifosi romanisti volano ai disastri contro il Cagliari, il campo darà invece ragione all'uruguagio. MAREA VIOLA  - L'inizio della ripresa è tutto dei padroni di casa. La corsia sinistra viene messa a ferro e fuoco, Ljajic sfiora l'incrocio dei pali all'11'. È il prologo a 5 minuti di dominio e panico: Goicoechea  salva su un'altra conclusione del giovane serbo, poi è Pizarro a sparare dai 18 metri, si va alla conta dei centimetri per capire di quanto sia uscita la sfera. Cuadrado innesca Aquilani in verticale, De Rossi spunta da una botola a centro area e respinge la conclusione in spaccata del 10 viola. Il colombiano decide dunque di mettersi in proprio, botta da fuori, di poco a lato. Montella cala le carte Toni e Mati Fernandez, la prima giocata del cileno è una rabona che vede il suo piede destro impattare contro il terreno: la sua gara non migliorerà. LA TESTA DI OSVALDO  - L'assalto prosegue, al 28' Borja Valero cerca ancora l'angolino basso, gran risposta di Goicoechea che dimostra di aver appreso il costume italiano alla grande: Mazzoleni indica la rimessa dal fondo, i toscani lo esortano a consultare il portiere che, interrogato dal fischietto, fa il vago. Niente corner. Andreazzoli alza la diga a protezione del pari  -  Marquinhos per Florenzi  -  e trema al minuto 31. Ljajic, gran partita la sua, mette in mezzo da sinistra. De Rossi apre il braccio, forse spalla, forse no, per Mazzoleni vince il no, solo corner. Il replay, a fine match, gli darà torto. I viola schiumano rabbia e si gettano avanti, trovandosi addirittura scoperti a 10' dalla fine: Osvaldo conclude senza fortuna. La buona sorte, d'altro canto, non manca nell'altra metà campo. Scocca il novantesimo e con esso un dardo infuocato, uscito dall'arco di Pizarro: palo pieno, il secondo della contesa, il quinto colpito dai gigliati nelle due gare al Franchi contro la Roma. Che passa, quando nessuno sembra più aspettarselo. Angolo da sinistra, Pjanic mette in mezzo, Rodriguez è in ritardo e Osvaldo di testa fa 0-1. Come Vucinic. Andreazzoli, chissà, come Ranieri. E Montella mastica amaro. Fiorentina-Roma 0-1 (0-0) Fiorentina (4-3-3) : Viviano; Tomovic (34' st Romulo), Rodriguez, Compper, Pasqual; Aquilani (26' st Fernandez), Pizarro, Valero; Cuadrado, Jovetic (26' st Toni), Ljajic. (Lupatelli, Neto, Hegazy, Llama, Migliaccio, Wolski, El Hamdaoui, Larrondo). All.: Montella Roma (4-2-3-1): Lobont (1' st Goicoechea); Torosidis, Burdisso, Castan, Balzaretti; Bradley, De Rossi; Lamela (18' st Pjanic), Totti, Florenzi (29' st Marquinhos); Osvaldo. (Dodò, Piris, Romagnoli, Taddei, Marquinho, Perrotta, Tachtsidis, Destro, Lopez). All.: Andreazzoli Arbitro : Mazzoleni di Bergamo Rete : 47' st Osvaldo Ammoniti : Osvaldo per comportamento non regolamentare, Balzaretti, De Rossi, Tomovic e Toni per gioco falloso Recupero : 4' e 3' Argomenti serie a fiorentina as roma Leggi i commenti I commenti dei lettori 
FIRENZE - Tra l'amarezza per una sconfitta immeritata ed una punta di polemica verso l'arbitro. Vincenzo Montella analizza la sconfitta contro la Roma che pregiudica la corsa al terzo posto: "Non voglio parlare dell'arbitro, ma per me il rigore di De Rossi c'era. Ho parlato con l'arbitro perchè ci sono state alcune decisioni che non mi sono andate, soprattutto dei falli da dietro non puniti, ma non vorrei distogliere l'attenzione su quanto successo nella partita". "Ci sono delle partite segnate e questa sembrava la fotocopia di quella della Coppa Italia. I miei sono sorrisi amari, l'intera serata è amara. Un peccato perchè i ragazzi finora hanno fatto un'annata strepitosa e dobbiamo finire bene perchè abbiamo degli obiettivi da raggiungere. Adesso la Champions dipende dal Milan, anche se dovrà ancora incontrare una Roma che oggi ha dimostrato di essere una grande squadra". Sull'andamento della gara: "Nel primo tempo in quattro o cinque occasioni non siamo stati precisi nell'ultimo passaggio e nei tiri. Noi abbiamo creato molto gioco e costretto la Roma a difendersi. Nel secondo tempo invece abbiamo dominato. Negli ultimi 20 minuti ho scelto di inserire Toni perchè a sinistra andavamo più spesso al cross, ma Andreazzoli ha risposto bene piazzando lì Marquinhos". Le piacerebbe avere Osvaldo il prossimo anno? "Si ma sarà difficile perchè con il goal di oggi costa sempre di più". Amaro anche il presidente Andrea Della Valle, che si presenta ai microfoni: "Sono qui perché è doveroso, per noi, per i ragazzi, per questa città, dopo un secondo tempo in cui li abbiamo presi a pallonate. Siamo stati puniti per non averla messa dentro, da Osvaldo che 4 anni fa ci regalò la Champions, e oggi forse ce la toglie. Il calcio è bello e dannatamente spietato, vedremo domani cosa accadrà. Pali, traverse, è successo di tutto, abbiamo fatto ripartire un progetto serio, anche per il futuro, neanche quando eravamo in champions mi divertivo così. Stiamo dando spettacolo, per noi e per tutta l'italia che ci vede, sono orgoglioso del gruppo, non finiremo qui, anche se non ricordo di aver mai perso una partita dominata così. Peccato per il rigore che  l'arbitro non ha visto, a volte è anche difficile, non voglio fare polemiche ma il fallo di mano è abbastanza netto. decidere in una frazione di secondo è complicato, forse non l'ha vista così netta, de rossi era anche già ammonito". Argomenti serie a fiorentina vincenzo montella Leggi i commenti I commenti dei lettori 
Francesco Pianeta ha perso, come ampiamente prevedibile, da Wladimir Klitschko, ma ha comunque fatto il suo ingresso nella storia della nostra boxe. E' stato infatti il quarto pugile italiano (anche se è in Germania da quando aveva sei anni, di fatto ha una formazione pugilistica tedesca) a combattere per il titolo del mondo dei pesi massimi: prima di lui il leggendario Primo Carnera negli anni trenta, e poi avvicinandosi nel tempo, Lorenzo Zanon (che si arrese al mostro sacro Larry Holmes) e Francesco Damiani. Una popolarità che il ragazzo di Corigliano Calabro ha tutto sommato meritato, se non altro per il coraggio dimostrato nel cercare di tenere testa per sei round ad uno dei due fratelli (l'altro è Vitali) tiranni della categoria. La prima cosa bella udita sul ring di Mannheim, talmente atipica per un match delle categorie pesanti, è stato l'inno italiano: a dire il vero in alcune precedenti uscite di Pianeta era risuonato, dopo la sua presentazione, quello tedesco. La seconda è stato vedere come l'italiano non abbia accettato passivamente il ruolo di perdente, provando soprattutto nei primi tre round a centrare Klitschko con il suo colpo migliore, il sinistro. Qualche volta l'operazione è anche riuscita, pur con rischi collaterali enormi, vista la contemporanea esposizione al micidiale destro del campione. La prima svolta al quarto round, quando un preciso destro di Klitschko ha spedito al tappeto Pianeta. Momentaccio superato in maniera accettabile, tanto da far sembrare eccessivo un conteggio inflittogli dall'arbitro nella quinta ripresa. Match comunque avviato inevitabilmente verso l'epilogo: fine sesto round, Klitschko apre la guardia indebolita di Pianeta con il destro e chiude i giochi con un sinistro. Pianeta, stoico, si rialza, ma l'arbitro decreta giustamente il kot. Vladimir Klitschko, 37 anni, alla 60esima vittoria da professionista, ora potrà dedicarsi alla cura dei dettagli per il match, peraltro già previsto prima della difesa con Pianeta: ad attenderlo in Russia, Alexander Povetkin e soprattutto una montagna di quattrini. Pianeta potrà rialzarsi. Ha battuto un tumore ai testicoli che ne aveva messo a repentaglio non solo la carriera, è entrato comunque nella storia della boxe italiana, ha dimostrato coraggio da vendere. In fondo per lui questa è stata la prima sconfitta, arrivata al 29esimo incontro. L'età, 28 anni, è quella giusta per ripartire. Argomenti pugilato vladimir klitschko Leggi i commenti I commenti dei lettori 
ROMA - Il Real Madrid supera 4-3 il Valladolid e, sia pure parzialmente, allontana la delusione di Champions League contro il Dortmund. Non la pensa così il publico del Bernabeu, che ha fischiato Josè Mourinho durante l'annuncio delle formazioni, riservando una vera e propria ovazione invece per Iker Casillas, ancora una volta in panchina e 'nemico' dello Special one. In vantaggio gli ospiti con Oscar all'8' pt. Il pareggio del real arriva al 27' grazie ad una autorete di Valiente. Cristiano Ronaldo porta le merengues in vantaggio al 32' ma al 35' arriva il pareggio del Valladolid con Guerra. Nel secondo tempo però il Real ha la meglio e va a segno prima con Kakà (5') poi ancora al 25' con Cristiano Ronaldo. Di Sastre al 38' il gol del 4-3. La vittoria del Real Madrid costringe il Barcellona (che domani affronta il Betis Siviglia) a rimandare di una giornata la festa per la vittoria del campionato spagnolo. LE ALTRE GARE - Un gol di Ighalo al 28' regala tre punti importanti in chiave salvezza al Granada, che batte Malaga di Pellegrini, portandosi a quota 35 punti, a +4 dalla zona retrocessione. Passo falso del Malaga, che nella cosa Champions viene staccato dal Valencia che batte 4-0 l'Osasuna e si porta a -2 dalla Real Sociedad, in campo lunedì. Apre le marcature Soldado, raddoppio di Costa, poi gli ospiti restano in nove (espulsi Arribas e Timor) e Banega e Jonas su rigore chiudono i conti. Finisce infine senza reti la sfida tra Deportivo La Coruna e Atletico Madrid, RISULTATI 34^ GIORNATA VENERDI' Celta de Vigo         - Athletic Bilbao     1-1 SABATO Valencia              - Osasuna             4-0 Granada               - Malaga              1-0 Real Madrid           - Valladolid          4-3 Deportivo La Coruna   - Atletico Madrid 0-0 DOMENICA Maiorca               - Levante            ore 12 Saragozza             - Rayo Vallecano     ore 17 Siviglia              - Espanyol           ore 19 Barcellona            - Real Betis         ore 21 LUNEDI' Getafe                - Real Sociedad      ore 22 Argomenti calcio spagnolo real madrid cristiano ronaldo ricardo kakà Leggi i commenti I commenti dei lettori 
"Li abbiamo presi a pallate, purtroppo non è andata bene. Poi l'arbitro ha avuto evidentemente una svista". E' Andrea Della Valle a commentare ai microfoni di Mediaset la sconfitta, nel finale, della Fiorentina contro la Roma. " Stasera abbiamo fatto un grande calcio - dice il patron -  siamo stati spettacolari, è un vanto anche per l'Italia. Non faccio polemica, è rigore netto e basta. Rigore? Forse in una frazione di secondo l'arbitro non è riuscito ad interpretare bene".  Della Valle continua elogiando la sua squadra: " In dieci anni non mi sono mai divertito come quest'anno. Fa bene al calcio vedere squadre come la nostra che con budget inferiore è ad un punto dal Milan e gioca un calcio così. Certo che questa sera tra un rigore non dato ed un incrocio preso allo scadere" E sulla lotta per il terzo posto.  "Ho parlato con i ragazzi, sono usciti con gli applausi di quasi 40 mila tifosi. Bisogna ripartire da questo, pensare da domani al Siena. E sperare che il Torino domani faccia un regalo, con un pareggio, L'importante è aver fatto ripartire un progetto valido, anche per il prossimo anno". "E' una sconfitta amara, ci stavamo giocando un terzo posto importantissimo. Sono molto dispiaciuto, i ragazzi non meritavano la sconfitta, anzi, faccio i complimenti alla squadra". ha detto invece ai microfoni di Sky l'allenatore della Fiorentina, Vincenzo Montella. "Ci sono delle partite segnate - ha aggiunto - sembrava la fotocopia della gara di Coppa Italia. Il calcio è anche questo però. . L'annata va conclusa perchè abbiamo ancora degli obiettivi da raggiungere, domani si riparte". La corsa Champions? "Dipende dal Milan che deve giocare domani e deve ancora affrontare la Roma. Naturalmente la percentuale si abbassa - le aprole di Montella - ma con un pareggio domani saremmo a una partita di differenza". Se dovesse arrivare Osvaldo gliela farebbe pagare? "Non credo che arrivi, adesso varrà ancora di più", conclude il tecnico sorridendo. Argomenti fiorentina roma osvaldo 
