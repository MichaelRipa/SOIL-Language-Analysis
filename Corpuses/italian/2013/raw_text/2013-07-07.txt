LAC MEGANTIC (Quebec) - Dalle rovine nel centro di Lac Megantic, cittadina canadese di 6mila abitanti nella provincia francofona del Quebec, circa 255 chilometri a est di Montreal, non si sprigiona più l'enorme colonna di fuoco e fumo nero che in piena notte ha atterrito la cittadinanza. Ora verso il cielo si innalza bianco vapore, ciò che resta dell'enorme incendio che ha messo alla prova l'abilità di 150 pompieri, provenienti anche dal vicino Maine (Usa), impegnati ad arginare la forza distruttrice del fuoco sviluppatosi dopo il misterioso deragliamento di un treno che trasportava greggio dal North Dakota al Canada orientale. Per tutta la domenica, i vigili del fuoco hanno pompato acqua dal lago  che dà il nome alla cittadina per poi scaricarla sulle fiamme. Il convoglio era fermo, senza conducente, parcheggiato su una collina fuori città. All'una di notte si è misteriosamente sbloccato, ha preso velocità a causa del dislivello, è piombato nel centro cittadino ed è deragliato in curva. Ogni vagone era carico di 113mila litri di petrolio, quattro cisterne hanno preso fuoco, sono esplose. Ed è stato l'inferno. Le vittime accertate del disastro sono al momento cinque, ma si contano almeno 40 dispersi. "I nostri pensieri e le nostre preghiere vanno alle famiglie e agli  amici delle persone colpite dal tragico deragliamento del treno a Lac  Megantic" ha dichiarato il primo ministro canadese Stephen Harper, che in  giornata ha visitato la località. Ma il bilancio di morte è destinato ad aggravarsi. La pagina Facebook creata per aiutare gli abitanti a  rintracciare i propri cari conta già 17 mila adesioni. Genevieve Guilbault, portavoce del coroner, ha spiegato che i corpi delle vittime erano bruciati oltre ogni umana possibilità di riconoscimento: per identificarli servirà il test del dna e il profilo dentale. Quanto ai dispersi, i residenti si interrogano soprattutto sulla sorte della gran folla che, come ogni sabato sera, aveva riempito il "Musi-Cafè" bar, vicinissimo al luogo in cui il treno in velocità è deragliato e ha preso fuoco. [[ge:rep-locali:repubblica:62579501]] Nonostante il fuoco sia stato contenuto, i pompieri sottolineano che è  ancora molto pericoloso avvicinarsi all'epicentro dell'incendio per il  pericolo di nuove esplosioni, e per questo motivo molte rovine non sono  ancora state esplorate. "Stiamo lavorando per spegnere due auto-cisterna  in fiamme che sono a rischio di esplosione", spiegava oggi il capo dei  pompieri Denis Lauzon. Sulle cause del disastro il mistero è fitto. Cosa ha rimesso in moto un convoglio di 73 vagoni, fermo e  senza conduttore, parcheggiato lungo le rotaie sulla vicina collina, facendolo piombare sul centro cittadino e radendolo al suolo? I sopravvissuti al disastro ferroviario, avvenuto poco dopo l'una di sabato notte (le 7 in Italia), parlano di un "inferno di fuoco", scene di panico e di terrore. Raccontano di aver visto un fiume di petrolio bollente che invadeva il centro della città, un liquido talmente caldo che "anche l'asfalto ha iniziato a fondersi". L'esplosione ha provocato anche l'interruzione della distribuzione di  acqua corrente e l'evacuazione di oltre 2mila dei 6mila residenti. Fra gli edifici distrutti dalle fiamme ci sono una biblioteca, negozi e abitazioni private. [[ge:rep-locali:repubblica:62534179]] La linea ferroviaria appartiene alla compagnia Montreal, Maine & Atlantic, secondo cui le operazioni di bloccaggio del treno erano state regolari, un ingegnere aveva assicurato il treno per la notte e se ne era andato. "Che qualcuno abbia volutamente sbloccato i freni?" è l'interrogativo sollevato da Guy Landrio, consulente ferroviario di Warren, Pennsylvania, 37 anni di esperienza. "Un treno non decide da solo di muoversi, c'è sempre una causa dietro". Argomenti treno deragliato canada 
Due alpinisti biellesi, un uomo e una donna, sono dispersi sul Becca di Gay, in Valle Orco, nel Torinese. La coppia, esperta e bene attrezzata, era partita stamattina dal rifugio Pontese per raggiungere la cima, a 3.600 metri, ma ha poi rinunciato, lasciando che un loro compagno completasse l'ascesa con un'altra comitiva. Al suo rientro al rifugio, quest'ultimo si è accorto che la coppia non era tornata e ha dato l'allarme. Le ricerche al momento non hanno dato esito. L'elicottero del soccorso alpino si è subito alzato in volo, ma dopo una prima perlustrazione aerea ha fatto rientro alla base. Nella zona si è infatti levata una fitta nebbia e non c'erano le condizioni di sicurezza per continuare il volo. Sono quindi partite alcune squadre a piedi, ma dei due escursionisti dispersi non è stata trovata traccia. Le ricerche, sospese per il calare del buio, riprenderanno domani mattina. Argomenti alpinisti dispersi 
ROMA - Il nordirlandese Graeme McDowell si è imposto con 275 colpi (69 69 70 67, -9) nell'Alstom Open de France (European Tour) disputato sul percorso de Le Golf National (par 71), a Guyancourt in Francia, dove Francesco Molinari si è classificato 18° con 285 (71 74 67 73, +1) e Matteo Manassero 25° con 286 (73 69 73 71, +2). Il 34enne di Portrush ha portato a due i successi stagionali e a nove quelli nel circuito, comprensivi di un major (US Open, 2010), staccando nel finale il sudafricano Richard Sterne (279 - 68 69 71 71, -5), sei titoli nel suo palmares, con il quale condivideva la leadership dopo tre turni. Al terzo posto con 280 (-4) l'inglese Graeme Storm e lo spagnolo Eduardo De La Riva, al quinto con 281 (-3) l'inglese Simon Dyson, al sesto con 282 (-2) il gallese Jamie Donaldson e l'australiano Richard Green. Tra i concorrenti all'ottavo posto con 283 (-1) il danese Thomas Bjorn, al 13° con 284 (par) il tedesco Martin Kaymer, al 25° come Manassero anche l'inglese Ian Poulter, al 38° con 289 (+5) l'iberico Gonzalo Fernandez Castaño, al 42° con 290 (+6) l'inglese Luke Donald, al 49° con 291 (+7) lo statunitense Matt Kuchar e al 58° con 293 (+9) lo spagnolo Miguel Angel Jimenez. Sterne ha iniziato meglio di McDowell e con tre birdie è arrivato al giro di boa in vantaggio di un colpo, ma il nordirlandese, dopo tre birdie e un bogey, ha ripreso il rivale con il quarto birdie di giornata alla buca 10. Alla 12 Sterne ha segnato un bogey e da quel momento non si è più ritrovato. Ne sono seguiti altri due per il 71 (par), mentre McDowell, giocando in assoluta tranquillità, ha portato a cinque i suoi birdie per il 67 (-4) vincente. Con il consistente premio di 500.000 euro, su un totale di 3 milioni di euro, è salito al secondo posto della money list (1.530.715), scavalcando Manassero (1.167.596) ora terzo, e portandosi a ridosso dell'inglese Justin Rose (1.557.900). Molinari, che nel terzo giro aveva realizzato il miglio score del turno (67), è partito con un birdie, poi dopo un doppio bogey alla 6  ha perso il ritmo e ha concluso con un 73 (+2) aggiungendo sullo score un altro birdie e due bogey. Manassero con quattro birdie e un bogey dopo 16 buche era tra i top ten, ma ha pagato pesantemente un inatteso blackout con la sequenza bogey-doppio bogey sulle ultime due (71, par). Sono usciti al taglio Edoardo Molinari (72 74) e Alessandro Tadini (71 75), entrambi 66.i con 146 (+4) e fuori per un colpo, e Matteo Delpodio,146° con 157 (76 81, +15). Argomenti golf francesco molinari matteo manassero Leggi i commenti I commenti dei lettori 
ROMA - Sconfitta dell'Italia nell'ultima partita della fase a qualificazione della World league. La squadra allenata dal ct Mauro Berruto perde in Serbia 3-1 (28-26, 17-25, 25-23, 25-19) ma centra lo stesso la qualificazione alla final six di Mar Del Plata in Argentina. Gli azzurri chiudono in testa al girone a pari punti con la Russia e grazie al migliore quoziente set preparano il volo in Sudamerica. Dopo un anno di assenza, Savani e compagni si riaffacciano alle sfide che valgono il podio. Nella seconda sfida giocata in Serbia (ieri vittoria al tie break) l'Italia è troppo discontinua per sperare di raccogliere qualcosa di più. Il punto debole della serata è la ricezione, nonostante il servizio serbo non sia quello dello scorso match. Addirittura il ct  Kolakovic cambia formazione e dà spazio a quei giocatori che si sono visti meno nel corso del torneo. E' il caso di Petric e dell'opposto Starovic. Tutti ragazzi che non ci stanno a perdere e anche se non c'è niente in palio fanno la loro onesta partita. Top scorer del match ancora Ivan Zaytsev autore di 19 punti (tre ace e un muro). A cercare di variare i colpi offensivi pure Savani autore di 14 punti. Al centro si vede la novità Matteo Piano autore di cinque muri e tre muri. La "nuova" Serbia varata da Kolakovic per l'occasione trova nei 18 punti di Starovic una costante. In evidenza Uros Kovacevic con 15 punti e Rasic 13 punti sei muri e due ace. Come al solito l'Italia regala il primo set agli avversari. Eppure questa volta la partenza a razzo della squadra italiana che sfrutta subito le giocate di Savani e Zaytsev sembrava aprire una nuova serata. La brusca frenata a metà del parziale e la Serbia che nel finale gioca meglio fanno la differenza. Uros Kovacecic (7 punti) è il giocatore che spiana la strada ai padroni di casa. Nel secondo set l'Italia cresce e per la Serbia, imbottita di riserve sotto rete, sono dolori. Arginare la supremazia azzurra è difficile. Al centro si rivede Matteo Piano al posto di Beretta e il palleggiatore Travica può variare le soluzoni offensive a sua disposizione. Bene la spinta di Birarelli al centro e le percentuali offensive di Zaytsev. Nel terzo set il motore azzurro si inceppa, cala la concentrazione e gli avversari ne approfittano. Nonostante qualche errore di troppo, la Serbia rimonta lo svantaggio dall'Italia e si riporta avanti nel punteggio. Poco da dire per quanto riguarda il parziale conclusivo, la Serbia va a gonfie vele e l'Italia arranca in ogni fondamentale. Ogni tentativo di rimonta appare sterile. In campo si vede Vettori pet Zaytsev ma la musica non cambia. Finale segnato e Italia sconfitta e qualificata ma lascia il campo a testa bassa. Leggi i commenti I commenti dei lettori 
Un uomo sui quarant'anni, di nazionalità cipriota, è rimasto ferito da un colpo di pistola ad un polpaccio da un bandito durante la rapina del Rolex. L'episodio, come ricostruito dal ferito, medicato al pronto soccorso dell'ospedale Loreto mare, è avvenuto in via Carbonara, nella zona dei Tribunali, all'altezza di una nota pizzeria, nel primo pomeriggio. Indagano i carabinieri. L'aggressione  è avvenuta sotto gli occhi della moglie e delle due bambine. Come è stato ricostruito dagli investigatori, Micael G., quarantenne, ha tentato di reagire ed è stato a quel punto che uno dei due banditi, in fuga, ha esploso un colpo di pistola raggiungendolo al polpaccio destro. Il cittadino cipriota era appena uscito da una pizzeria quando i rapinatori, in sella ad uno scooter, hanno notato il Rolex che indossava e sono entrati in azione. Appena dopo essere stato ferito, l'uomo si è messo in macchina, parcheggiata poco distante, e ha raggiunto Portici, chiedendo soccorso in una farmacia. Immediatamente è scattata l'emergenza: avvertiti sono intervenuti i carabinieri della locale Stazione. Il ferito è stato, quindi, trasportato all'ospedale Loreto mare: curato, i medici lo hanno dichiarato guaribile in venti giorni, dimettendolo poco dopo. Argomenti rapine rolex 
Cede il proprio fucile, regolarmente detenuto, al figlio di 9 anni, ma l'arma esplode e ferisce il bambino, dilaniandogli la mano destra. Il piccolo ora è in prognosi riservata. E' accaduto in un poligono di tiro di Pagani (Salerno) dove un uomo di 37 anni di San Valentino Torio (Salerno) si era recato con il figlio per esercitarsi. Dopo l'incidente è stato denunciato dai carabinieri alla Procura in stato di libertà. Denunciato anche il titolare del poligono di tiro. L'uomo - secondo la ricostruzione dei militari - ha passato il proprio fucile, un Falcon calibro 35, al figlio che quando ha mirato alla sagoma e ha azionato il grilletto si è visto esplodere l'arma tra le mani. Il bambino è stato soccorso e trasportato al pronto soccorso di Nocera Inferiore; i sanitari per la gravità delle condizioni, hanno disposto il trasferimento all'ospedale Santobono di Napoli, dove ora è ricoverato. Argomenti bambini armi 
Ci sono due nuovi indagati, per favoreggiamento, per la scomparsa di Roberta Ragusa, l'imprenditrice pisana svanita nel nulla la notte tra il 13 e il 14 gennaio 2012 dalla sua abitazione di Gello di San Giuliano Terme (Pisa). Si tratta di Valdemaro Logli, padre di Antonio, il marito della donna e indagato per omicidio volontario e occultamento di cadavere, e dell'amante Sara Calzolaio. Lo ha confermato il procuratore Ugo Adinolfi. La scelta della magistratura sarebbe stata fatta nei giorni scorsi non in seguito alla scoperta di nuovi indizi ma come atto tecnico per consentire ai carabinieri del Ris di Roma di sottoporre ad esami scientifici le auto di loro proprietà. Gli esperti dei Ris arriveranno a Pisa per esaminare i veicoli martedì prossimo ma i mezzi sono stati sequestrati nei giorni scorsi e si trovano già sotto custodia dei carabinieri. A essere esaminati saranno un furgone della Geste, la società municipalizzata del comune di San Giuliano Terme (Pisa) della quale è dipendente Antonio Logli, che sarebbe stato utilizzato da lui fino a pochi mesi prima della scomparsa della moglie e sul quale una testimone nei giorni scorsi disse agli inquirenti di averci trovato dentro due fazzoletti di carta sporchi di sangue e le auto nella disponibilità del suocero di Roberta Ragusa e di Sara Calzolaio. Argomenti roberta ragusa giallo scomparsa san giuliano terme 
Tragedia al Campionato italiano motorally a San Severino Marche: il pilota lombardo Maurizio Zucchetti, 53 anni, è morto mentre stava disputando la quinta gara della competizione. Aveva da poco terminato la prima prova speciale della giornata e in un tratto di trasferimento in località Terrebianche, nella frazione di Ugliano, che stava percorrendo a velocità ridottissima, è finito in un canalone di terriccio: ha cercato di uscire, ma la moto si è impennata e gli è caduta addosso schiacciandolo. Un incidente banale e per certi versi assurdo: i partecipanti sono monitorati con un sistema gps e Zucchetti, secondo quanto hanno ricostruito i carabinieri, viaggiava a una media di 5 chilometri orari. Gli ha prestato i primi soccorsi, pochi minuti dopo, Fabio Franceschini, medico chirurgo anch'egli in gara, poi è intervenuto lo staff medico del rally con l'ambulanza, ma i tentativi di rianimare lo sfortunato pilota sono stati inutili. Zucchetti, nato a Erbusco (Brescia), era molto conosciuto nell'ambiente dei rally, che frequentava fin dai primi anni Ottanta, quando era nata la specialità. Anni fa aveva partecipato a gare internazionali in Africa. "Una persona pacata e gentile - dicono - Questo è un brutto colpo per l'ambiente". Lascia la moglie Monica, che stata assistendo alla gara, e la figlia Giulia. Il campionato italiano, che si disputa in sette gare in altrettante località, era per la prima volta a San Severino Marche: 180 i partecipanti su un tracciato di 150 chilometri con due prove speciali in linea, una di 23 chilometri (quella appena completata da Zucchetti) e l'altra di 12. Con l'incidente, però, quella che doveva essere una festa si è trasformata in un dramma: appena la notizia si è diffusa la gara è stata sospesa in segno di lutto, i piloti sono rientrati al paddock e si sono organizzati per tornare a casa, mentre il coordinatore nazionale Motorally, Antonio Assirelli, è andato sul luogo dell'incidente per collaborare con i carabinieri. 
