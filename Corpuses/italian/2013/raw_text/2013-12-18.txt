NEW YORK - La sorpresa di Natale infiamma l'entusiasmo di Wall Street, con l'indice Dow Jones che chiude in rialzo di quasi 300 punti, il migliore guadagno dell'anno in una singola seduta. La sorpresa di Natale è che la Federal Reserve comincia a crederci: a una ripresa americana capace di reggersi sulle proprie gambe. La banca centrale anticipa  -  rispetto alle attese dei mercati  -  l'inizio della fine della "droga monetaria". La maggioranza degli investitori si aspettavano questa mossa a marzo, invece avverrà fin da gennaio. Lo ha annunciato Ben Bernanke nella sua ultima conferenza stampa , anche per lui gennaio 2014 è "l'inizio della fine". Il suo mandato giunge a conclusione e Barack Obama ha designato a succedergli la prima donna banchiere centrale, Janet Yellen . A coronamento di una carriera eccezionale ("ma spero di vivere abbastanza per leggere cosa ne diranno i manuali di storia", ironizza lui) Bernanke ha ottenuto di anticipare questo gesto simbolico. L'esperimento che lui ha condotto per quasi quattro anni, chiamato "quantitative easing", ha dispiegato nuovi strumenti per rianimare la crescita dopo lo shock sistemico del 2008. La Fed sta tuttora acquistando bond sul mercato aperto al ritmo di 85 miliardi al mese. E' un intervento senza precedenti, per dare credito all'economia a tassi storicamente bassi. E' anche servito  -  senza dichiararlo  -  a favorire una svalutazione competitiva del dollaro. Ma la cura o "droga" monetaria ha contribuito a una ripresa che ormai supera il terzo anno di durata. In particolare Bernanke prende atto che il miglioramento è sensibile su quello che definisce "l'indicatore economico più importante": il tasso di disoccupazione, sceso dal 12% della recessione al 7% di oggi. Ecco allora la decisione: già a gennaio la Fed ridurrà i suoi acquisti di bond (titoli di Stato e obbligazioni bancarie legate ai mutui) di 10 miliardi, scendendo così dagli 85 miliardi a 75 mensili. Si tratta di una riduzione modesta, all'insegna della cautela e del gradualismo. E' comunque l'inizio di quello che in gergo viene definito il "tapering": riduzione graduale, fino a esaurimento. Tuttavia lo stesso Bernanke ha rassicurato i mercati sul fatto che non siamo ancora a una svolta restrittiva nel senso classico. Non solo perché "lima" di 10 miliardi gli acquisti di bond, non una riduzione drastica. Inoltre i tassi direttivi della banca centrale resteranno inchiodati a quota zero per un periodo lungo, almeno fino al 2015. "Occorre che la disoccupazione scenda sotto il 6,5%". La Fed vuole anche vedere rianimarsi l'inflazione, che oggi è dello 0,7%, fino al 2%. Un indice dei prezzi così piatto come quello attuale continua a far temere il rischio-deflazione. Proprio mentre la Fed celebra il centesimo anniversario dalla sua nascita (venne istituita dal presidente Woodrow Wilson il 23 dicembre 2013), l'annuncio di ieri ha il sapore di una semi-vittoria. Usando risorse senza precedenti  -  oltre 3.100 miliardi di dollari gettati sui mercati per comprare bond  -  e tenendo i tassi a zero per cinque anni, la banca centrale sotto Bernanke ha interpretato in modo audace il proprio mandato: che impone non solo di vigilare sulla stabilità dei prezzi ma anche di sostenere la crescita e l'occupazione. I più generosi vedono nelle scelte della Fed un fattore decisivo per l'uscita dell'America dalla crisi con almeno tre anni di anticipo sull'Europa. I mercati hanno reagito bene, con l'indice Dow Jones in salita di 280 punti. In parte la Borsa Usa ha accolto bene il messaggio positivo di Bernanke su una ripresa economica in grado di camminare da sola. In parte ha festeggiato l'altra metà del messaggio: su una politica monetaria che resta comunque espansiva, visto che non c'è segnale di rialzo dei tassi all'orizzonte di breve-medio periodo. Il mercato dei titoli del Tesoro ha dato retta soprattutto al primo aspetto del messaggio, quello sulla ripresa, tant'è che i tassi sui buoni pubblici sono risaliti, com'è normale in un contesto di ripresa economica. Argomenti fed aiuti economici ben bernanke 
La Regione ci aveva pensato otto mesi fa, in silenzio: l'Albergo delle povere di corso Calatafimi, la grande struttura settecentesca adibita a ospitare mostre ed eventi culturali, doveva essere assegnata al Tar, in difficoltà perché sfrattato da Palazzo Butera. La delibera risale al 15 marzo scorso: nell'atto la giunta dà mandato all'assessore all'Economia di predisporre tutte le procedure per assegnare l'immobile al tribunale amministrativo. Ma mentre quest'ultimo è in trattative con altri enti per altre eventuali sedi, Legambiente scopre il documento e va all'attacco: "Sfuma il sogno del grande museo regionale. La Giunta Crocetta 'regala' l'Albergo delle Povere al Tar. Una scelta inqualificabile, che conferma il totale disinteressa del governo regionale per la cultura" dice Gianfranco Zanna, direttore regionale di Legambiente Sicilia. "Mentre da anni - aggiunge - si discute su come utilizzare al meglio l'Albergo delle Povere, dove da tempo sono state investite risorse per trasformarlo in un adeguato e moderno spazio museale; mentre si dibatte su quale museo si voglia realizzare lì, cosa esporre, se e come ospitare nuove mostre ed eventi, così come si è fatto già tante altre volte, con esposizioni di prestigio e di valore, il governo Crocetta, con una delibera di Giunta del 15 marzo 2013 n. 106, ha dato incarico all'assessore all'Economia di predisporre tutti gli atti necessari affinché l'Albergo delle Povere sia trasferito gratuitamente al Tar per la sua nuova sede, essendo stato il Tribunale da tempo sfrattato dai locali di via Butera". "Palermo e tutta la Sicilia - conclude Zanna - vengono così scippati ingiustamente di uno degli spazi culturali più prestigiosi e dalle grandi potenzialità. E' un vero scandalo, una vergogna. Una scelta inqualificabile, che conferma il totale disinteressa di questo governo regionale per la cultura". Ma il passaggio non è stato definito e non è detto che lo sia a breve: il Tar sta ancora andando in cerca di una sede adeguata, e la Regione non ha concluso l'assegnazione. Quella del trasferimento resta dunque un'ipotesi, anche se la giunta Crocetta si era già pronunciata sulla volontà di trasformare l'ex ospizio in sede della giustizia amministrativa. Argomenti tar palermo 
Un brigadiere dei carabinieri in servizio ad Andria è finito ai domiciliari con le accuse di detenzione abusiva di armi e rivelazione di segreti d'ufficio. Si tratta di Giuseppe Cancellara, di 64 anni. Secondo le accuse contestate nell'ordinanza di custodia cautelare, avrebbe spedito una lettera con proiettili a un suo collega per far credere che fosse un corrotto. E poi avrebbe inviato un pacco con due ordigni esplosivi e una testa mozzata di agnello ad altri esponenti delle forze dell'ordine, sempre con accuse gravissime nei confronti del militare. Ma avrebbe  anche rivelato con un sms a uno spacciatore che i carabinieri stavano per compiere una perquisizione nella sua casa. E' finito in carcere per spaccio Cosimo Pellegrino, 32 anni, colui che avrebbe beneficiato della soffiata di Cancellara. I fatti contestati al carabiniere risalgono a un anno fa. 
None Leggi i commenti I commenti dei lettori 
TORINO – Basta un tempo alla “Juve B” per spegnere i sogni di colpaccio dell’Avellino e guadagnarsi il passaggio ai quarti di finale di Coppa Italia, dove affronterà la vincente dell’ottavo tra Roma e Sampdoria. Nell’ampio turnover bianconero, brilla la stella di Sebastian Giovinco, autore del gol che apre le marcature e dei due assist per Caceres e Quagliarella. Volenterosa la prova degli irpini, che tengono comunque bene il campo, sostenuti alla grande dagli oltre quattromila tifosi biancoverdi giunti allo Juventus Stadium. RISULTATO DECISO ALL’INTERVALLO – Dopo un quarto d’ora di gioco, la pratica sembra già chiusa in favore della Juventus: bastano sette minuti, infatti, a Giovinco per portare in vantaggio i bianconeri con un bel destro a giro; al 16’ è ancora il fantasista bianconero a dipingere una bella traiettoria su calcio di punizione, a servire il liberissimo Caceres per il tocco in scivolata che vale il raddoppio. Intorno alla mezz’ora si fa sotto la squadra di Rastelli, pericolosa soprattutto con un colpo di testa di Castaldo (palla sull’esterno della rete), ma al minuto 34 è ancora la Juve ad esultare, quando Quagliarella interviene di testa sulla punizione del solito Giovinco, battendo un incerto Di Masi e siglando il 3-0 che sarà anche il risultato al 90’. C’È SPAZIO PER IL RIENTRO DI PEPE – Meno emozioni nella ripresa, nonostante Di Masi abbia modo di strappare qualche applauso sul colpo di testa di Motta (su corner, neanche a dirlo, di Giovinco). La Juventus si rende pericolosa sui calci piazzati, senza insistere troppo nelle azioni manovrate. L’Avellino, dal canto suo, si fa vedere più spesso nella metà campo bianconera ma Storari non ha troppo lavoro da fare, anche perché gli irpini non riescono a mettere piede in area. Le cose più belle della ripresa arrivano dagli spalti: l’ovazione per Simone Pepe, al ritorno in campo dopo il lungo infortunio, e i cori pro-Avellino da parte dei tifosi della Juventus, a coronare una serata che, risultato a parte, è di festa per tutti. CONTE IN SILENZIO STAMPA – Nonostante il successo dei suoi, Antonio Conte ha deciso di non presentarsi ai microfoni dei cronisti dopo la gara con l’Avellino. Il silenzio stampa del tecnico bianconero è attribuibile agli ultimi sviluppi dell’inchiesta di Cremona sul calcioscommesse , che vedono nuovamente tirato in ballo l’allenatore juventino. JUVENTUS-AVELLINO 3-0 (3-0) JUVENTUS (3-5-2): Storari, Caceres, Ogbonna, Peluso, Motta (36′ st Lichtsteiner), Padoin, Marchisio, Asamoah (23′ st Bouy), De Ceglie, Giovinco (36′ st Pepe), Quagliarella. (34 Rubinho, 3 Chiellini, 19 Bonucci, 15 Barzagli, 33 Isla, 6 Pogba, 14 Llorente, 10 Tevez). All.: Conte AVELLINO (3-5-2): Di Masi, Izzo, Peccarisi, Pisacane, Zappacosta, D’Angelo, Togni (1′ st Schiavon), Arini (26′ st Angiulli), Millesi, Herrera, Castaldo (10′ st Galabinov). (1 Seculin, 22 Terracciano, 6 Fabbro, 13 De Vito, 23 Abero, 20 Bittante, 21 Massimo, 7 Soncin, 9 Biancolino). All.: Rastelli ARBITRO : Irrati RETI : nel pt 7′ Giovinco, 16′ Caceres, 34′ Quagliarella ANGOLI : 7 a 1 per la Juventus RECUPERO : 0’ e 2′ AMMONITO : Bouy per gioco scorretto SPETTATORI : 17.716, per un incasso di 92.165 euro Argomenti avellino calcio juventus fc coppa italia Leggi i commenti I commenti dei lettori 
Ha impugnato la pistola di ordinanza della moglie, guardia giurata all'aeroporto di Malpensa, e l'ha uccisa. Poi ha rivolto l'arma contro se stesso e si è suicidato. Omicidio-suicidio a Loreto, piccola frazione di Oleggio, in provincia di Novara. Gennaro Esposito e Iole Stefania Bordignoni, entrambi 55 anni, sono morti nella loro villetta, uccisi forse dalla crisi economica che li stava angosciando. Da alcuni mesi - dicono alcuni vicini di casa che li conoscevano bene - l'azienda edile dell'uomo non girava più come una volta. Ma non si escludono neppure motivi di gelosia. A scoprire la tragedia è stata, nel pomeriggio, la figlia della coppia, anche lei guardia giurata a Malpensa, che ha subito dato l'allarme a carabinieri e 118. All'arrivo dei soccorsi, al primo piano della casa in via Raspagna 93, la strada che collega la frazione di Loreto alla valle del Ticino, per marito e moglie non c'era però nulla da fare. "Avevano qualche difficoltà, ma come tanti altri", dicono i vicini della coppia, ancora sotto choc. "Erano una coppia molto affiatata, tranquilla, disponibile con tutti - aggiungono - Quanto accaduto è incredibile, ci sembra impossibile". I carabinieri, intervenuti sia dalla stazione locale sia dal comando provinciale di Novara, sono al lavoro con il Nucleo rilievi scientifici dell'Arma, che stanno cercando di ricostruire l'esatta dinamica della tragedia. E di trovare conferme alla prima ricostruzione, quella appunto in base alla quale l'uomo ha ucciso la moglie, sparando diversi colpi di pistola, e poi si è suicidato. La coppia non era originaria di Oleggio, dove viveva però da alcuni anni. "Siamo sconvolti, non c'è spiegazione per questa tragedia", dicono con le lacrime agli occhi alcuni vicini di casa che frequentavano la coppia. Argomenti oleggio omicidio suicidio 
BRUXELLES - L'Ecofin ha raggiunto un accordo sul meccanismo che farà fallire le banche in modo controllato (Srm), senza che la loro crisi metta a rischio il sistema finanziario o gli Stati. L'intesa, definita "storica" dal ministro dell'Economia italiano Fabrizio Saccomanni, è stata trovata dopo oltre 12 ore di negoziati e preceduta, la notte scorsa, dall'accordo dell'Eurogruppo . L'obiettivo generale del progetto è quello di evitare nuove crisi della zona euro, spezzare il legame fra le crisi finanziarie e quelle dei debiti pubblici dei Paesi e ripristinare la fiducia degli investitori nel settore. Il compromesso sul ruolo altamente controverso del "backstop" prevede l'intervento degli Stati solo in via temporanea e, nel caso fossero necessari degli esborsi, "il settore bancario sarà responsabile del ripagamento attraverso prelievi ex post in tutti gli stati partecipanti". Su questo punto c'erano le divergenze maggiori. Alla fine l'Italia è riuscita a ottenere dalla Germania quello che voleva: uno strumento di garanzia che intervenga a fornire liquidità in ultima analisi ("backstop" o paracadute finanziario), per evitare che le crisi diventino ingestibili se un istituto in risoluzione ha finito i fondi cui attingere. I ministri hanno inoltre concordato sull'istituzione di un'agenzia in modo tale  da risolvere i problemi delle banche al più presto prima che la Bce  inizi il nuovo corso di politica monetaria. L'accordo dovrà ora passare al vaglio del Parlamento Ue e poi di nuovo all'Ecofin. Il meccanismo entrerà in vigore nel 2016. Assieme a quello di vigilanza  gestito dalla Bce, che sarà operativo dal prossimo novembre, sarà alla base  dell'Unione bancaria. I commenti. Come detto, Saccomanni ha parlato di "risultato storico", paragonabile a "un'altra storica conclusione che era quella dell'unione monetaria". Anche in questo caso, aggiunge il ministro dell'Economia, "nei prossimi mesi si lavorerà". E ha sottolineato che grazie a quest'accordo "è stato esorcizzato il pericolo che si ripeta quello che è successo con Lehman Brothers". Il ministro dell'Economia ha quindi spiegato che in base all'intesa "i fenomeni di crisi saranno gestiti in maniera ordinata per evitare il contagio ad altri sistemi bancari", le decisioni sul default ordinato di una banca "verranno prese in 24 ore". L'accelerazione dei tempi è stata decisa "dopo le pressioni del presidente della Bce Mario Draghi a cui ci siamo associati anche noi". Secondo l'accordo, "tutte le strutture devono lavorare in un'ottica di estrema rapidità" e "i timori sollevati da alcuni sul coinvolgimento di altre strutture e persone sono stati esorcizzati". La Germania ha dovuto cedere sui "backstop": "Siamo riusciti a creare consenso sulla creazione di uno strumento o veicolo di backstop che è diverso dall'Esm ma che opera con finalità di gestione della crisi e controllo dei contagi". Per il ministro il principio è che il sistema sia finanziato dalle banche stesse, ma se c'è necessità di intervento di liquidità "viene fornito con garanzie dei governi attraverso strutture mutuali e contributi di altri Paesi, perché si riconosce che è bene risolvere una crisi anche con fondi accantonati da altri per evitare che la situazione diventi ingestibile". In buona sostanza, ha proseguito Saccomanni, si tratta della "creazione di strutture di mutuo soccorso, e non a caso si usa la parola mutualizzazione di strutture finanziarie, che assicura che i fenomeni di crisi siano gestiti in maniera ordinata e tale da non avere ripercussioni negative su altri sistemi bancari proteggendo i depositanti, coloro che hanno i loro risparmi investiti in istituzioni finanziarie e al tempo stesso limitando l'onere per i contribuenti delle operazioni di salvataggio". Soddisfatto anche il commissario europeo al mercato interno Michel Barnier . "Finisce l'era dei salvataggi bancari massicci e dei conti pagati dai contribuenti", ha detto sottolineando che l'accordo sul meccanismo unico di risoluzione delle banche, che "porterà stabilità finanziaria e migliori condizioni di finanziamento all'economia reale". I contenuti dell'intesa. Vengono stabilite fondamentalmente due cose. La prima: gli Stati daranno vita ad un fondo salva-banche unico, finanziato con prelievi sugli istituti di credito a livello nazionale. Inizialmente sarà formato da compartimenti nazionali che alla fine confluiranno in un unico fondo nel giro di dieci anni. Nel primo anno, le banche in default controllato potranno attingere solo al fondo del proprio Paese, ma negli anni successivi, man mano che il fondo cresce, ci sarà una mutualizzazione progressiva delle risorse. Il "backstop" o paracadute voluto dall'Italia assicura che nella fase iniziale del fondo, dopo l'auto-salvataggio o 'bail-in' delle banche che assegna le perdite ad azionisti, obbligazionisti e grandi depositi, se a una banca serviranno ancora fondi, si potranno avere "finanziamenti ponte" da parte degli Stati o del fondo salva-Stati Esm. Saranno possibili anche i prestiti tra compartimenti del fondo salva-banche. Per Saccomanni il principio è che il sistema sia finanziato dalle banche stesse, ma se c'è necessità possono intervenire garanzie dei governi. La seconda componente del meccanismo di risoluzione unico è l'autorità che prende la decisione di far fallire una banca in difficoltà: sarà un board formato da rappresentanti delle autorità nazionali, che agirà su impulso della Bce. Saranno gli Stati ad avere l'ultima parola, perché la Commissione, che avrebbe voluto voce in capitolo, è stata invece in pratica estromessa. La decisione su come e quando "risolvere" una banca sarà presa in 24 ore, come voleva la Bce. Il meccanismo unico di risoluzione si applicherà a tutte le banche supervisionate dalla Bce, entrerà in vigore il 1 gennaio 2015, mentre le regole del 'bail-in' si applicheranno esattamente un anno dopo. Argomenti ecofin unione bancaria unione europea fabrizio saccomanni 

