Fiamme sono divampate all'interno di un convoglio della Circumvesuviana, che stava percorrendo la tratta Napoli-Baiano. L'incendio è avvenuto all'altezza di Pomigliano d'Arco nel napoletano. Sono subito intervenuti i vigili del fuoco che hanno messo in salvo i passeggeri. Le fiamme hanno distrutto un convoglio. Non semplici le operazioni di salvataggio dei passeggeri, ma anche di spegnimento del rogo da parte dei vigili del fuoco. Il treno si è fermato su un ponte situato a poca distanza da Pomigliano d'Arco. Per spegnere le fiamme i vigili del fuoco hanno dovuto utilizzare le autoscale con le quali hanno portato sù gli idranti, riuscendo così a lanciare l'acqua sul fuoco. In base a quanto si è appreso da una prima valutazione dei vigili del fuoco potrebbe essere stato un corto circuito a provocare le fiamme nel treno, che solo per il tempestivo intervento dei pompieri non hanno provocato vittime. Sul luogo dell'incendio sono intervenute due squadre, una da Napoli e l'altra da Nola. 
CUNEO - La Bre Banca Cuneo centra per la prima volta nella sua storia la final four di Champions league battendo Macerata 3-2 (25-17, 25-19, 22-25, 21-25, 15-8) e conquistando il successivo Golden set 15-7. I ragazzi allenati da Roberto Piazza affronteranno nella semifinale di Omsk il 16 marzo i polacchi dello Zaksa Kozle. La serata sembra un film già visto, con un epilogo diverso rispetto all'anno scorso quando al golden set vinse la Lube. Ma i sogni dei campioni d'Italia si infrangono di nuovo ai quarti e al quinto set: un anno fa ad aprire la ferita fu Trento. Invece nella stagione più altalenante (fuori dalla final four di Coppa Italia e in campionato balbettante) la Bre Banca trova un traguardo storico in Europa e cancella dubbi e perplessità. Dopo la scontata gara di andata, il match di ritorno riserva emozioni e spettacolo. In una sola serata si vedono diverse partite con azioni lunghe e combattute e maggiore equilibrio sotto rete. Basta poco per spostare l'ago della bilancia da una parte e dall'altra. L'approccio alla gara è migliore da parte della squadra di casa che sente la pressione di dover compiere un'impresa, mentre Macerata, forse, si fida del facile tre a zero dell'andata. E fa male. Perché di fronte c'è una Bre Banca nuova nella testa e nella tattica. Alcune cifre raccontano la partita: Cuneo colleziona dieci ace, Macerata nessuna battuta vincente. Biancorossi leggermente migliori a muro con 16 contro 14 muri dei piemontesi, il fondamentale che permette la parziale rimonta dallo 0-2 al 2-2. La differenza cresce nell'attacco dove la squadra di Giuliani viaggia con un 37 per cento e risponde Cuneo con il 47 per cento. Una settimana fa al Fontescodella Antonov entrò in partita nel terzo parziale, viceversa stasera con 18 punti è uno dei punti di forza, insieme a capitan Wijsmans (18 punti) e Sokolov (22 punti). Nei 13 punti di Ngapeth, distribuiti durante l'arco della gara, tutto il genio e i passaggi a vuoto del giovane talento francese. A illuminare i padroni di casa un immenso Nikola Grbic, tra l'altro autore di 7 punti. In casa Lube le incertezze manifestate contro Trento domenica scorsa si sono palesate di nuovo. Nel complesso più ombre che luci nella serata di Ivan Zaytsev (15 punti). Determinante per restare in partita Kooy autore di 15 punti. Il resto del bottino è di Parodi (12 punti) e Stankovic (9 punti). La partita vede una partenza determinata della Bre Banca Cuneo che merita di conquistare primo e secondo set con tranquillità e alternando tutti i colpi del suo repertorio. Muro e attacco fanno la differenza e Macerata sembra in balia dei piemontesi. Il risveglio arriva nel terzo parziale con Travica e compagni presenti sotto rete e subito in grado di scavare un primo sfruttando una buona lettura del muro. I biancorossi giocano il quarto set con lo stesso spirito e partono avanti con grande varietà di scelte offensive. Macerata è più continua e conquista il tie break. A questo punto si spegna la luce dei campioni d'Italia e torna a brillare l'attacco e la difesa di Cuneo con un facile successo nel quinto parziale. Nel golden set bene Cuneo, che trova i suoi protagonisti (Wijsmans e Sokolov su tutti) e spinge sull'acceleratore. Male Zaytsev che consente, con una serie di errori, alla Bre Banca di prendere il largo. Il morale biancoblù è alle stelle e pure Ngapteh, non tra i migliori, trova un paio di servizi decisivi. Nelle altre sfide, lo Zaksa Kozle di coach Castellani vola in semifinale superando in Turchia l'Arkas Izmir. Protagonista il realizzatore Rouzier con 27 punti (61 per cento in attacco, tre muri e un ace) e la sapiente regia di Zagumny, palleggiatore della nazionale polacca. In Russia lo Zenit Kazan domina la doppa sfida contro la Dinamo Mosca e accede facilmente all'atto conclusivo della manifestazione. A fare al differenza la coppia Anderson e Mikhailov. La Dinamo, dopo aver elimnato Trento, esce di scena senza vincere nemmeno un set. In coppa Cev, l'Andreoli Latina batte Ankara sia nella partita che al golden set e conquista la finale. In Challenge cup, la Copra Piacenza supera Minsk con 17 punti di Fei e 14 di Zlatanov e accede alle semifinali. In campo femminile, l'Italia avrà la sua rappresentante nella final four di Champions league. Si tratta della Yamamay Busto Arsizio che al golden set elimina Baku, squadra partita con i pronostici della vigilia. Questo traguardo corona un cammino cominciato con la conquista di due coppe Cev nel 2010 e 2012 e sognando di fare meglio del quarto posto di Pesaro e Villa Cortese, rappresentanti negli anni precedenti. Il capolavoro costruito ancora una volta nel set aggiuntivo, ormai un punto di forza della atlete campionesse d'Italia. LE GARE DI RITORNO DEI PLAYOFF 6 (QUARTI DI FINALE) Arkas Izmir-Zaksa Kozle 1-3 Dinamo Mosca-Zenit Kazan 0-3 Bre Banca Cuneo-Lube Macerata 3-2 (golden set 15-7) IL CARTELLONE DELLE FINAL FOUR (16-17 marzo a Omks in Siberia) Lokomotiv Novosibirsk (società organizzatrice)-Zenit Kazan Zaksa Kedzierzyn Kozle-Bre Banca Cuneo Leggi i commenti I commenti dei lettori 

Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo Argomenti ilva 
MILANO - Soldi in contanti, dai cinquemila ai ventimila euro, in banconote da 500, consegnati al manager della banca dove Roberto Formigoni aveva aperto un conto corrente sul quale vengono accreditati i suoi emolumenti. Manager che veniva convocato dal Governatore nel suo ufficio "a tu per tu, a quattr'occhi" e al quale venivano date istruzioni precise: effettuare bonifici a Emanuela Talenti, l'ex fidanzata del Celeste, raccomandandosi però di non farli transitare sul suo conto '''affinché non vi fosse evidenza degli importi che trasferiva" in contanti. Lo ha raccontato un dirigente della banca Popolare di Sondrio ai pm di Milano lo scorso agosto nell'ambito dell'inchiesta sul caso Maugeri. Un racconto che ora è riportato nell'informativa sui conti bancari del Presidente uscente della regione Lombardia, indagato per corruzione a associazione per delinquere, depositata tra gli atti dell'indagine appena chiusa per lui e per altre 16 persone, tra cui il faccendiere Pierangelo Daccò, l'ex assessore alla Sanità Antonio Simone, i vertici della Fondazione, Umberto Maugeri e l'ex direttore amministrativo Costantino Passerino, il braccio destro del Governatore, Nicola Maria Sanese, e il direttore generale dell'assessorato alla Sanità Carlo Lucchina. L'esame delle movimentazioni sugli svariati conti di Formigoni, tra cui anche uno in comune con Emanuela Talenti, hanno portato inquirenti e investigatori a parlare di "anomalia" e a sostenere che il Celeste - è questa la novità rispetto a quanto già emerso nel corso dell'inchiesta - "avesse disponibilità di significative somme di denaro contante", anche perché, come si legge nell'informativa,  "a fronte di 'entrate' sui conti correnti, costituite in via esclusiva da emolumenti e remunerazioni da parte di enti pubblici", i prelevamenti per contanti sono stati "pressoché inesistenti". In più, aggiungono gli investigatori, "la disponibilità di tali somme di denaro contante è tanto anomala quanto grave, se si aggiunge che - oltre a non esservi alcuna tracciabilità (...) le modalità di utilizzo del contante sono tali da ostacolarne la quantificazione ed a dissimularne la provenienza". Risulta infatti che, dal luglio del 2003 al marzo del 2009,  abbia effettuato o disposto di effettuare "operazioni extraconto" in particolare sui conti della Talenti (73.000 euro) e del suo stretto amico Alberto Perego, anche lui indagato. In sostanza "anziché procedere in via 'ordinaria' con il versamento del contante sul conto corrente per poi trasferirne l'importo al beneficiario (operazione che avrebbe certamente evidenziato il possesso di contante) - prosegue il rapporto - è stato utilizzato un conto interno della banca che, accogliendo il versamento di contante, non ne ha lasciato alcuna traccia sul conto di Formigoni". E di 270 mila euro in contanti parlano anche, nell'avviso di chiusura dell'inchiesta, i pm Laura Pedio, Antonio Pastore e Gaetano Ruta, incasellandoli tra i benefit - accanto ai viaggi esotici, a vacanze su yacht e a finanziamenti per iniziative politiche e elettorali - ricevuti dal Celeste, tramite Daccò e Simone, per compiere quegli atti contrari ai doveri d'ufficio che si traducevano, questa la ricostruzione della procura, in delibere che facevano lievitare i rimborsi alla Fondazione dalle cui casse sono stati distratti negli anni circa 61 milioni. Delibere varate nonostante il parere contrario dei tecnici e che riguardavano in particolare le cosiddette funzioni non tariffabili. Funzioni che, come ha testimoniato Giuseppe Merlino, supermanager dell'assessorato alla Sanità, "erano di prevalente interesse del San Raffaele e della fondazione Maugeri, e costituivano le voci su cui ricevevamo ogni anno maggiori pressioni e interferenze da parte del presidente Formigoni e di Daccò". E ci sono anche due biglietti di ringraziamento del Celeste a Maugeri che, secondo l'accusa, avvalorerebbero la tesi della corruzione: "Carissimo Umberto, rientrando dalle vacanze sento il piacere di salutarti e di ringraziarti una volta di più della tua amicizia. Buona ripresa anche a te. Roberto Formigoni". E' il testo di uno dei due biglietti di ringraziamento che sarebbero stati scritti dal Governatore lombardo e consegnati a Umberto Maugeri nel 2010, biglietti poi finiti agli atti dell'inchiesta milanese. In un altro biglietto, datato giugno 2010, Formigoni, su carta intestata della Regione, scriveva all'ex presidente della Fondazione, Umberto Maugeri: "Carissimo Umberto, grazie dell'amicizia che mi dimostri. Cordialissimi saluti". Il sequestro dei due biglietti (quello sul rientro dalle vacanze è datato 9 settembre 2010) da parte degli investigatori è - si legge in un'informativa della polizia giudiziaria del 18 dicembre scorso - una "circostanza singolare, che contribuisce a dar maggior forza alle ipotesi investigative". In particolare, scrivono gli investigatori, "si è appurato che Umberto Maugeri e Costantino Passerino, nell'ambito dell'accordo corruttivo in essere con Daccò/Simone ed il presidente Formigoni, in occasione delle elezioni politiche del 2010, su richiesta di Daccò, gli avrebbero versato la somma di 600 mila euro per la campagna elettorale". In tale circostanza, "Passerino manifestò a Daccò l'esigenza di Umbero Maugeri di avere un segno tangibile di riconoscimento da parte del presidente Formigoni per la suddetta elargizione". Si spiega così dunque, si legge negli atti, "e non in un gesto di semplice amicizia, peraltro disconosciuta dalla stesso Maugeri, il biglietto di ringraziamento del giugno 2010, a pochi mesi di distanza dalle elezioni, che il presidente Formigoni fece recapitare a Maugeri attraverso lo stesso Daccò". Argomenti formigoni-2012 Leggi i commenti I commenti dei lettori 
MADRID - Real e United non tradiscono le attese e dopo 90' vibranti pareggiano per 1-1 (gol di Welbeck e Cristiano Ronaldo) l'andata degli ottavi di Champions. Un risultato che premia il coraggio della squadra di Ferguson e che non accontenta di certo Mourinho che ora dovrà studiare un modo per espugnare l'Old Trafford se non vorrà definitivamente bollare come fallimentare la sua annata sulla panchina delle merengues. EMOZIONI A NON FINIRE - E' finita 1-1 ma il risultato poteva tranquillamente essere 3-3. Se ai gol, infatti aggiungiamo due pali (di Coentrao e van Persie) e almeno una dozzina di limpide occasioni, incluso un salvataggio sulla linea a porta vuota, il bottino avrebbe potuto essere ben superiore. Al Real è mancato solo un pizzico di cinismo in più per superare un attento de Gea. I blancos le hanno provate tutte, specie con conclusioni dal limite, ma non sono stati sufficientemente precisi. Lo stesso si può dire dei red devils che con van Persie alla fine avrebbero potuto anche espugnare per la prima volta il Bernabeu se un sinistro dell'olandese a Lopez battuto non fosse stato troppo lento da impedire il provvidenziale recupero sulla linea di Xabi Alonso. WELBECK GELA IL BERNABEU - Per contrastare il Real a trazione anteriore, Ferguson ha deciso di inserire un altro difensore centrale adattato a mediano come Jones rimpiazzando l'indisponibile Vidic con Evans. Davanti, invece, ha provato a sorprendere Mourinho mettendo Kagawa nel ruolo di finta punta dietro a van Persie e Welbeck a destra al posto di Valencia. Mosse azzeccate se è vero che proprio il tornante inglese, a segno una sola volta in 28 gare in tutta la stagione, ha trovato il modo per spezzare il digiuno nella serata più importante con un perfetto colpo di testa su angolo dalla sinistra di Rooney. RONALDO, LA VENDETTA DELL'EX - Il Real, che pure era partito bene, sfiorando il vantaggio (6') con un destro a giro di Coentrao beffardamente respinto dal palo interno, non si è demoralizzato e, dopo un'avvisaglia spedita a de Gea da Di Maria, ha pareggiato con l'ex Ronaldo, bravo a staccare imperiosamente di testa su un cross dalla sinistra dello stesso attaccante argentino. OCCASIONI A GO-GO - La gara si è fatta ancora più bella: le due squadre, continuando a sfidarsi a viso aperto, per due volte hanno avuto la palla per tornare avanti prima della fine del tempo: lo United ha fallito l'1-2 con Welbeck e Rooney, le merengues il 2-1 con Ozil ed ancora Ronaldo. VAN PERSIE SFIORA PER TRE VOLTE IL COLPACCIO - Lo show è proseguito nella ripresa. E se è vero che il Real ha provato a cambiare marcia impensierendo de Gea con Ronaldo, Di Maria (2) e Coentrao, va anche ammesso che lo United non ha mai rinunciato a contrattare. E per poco non è passato con van Persie che prima ha costretto Lopez a una deviargli un destro sulla traversa e poi si è visto negare, come suddetto, da Alonso il possibile 1-2. Le ultime emozioni al Bernabeu le hanno regalate Khedira e ancora van Persie: il primo ha costretto de Gea a una parata di riflessi di un destro dal limite, il secondo si è visto deviare al 93' con la punta delle dita da Lopez un pallone destinato a entrare all'angolino. Alla fine, dunque, il pari è giusto. Per il prossimo round, appuntamento il 5 marzo a Manchester. MOURINHO: "PARI NON E' UN DRAMMA" - "Il risultato non è un dramma, il Real ha un potenziale offensivo importante e all'Old Trafford possiamo farcela". Josè Mourinho resta fiducioso: "Loro hanno avuto delle occasioni solo su palle inattive, su errori nostri, mentre noi abbiamo avuto l'iniziativa del gioco, siamo stati l'unica squadra che nel secondo tempo ha cercato di vincere", precisa ancora lo Special One, che non si risparmia anche una battuta sul passaggio di Balotelli al Milan: "Per noi interisti non è un problema. Nessuna sensazione - prosegue l'ex tecnico nerazzurro - Vedere Zanetti con la maglia del Milan, quella sì che sarebbe una catastrofe". REAL MADRID - MANCHESTER UNITED 1-1 (1-1) Real Madrid (4-2-3-1): Diego Lopez 7.5; Arbeloa 6, Varane 6.5, Sergio Ramos 5.5, Fabio Coentrao 6.5; Xabi Alonso 6.5 (83' Pepe sv), Khedira 6.5; Di Maria 7 (74' Modric sv), Ozil 6.5, Ronaldo 7; Benzema 5.5 (59' Higuain 5.5). All. Mourinho. Manchester United (4-2-3-1): De Gea 8; Rafael 6, Ferdinand 6.5, Evans 7, Evra 6.5; Carrick 6, Jones 7; Welbeck 7 (73' Valencia sv), Rooney 6.5 (84' Anderson sv), Kagawa 6.5 (64' Giggs 6), Van Persie 6.5. All. Ferguson. Arbitro : Felix Brych (Ger) 5.5 Reti : 19' Welbeck (M), 29' Ronaldo (R) Ammoniti: Van Persie, Rafael e Valencia. Leggi i commenti I commenti dei lettori 
DONETSK (Ucraina) - Si chiude 2-2 la sfida tra Shakthar e Borussia Dortmund, un pareggio che fa sorridere in vista del ritorno i gialloneri di Klopp, capaci di pareggiare a 3' dalla fine con Hummels, al termine di un incontro divertente. Ottimo inizio dei gialloneri, pericolosi con Blaszczykowski e Lewandowski, mentre al 17' solo la traversa nega la gioia del gol a Hummels. Pyatov si oppone poi come può ai tentativi di Reus e ancora Hummels e al 31' una splendida punizione di Srna permette allo Shakthar di trovare il vantaggio. L'illusione degli ucraini dura però una decina di minuti, tanto basta al Borussia per rimettere le cose a posto con Lewandowski dopo un'azione insistita di Gotze. Inizio di ripresa poco spettacolare, con tanti errori da ambo le parti. Al 23', però, la squadra di Lucescu torna avanti: lancio dalle retrovie di Rakitskiy, Hummels manca la palla e Douglas Costa ne approfitta al meglio, trafiggendo Weidenfeller. Il Borussia riparte, Lewandowski sfiora il 2-2 ma l'appuntamento è solo rimandato perché a tre minuti dal 90' Hummels di testa su angolo dalla sinistra infila in rete. Ritorno il 5 marzo al Westfalenstadion, per gli uomini di Lucescu sarà dura vincere o pareggiare segnando almeno tre reti. Prima della partita è stato osservato un minuto di raccoglimento per l'incidente aereo accaduto a Donetsk nel quale sono morti quattro tifosi dello Shakthar. Leggi i commenti I commenti dei lettori 
