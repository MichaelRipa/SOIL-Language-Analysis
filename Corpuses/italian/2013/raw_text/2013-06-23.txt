WASHINGTON - Non importa che sia stata raccolta. La frutta che compriamo al supermercato potrebbe essere  ancora viva, percepire e rispondere ai cambiamenti della luce del giorno, anche  dal fondo di uno scaffale. Lo dimostra un nuovo studio pubblicato sulla rivista Current Biology che suggerisce che il modo in cui conserviamo i prodotti - non  solo la frutta ma anche le verdure e gli ortaggi - ha conseguenze reali sul loro  valore nutrizionale e di conseguenza sulla nostra salute. L'indagine è stata  condotta da Janet Braam della Rice University. Non è importante solo biologicamente, "frutta e verdura, anche dopo il raccolto, sono in  grado di rispondere ai segnali mandati dalla luce e conseguentemente di cambiare  la propria biologia in modi che influenzano il loro apporto salutare e la  resistenza agli insetti", ha spiegato la Braam. Sarebbe utile considerarlo e prendersi cura di come si trattano le verdure dopo averli raccolte. "I nostri risultati evidenziano  che è necessario conservare frutta e ortaggi in luoghi che rispettino i cicli di  luce e buio per migliorarne e garantirne il valore nutrizionale", ha aggiunto.  Lo studio rivela che i prodotti freschi da banco sono ancora influenzati dai  ritmi circadiani perché le cellule continuano ad essere coinvolte in processi  metabolici e a sopravvivere più o meno indipendentemente per qualche tempo dopo  il raccolto. Argomenti alimentazione biologia nutrizione 
Amato da tutti. Dai grandi e dai bambini. Da quelli di sinistra e di destra, dai  grillini e dagli indecisi. Dai musicisti, i comici, i sindaci che lui sostiene:  in tribuna al Franchi ci sono Panariello, Antonacci, Fabio Canino, Renzi con la moglie. E sul  palco c'è lui, Jovanotti che mette d'accordo persino i critici più  severi, anche se sin dall'inizio del concerto si capisce come sarà la serata: una  grande baldoria, un mega party con un'ottima band e un cerimoniere che supplisce  la carenza di voce con una carica tosta di simpatia, energia, sorrisi lasciando  fare ai suoi musicisti il lavoro musicale più duro e autentico. "Non sapete che  emozione essere qui al Franchi per me che vivo a Cortona" grida dal palco che è  un muro di schermi: "Ciao mamma", "Megamix", "Non m'annoio" e lui giacca gialla  e rossa, si dimena, rappa, balla. Poi la dance si fa più selvaggia, elettronica,  martellante, un pizzico tamarra ed arriva "Tensione evolutiva": sulla passerella che solca il  pubblico, in mezzo al campo del Franchi, Jovanotti recita un copione musicale  acido, da sballo mentre sugli schermi scorrono immagini digitali. La parte visiva è tutto sommato semplice, senza troppi colpi al cuore: video rielaborati in diretta, ma niente che in definitiva non sia già visto. E sulla scia techno si chiuderà il concerto: "Penso positivo" diventa il botto finale da discoteca en plen air. Lui vestito d'oro, il pubblico in delirio. Dal funky al  rap, dalla dance alla melodia al rock gli stili si susseguono a raffica, e lui  li intreccia, li tesse insieme con l'abilità miscelatrice di un dj, saltellando come un Pinocchio  postmoderno, un Celentano cibernetico, incurante se il fiato per cantare manca,  abilissimo nel dialogare con la telecamera che trasmette le immagini in diretta  sui megaschermi. A tratti si capisce che mette troppa carne al fuoco: qualcosa gli sfugge di mano, non si può essere buonisti e anticonformisti allo stesso tempo. Non ci sono soste: Jovanotti il generoso, il sempre sorridente, alterna passato e presente,  "Safari" a "La mia moto", "Serenata rap" e "Tutto l'amore che ho", "Baciami ancora" diventa una marcetta balcanica mentre su "Questa è  la mia casa" ecco una fotografia di piazza del Duomo, Firenze. Poi in giacca, pantaloni e papillon, parla degli anni di piombo, gli ottanta dell'edonismo, i  novanta dell'elettronica, il presente dei web e dei social network, invitando tutti a seguire le stelle più che i diktat e dedica  "Gente della notte" al padre Mario, anche lui allo stadio, mentre più tardi saluterà - con accento toscano - tutta la famiglia, "i suoceri, e mia figlia, la Teresina, che è qui con la classe intera". E questa notte  fiorentina, oggi, è tutta per Lorenzo Cherubini, non c'è dubbio. Ma dal concerto si esce con qualche interrogativo: davvero Jovanotti ha il carisma per riempire di sè il grande vuoto degli stadi, o piuttosto la sua dimensione ideale è quella più raccolta dell'indoor? Basta la buona volontà per realizzare un set a misura di grande arena? Argomenti jovanotti 
LA SPAGNA non si ferma, l'Uruguay travolge Tahiti. Nessuna sorpresa nella terza e ultima giornata del Gruppo B della Confederations Cup che sancisce l'ordine delle semifinali della competizione sudamericana. L'Italia, quindi, se la dovrà vedere con le Furie Rosse giovedì 27 giugno alle 21 e dovrà farlo con i dubbi riguardanti le condizioni di Mario Balotelli e Riccardo Montolivo usciti malconci dalla sfida contro il Brasile. Niente da fare, invece, per Abate che contro i carioca ha rimediato "una lussazione scapolo-omerale" che lo costringerà a tornare in Italia anzitempo. SPAGNA SENZA PROBLEMI - Al "Castelao" di Fortaleza i campioni del Mondo e d'Europa in carica non devono faticare molto per avere la meglio di una Nigeria tecnicamente inferiore. Gli uomini di Vincent Del Bosque aprono le marcature dopo appena 3' con Jordi Alba. Sinistro dai 7 metri del terzino del Barcellona sul quale non può nulla Enyeama. Nella ripresa, al 60', El Niño Torres rileva Soldado e dopo neanche 2' sigla di testa la rete numero cinque in questa Confederations Cup. La formazione africana è poca cosa, ci prova raramente da fuori senza, però, trovare lo specchio, così all'88' David Villa, subentrato nel finale a Pedro, pesca con un lancio di 40 metri Jordi Alba che va tutto solo nella metà campo nigeriana, entra in area, salta Enyeama e sigla la personale (quanto storica!) doppietta, il quindicesimo sigillo spagnolo in tre gare. URUGUAY A VALANGA - All'Arena Pernambuco di Recife si compie un'altra tragedia calcistica per Tahiti che, dopo i 10 gol rimediati contro la Spagna, ne incassa otto dall'Uruguay. La Celeste non ci impiega molto a passare in vantaggio e dopo appena 2' Abel Hernandez va a segno di testa sugli sviluppi di un corner, raddoppiando poi 22' più tardi. Al 27' Diego Perez cala il tris ribadendo in rete un pallone ribattuto dal palo su conclusione dello stesso centrocampista del Bologna. Il 4-0 è firmato ancora Hernandez imbeccato in profondità dall'interista Gargano. Al 50', dopo ben 20 gol incassati in appena 230', c'è gloria anche per l'estremo difensore di Tahiti, Muriel, che para un rigore a Scotti evitando il quinto gol. Il 5-0, però, è solo rimandato quando Lodeiro a pochi passi dalla linea di porta devia in rete un tiro da posizione defilata di Gargano. Al 67' è di nuovo rigore per la Celeste, questa volta dal dischetto va Hernandez e La Joya non sbaglia per il personale poker. Nel finale sorride anche Luis Suarez, autore di una doppietta che gli permette di scavalcare Diego Forlan nel conto dei gol in nazionale: 35 reti in 67 partite, contro le 34 in 100 gare dell'ex Inter. Argomenti confederations cup spagna nigeria italia brasile tahiti uruguay Leggi i commenti I commenti dei lettori 
JOHANNESBURG - L'ultimo annuncio ottimista da parte della presidenza sudafricana risale a ieri. Nelson Mandela resta "grave ma stabile", aveva precisato una nota ufficiale. Ma oggi la situazione è precipitata e le sue condizioni sono state definite "critiche" . Lo ha reso noto Mac Maharaj, portavoce del presidente Jacob Zuma. Mandela è ormai ricoverato in un ospedale di Pretoria da 16 giorni per la recrudescenza di una grave infezione polmonare che ha la sua origine nei 27 duri anni di prigione. In una nota diffusa in serata, si legge che i medici "stanno facendo tutto il possibile" per far sì che le sue condizioni "migliorino". L'ufficio del presidente fa sapere che Zuma ha fatto visita a Madiba in ospedale e che è peggiorato nelle ultime 24 ore. Al suo capezzale ci sono la moglie, Graca Machel, e il vicepresidente dell'Anc (il partito che fu di Mandela, al governo), Cyril Ramaphosa. Ieri la presidenza aveva anche confermato le notizie di stampa secondo la quali l'ambulanza militare che l'aveva trasportato in ospedale aveva subito un guasto. Il veicolo era stato subito sostituito con un altro, si leggeva nella nota in cui veniva ribadito l'appello al rispetto della privacy di Mandela e alla collaborazione dei media. Negli ultimi anni la salute del premio Nobel è diventata sempre più fragile. È la quarta volta che Nelson Mandela viene ricoverato  negli ultimi  sei mesi. Rimase in ospedale per quasi tutto  dicembre, poi a gennaio  per controlli, poi in aprile per una  rinnovata crisi polmonare, poi l'8 giugno i medici  avevano riscontrato una  ripresa dell'infezione ai polmoni. Tra questi  due ultimi ricoveri  c'era stata, in maggio, la diffusione di un video  che lo ritraeva  in casa, immobile, taciturno, corrucciato, visibilmente  impedito  e sofferente ( nella foto ). Lo scopo dell'operazione era di mostrare ai  sudafricani increduli e angosciati che il  vecchio padre della  patria era ancora vivo, ma l'effetto fu opposto,  perché  nelle immagini si vedeva soltanto un uomo ridotto all'ombra di  se  stesso. Le sue condizioni sono "gravi, ma stabili",  diceva il primo  comunicato letto sabato dal portavoce  presidenziale Mac Maharaj, un  altro ex detenuto di Robben Island. Da allora i medici non hanno aggiunto nulla. Nessuna  novità era trapelata dall'ospedale di Pretoria. Fino a questa sera. Argomenti sudafrica nelson mandela jacob zuma 
