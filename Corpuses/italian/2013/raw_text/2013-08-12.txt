ROMA - Per anni, fino a quando nel 2011 gli agenti dell'Fbi, non lo arrestarono in un appartamento di Santa Monica, James "Withey" Bulger, era stato il nemico pubblico numero 2 degli Stati Uniti dopo Osama Bin Laden. Il super boss di South Boston viveva in California con la moglie, nuovamente latitante (stavolta dal 1994), ma il suo conto con la giustizia era così pesante che i federali non avevano mai smesso di cercarlo, malgrado gli 80 anni che aveva al momento dell'arresto. Oggi i giudici del Massachussetts hanno messo la parola fine all'epopea criminale dell'uomo che ha ispirato la figura del cattivo di Martin Scorsese - interpretato da Jack Nicholson - nel film premio Oscar "The Departed". Dopo 4 giorni di camera di consiglio e due mesi di udienze, per James "il pallido" (o "lo slavato") Bulger è arrivato un verdetto di colpevolezza che lo incastra per 11 omicidi (sui 19 che gli venivano contestai) ed estorsioni varie commessi tra il 1970 e il 1980, quando era il capo indiscusso della Winter Hill, una gang che imperava a South Boston dopo aver eliminato a suon di omicidi la concorrenza di altre bande irlandesi e sgominato la concorrenza italiana. A 83 anni suonati, difficilmente ora potrà evitare l'ergastolo. [[ge:rep-locali:repubblica:64693858]] Nelle carte del processo, i cognomi in gran parte di origine irlandese e italiana della lunga lista delle sue vittime raccontano anche quanto fosse stata cruenta la guerra tra le bande e come la scalata al potere di Bulger fosse stata portata avanti senza pietà verso uomini e donne e senza guardare ai legami di origine della grande comunità irlandese di Boston. "Whithey" era un tale duro che all'interno della malavita il suo soprannome era noto e considerato lungo tutta la costa Est. Quando all'inizio degli anni Ottanta, pressato dall'Fbi fece perdere le sue tracce, divenne uno dei "most wanted fugitive", uno dei latitanti più ricercati d'America, sui cui capo venne posta una taglia da due milioni di dollari. Tra le tante nefandezze, 'Withey" è accusato di aver strangolato con le sue mani due donne, sospettando che fossero informatrici dell'Fbi, di aver ucciso a sangue freddo con un colpo in testa due uomini dopo averli interrogati per ore e di aver sparato a due uomini mentre uscivano da un ristorante di South Boston. Per anni la sua immagine è stata quella del boss spietato, ma attento ai meno abbienti: era famoso perché comprava il tacchino per la Festa del Ringraziamento a tante famiglie della working class della città e regalava le medicine a tutto il vicinato. La sua reputazione di padrino dal volto umano venne distrutta quanto si cominciarono a trovare i cadaveri delle sue vittime e quando l'Fbi rivelò che egli stesso, tra il 1975 e il 1990, era stato un informatore dei federali ai quali evidentemente passava notizie contro le organizzazioni rivali. Il verdetto di condanna, sebbene ampiamente previsto, ha comunque gettato scompiglio nella città: tra il pubblico presente nell'aula del Tribunale una donna ha schernito il boss, urlandogli con la bocca il verso di un mitra e facendo il gesto di sparargli. Fuori, per strada, l'abbraccio dei tanti parenti delle vittime con i loro legali. "E' lui che ha ucciso mio marito. Da anni aspettavo questo momento ma è dura lo stesso", ha detto la vedova di una delle sue vittime. Thomas Donahue, che aveva 8 anni quando Bulger gli uccise il padre, 31 anni fa, ha commentato emozionato: "Dopo tanti, troppi anni abbiamo giustizia. Ascoltando la sentenza avevo voglia di saltare dalla gioia". Argomenti boss 
ALGERI - La procura generale della corte d'appello di Algeri ha emesso un mandato di cattura internazionale per l'ex ministro dell'Energia, Chakib Khelil, nell'ambito dell'inchiesta "Sonatrach 2", su presunte tangenti che Saipem ed Orascom Industries avrebbero versato per ottenere degli appalti. Lo ha reso noto, riferiscono i siti algerini, lo stesso procuratore generale, Belkacem Zeghmati. In totale i mandati di cattura internazionale sono nove e comprendono anche quelli a carico della moglie di Chakib Khelil, di due suoi figli e di due "persone morali" (questa la definizione usata) riconducibili a Saipem ed Orascom Industries. Tra i destinatari figura anche Farid Bedjaoui indicato come il principale intermediario delle tangenti versate da Saipem. L'inchiesta portata avanti dalla Procura generale di Algeri avrebbe consentito, ha detto Belkacem Zeghmati, la scoperta di una "rete internazionale di corruzione", con conti sospetti a Singapore, Hong Kong, Libano, Francia, Emirati Arabi e Italia, con la movimentazione di circa venti milioni di dollari. Il procuratore generale ha quindi aggiunto che collaborazione all'indagine è venuta soltanto dalle autorità di Italia e Francia. Intanto, nel nostro paese, Pietro Varone , l'ex manager di Saipem finito in carcere lo scorso 24 luglio per corruzione internazionale nell'ambito dell'inchiesta milanese su una presunta maxi-tangente da circa 198 milioni di euro per appalti in Algeria, ha chiesto, attraverso i suoi legali, la scarcerazione nell'udienza che si è tenuta davanti al Tribunale del Riesame. Da quanto si è saputo, uno dei legali dell'ex manager, l'avvocato Alessandro Pistochini, ha chiesto l'annullamento della misura cautelare per una carenza di motivazioni, e in subordine gli arresti domiciliari per inadeguatezza della custodia cautelare in carcere. La difesa, infatti, rappresentata anche dall'avvocato Davide Steccanella, contesta la carcerazione ritenendola "sproporzionata e irragionevole" per chi "due volte si è spontaneamente presentato in Procura a farsi interrogare" su fatti "che risalgono a 3 anni fa" e per i quali Varone non ha più ruoli nell'azienda da sette mesi. I giudici del Riesame hanno tempo per decidere sul ricorso, a cui si è opposto il pm di Milano Fabio De Pasquale, fino a venerdì prossimo, 16 agosto. Argomenti tangenti saipem algeria pietro varone 
ROMA - La Banca d'Italia ha sanzionato per un importo complessivo di un milione 287 mila euro gli ex vertici del Monte dei Paschi di Siena, tra cui l'ex presidente Giuseppe Mussari, per una serie di irregolarità accertate in materia di remunerazioni e incentivazioni. E' quanto si legge nell'ultimo Bollettino di vigilanza. Le sanzioni amministrative pecuniarie riguardano i componenti del Consiglio di amministrazione: Massimiliano Capece Minutolo del Sasso, Graziano Costantini, Lorenzo Gorgoni (129.110 euro ciascuno); Giuseppe Mussari, Ernesto Rabizzi, Turiddo Campaini, Frederic Marie de Courtois, Alfredo Monaci, Andrea Pisaneschi, Carlo Querci (90.000 euro ciascuno). Altre sanzioni sono state comminate per i componenti del Collegio sindacale: Tommaso Di Tanno, Paola Serpi, Marco Turchi (90.000 euro ciascuno). La Vigilanza Bancaria e Finanziaria della Banca d'Italia, si legge nel bollettino, ha accertato, con riguardo alla Banca Monte dei Paschi di Siena Spa, le seguenti irregolarità: 1) violazione delle disposizioni in materia di politiche e prassi di remunerazione e incentivazione da parte dei componenti il Consiglio di Amministrazione; 2) violazione delle disposizioni in materia di politiche e prassi di remunerazione e incentivazione e violazione degli obblighi di comunicazione all'Organo di Vigilanza da parte dei componenti il Collegio sindacale. Argomenti monte dei paschi banche italiane mps banca d'italia giuseppe mussari 
E' in corso una vera aggressione al Made in Italy gastronomico. La denuncia del "nuovo fronte della criminalità ambientale" è di Legambiente in occasione di festambiente in corso a Rispescia. I reati, secondo l'organizzazione ambientalista, sono 11 al giorno e oltre 3000 persone denunciate o arrestate. Bel oltre i 672 milioni di euro il valore dei beni finiti sotto sequestro per un affare gestito da 27 clan criminali. Le produzioni agroalimentari di qualità,  l'olio extravergine d'oliva e il vino da contraffare con cui invadere i mercati: anche i simboli per eccellenza del made in Italy sono da sempre sotto attacco. Secondo il Rapporto Ecomafia  di Legambiente  nel 2012,  grazie al lavoro svolto dal Comando carabinieri per la tutela della salute, dal Comando carabinieri politiche agricole, dal Corpo forestale dello stato, dalla guardia di finanza e dalle capitanerie di porto, sono state accertati lungo la filiere agroalimentari ben 4.173 reati penali, più di 11 al giorno, con 2.901 denunce, 42 arresti e un valore di beni finiti sotto sequestro pari a oltre 78 milioni e 467.000 euro (e sanzioni penali e amministrative pari a più di 42,5 milioni di euro). Se si aggiungono anche il valore delle strutture sequestrate, dei conti correnti e dei contributi illeciti percepiti si superano i 672 milioni di euro. Con  27 clan censiti da  Legambiente con le "mani in pasta". A tavola, secondo gli ambientalisti, "è seduto il gotha delle  mafie: dai Gambino ai Casalesi, dai Mallardo alla mafia di Matteo  Messina Denaro, dai Morabito ai Rinzivillo. La scalata mafiosa spesso approda nella ristorazione, dove gli ingenti guadagni accumulati consentono ai clan di acquisire ristoranti, alberghi, pizzerie, bar, che anche in questo caso diventano posti ideali dove lavare denaro e continuare a fare affari". Argomenti made in italy 
Non stupisce che Dominique Strauss-Khan abbia tentato con tutte le sue forze di bloccare la realizzazione di Welcome to New York , il film sullo scandalo sessuale che ha coinvolto due anni fa l’ex direttore del Fondo Monetario Internazionale. Dalle prime immagini di champagne, orge e nudi del trailer, che da tempo circola in rete, si evince chiaramente che il regista Abel Ferrara ha scelto come tema centrale per raccontare la figura del politico francese la sua dipendenza dal sesso. E  ha chiamato come protagonisti Gerard Depardieu (che ha accettato di girare praticamente senza compenso) e Jaqueline Bisset, che interpreta Anne Sinclair, giornalista statunitense, all’epoca compagna di Strauss-Kahn (i due si sono separati nel 2012). «Umanità, potere, donne, sesso, denaro: ci sono tutti gli elementi per farlo diventare un film di successo», aveva detto Jean-Andre Yerles, co-presidente dell'Associazione degli sceneggiatori francesi quando le vicende giudiziarie di Strauss-Kahn erano rimbalzate al Festival di Cannes. E il fatto che ad accettare la sfida sia stato un regista privo di freni inibitori come Abel Ferrara, non deve aver fatto dormire sonni tranquilli a colui che era considerato, qualche anno fa, uno degli aspiranti alla presidenza francese. Ambizioni che furono stroncate dall’accusa di tentata violenza sessuale ai danni della cameriera di un hotel di Times Square a New York nel 2011. Strauss-Kahn è stato costretto a dare le dimissioni da direttore del Fmi e ha chiuso la sua vertenza legale con la donna, versandole un indennizzo, concordato nella causa civile. In Francia il politico socialista è ancora indagato, sospettato di aver fornito prostitute per festini in Europa e a Washington. E al macigno del film di Abel Ferrara si aggiunge lo scandalo del libro intitolato La Bella e la Bestia , pubblicato da Marcela Iacub sulla storia tra il politico socialista e la sua amante, pubblicato lo scorso anno malgrado Strauss-Khan abbia cercato invano di bloccarne l’arrivo in libreria. Argomenti cinema welcome to new york abel ferrara gérard depardieu 
