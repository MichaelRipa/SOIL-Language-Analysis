L'Amministrazione comunale ha disposto che tutti i dipendenti della Gesip che negli ultimi giorni hanno addotto motivi di salute per non svolgere le mansioni di pulizieri siano sottoposti a visita fiscale. "C'è qualche furbo che ha scambiato la disponibilità e la volontà del Comune a garantire il lavoro con la possibilità di avere un sussidio di nullafacenza a vita  -  ha dichiarato il sindaco Leoluca Orlando  -  Questi pochi furbi non solo infangano il nome di tutti i lavoratori Gesip ma giocano letteralmente col proprio futuro di lavoratori". Nei giorni scorsi numerosi dipendenti della società comunale in liquidazione hanno annunciato che si sarebbero rifiutati di pulire la Città dei ragazzi perché le loro mansioni sarebbero differenti. La risposta di chi amministra la società non si è fatta attendere. E il primo provvedimento è stato preso. "Avendo appreso che il lavoratore Misuraca Paolo, assegnato prima alla Città dei Ragazzi e successivamente al Tribunale per i servizi di pulizia, si rifiuta di svolgere le sue mansioni contrattuali di puliziere, la società Gesip ha avviato una contestazione disciplinare, cui lo stesso dipendente dovrà rispondere entro 5 giorni al termine dei quali si valuteranno i provvedimenti disciplinari", dichiara Carlo Catalano, liquidatore della Gesip, cui è stato segnalato il caso del dipendente che dichiara di essere "autista per disabili" quando invece la sua attuale mansione è quella di puliziere. Argomenti lavoro gesip orlando 
Gravissimo incidente stradale sulla provinciale Trapani-Marsala. Il bilancio dello scontro tra un'auto e una moto di grossa cilindrata è di due giovani morti e di un ferito. Hanno perso la vita Elio Barbiera, 30 anni, e Davide Sanna di 24 anni. È successo sulla strade delle Saline, nei pressi di un supermercato. Secondo una prima ricostruzione, l'uomo a bordo della vettura, di nazionalità maltese, che procedeva in direzione del centro abitato, stava svoltando a sinistra per accedere all'area parcheggio del market. Proprio in quel momento sopraggiungeva dalla direzione opposta la moto che ha impattato violentemente contro il mezzo. I due giovani sono morti sul colpo; mentre il conducente della vettura ha riportato ferite non gravi ed è stato ricoverato in ospedale. Argomenti incidenti stradali trapani marsala 
MONTREAL - Finisce l'avventura di Fabio Fognini a Montreal. Il ligure, al secondo turno della "Rogers Cup", sesto Masters 1.000 della stagione, è stato eliminato dal lettone Ernests Gulbis in tre set, per 6-3 1-6 6-1, dopo un'ora e 42 minuti di gioco. Fognini si è trovato subito sotto di un set e di un break. Dopo aver ceduto il primo game della seconda partita, poi, il 26enne azzurro ha infilato sei giochi consecutivi, portando la sfida al terzo set. Poi però un calo nella partita decisiva, consentendo al 24enne di Riga, che era già in vantaggio per 2-1 nei precedenti, di prendere il largo. Era già stato eliminato al secondo turno anche Andreas Seppi, che ha ceduto per 4-6 7-5 6-1 al giapponese Kei Nishikori, numero 9 del tabellone. I RISULTATI DEL SECONDO TURNO Denis Istomin (UZB) b Filip Peliwo (CAN) 6-3, 3-6, 6-3 Rafael Nadal (ESP/N.4) b Jesse Levine (CAN) 6-2, 6-0 Jerzy Janowicz (POL/N.15) b Frank Dancevic (CAN) 7-6 (7/5), 3-6, 6-4 Marinko Matosevic (AUS) b Tommy Haas (GER/N.10) 5-0 (abbandono) Benoît Paire (FRA) b Stanislas Wawrinka (SUI/N.8) 6-2, 7-6 (7/2) Tomas Berdych (CZE/N.5) b Oleksandr Dolgopolov Jr. (UKR) 6-3, 6-4 Vasek Pospisil (CAN) b Radek Stepanek (CZE) 6-2, 6-4 Ernests Gulbis (LAT) b Fabio Fognini (ITA/N.13) 6-3, 1-6,6-1 Andy Murray (GBR/N.2) bat Marcel Granollers (ESP) 6-4, 7-6 (7/2) Argomenti tennis masters 1000 montreal fabio fognini Leggi i commenti I commenti dei lettori 
PADOVA – La prima uscita italiana del suo Sydney non è andata bene visto che la vittoria è andata al Padova per 3-2, ma allo stadio “Euganeo” l’unico vero protagonista è stato lui, Alessandro Del Piero. Tutto esaurito per il ritorno del figliol prodigo, accolto con cori e applausi dai tifosi. ALEX EMOZIONATO – Tutto questo non ha lasciato indifferente Alex, visibilmente emozionato come del resto aveva confessato lui stesso qualche ora prima, sulla sua pagina internet. “Stasera giocherò a Padova con la maglia del Sydney FC contro la squadra e nella città dove tutto ha avuto inizio per me. Difficile non farsi travolgere da un mare di ricordi, i sogni che diventano realtà mentre un bambino diventa uomo”. E in effetti, sul volto di Del Piero, traspare da subito l’emozione del ritorno a casa. CORI E STANDING OVATION – Sugli spalti mamma Bruna e la moglie Sonia, in campo è subito partita vera col Padova che quasi fa male ai suoi Sky Blues con Vantaggiato. La prima giocata di Del Piero viene sottolineata dagli applausi dell’Euganeo, quasi diviso fra l’affetto per il beniamino di casa e quello per i ragazzi di Marcolin, che al 4′ passano proprio con Vantaggiato. Del Piero continua a illuminare il campo con le sue giocate e da una sua iniziativa arriva il pari di Emerton, complice la papera di Colombi. La partita è divertente, il Padova torna avanti al 14′ ancora con Vantaggiato mentre dalla tribuna si alza il coro “un capitano, c’è solo un capitano”. E quando nella ripresa, al 16′, Del Piero si procura e calcia dalla ‘sua’ zolla una punizione, lo stadio accompagna prima la rincorsa e poi la conclusione, applaudendo sempre e comunque anche se la sfera finisce lontana dalla porta. Al 39′, quando Farina decide di toglierlo dal campo, arriva anche la standing ovation, subito ricambiata dai saluti di Del Piero al pubblico. Poco dopo l’uscita dal campo di Alex, viene assegnato un rigore agli Sky Blues e il pubblico invoca il suo nome, quasi a voler riportare l’ex capitano bianconero di nuovo in campo per presentarsi dagli undici metri. Sul dischetto va invece Carle, che accorcia dopo il terzo gol del Padova con Jelenic. “TUTTO CIO’ MI RENDE ORGOGLIOSO” – “E’ stato bellissimo, tutto ciò mi rende davvero orgoglioso”, il commento a fine gara sull’accoglienza ricevuta da parte di Del Piero, che rivela di aver riservato un posto in tribuna a una sua tifosa, Alessia, che nei giorni scorsi si è detta pronta a offrirgli la pizza purché incontrasse il fratello. Il suo sogno sta per realizzarsi. Quello dei tifosi accorsi all’Euganeo per rivedere il loro campione si è già realizzato. Argomenti sidney padova del piero Leggi i commenti I commenti dei lettori 
Dieci quintali di frutta, soprattutto susine e poponi. È quanto sarà  consegnato, a partire da domani, alle strutture di accoglienza e  socializzazione per anziani. Si tratta di una iniziativa gestita dalla  rete di consegna del Progetto Mercafir ma che ha origini addirittura in  Europa. In ottemperanza alle regole dell’Unione Europea sulle eccedenze  nella produzione di frutta e verdura, una ditta di Faenza ha deciso di  donare i prodotti eccedenti le quantità previste al Comune di Firenze in  modo da poter essere destinati alle persone in difficoltà. L’Amministrazione, in questo caso specifico, ha deciso di privilegiare  gli anziani che, soprattutto in questo periodo, dovrebbero mangiare  molta frutta e verdura. Susine, poponi e gli altri frutti saranno consegnati quindi ad  una serie di strutture frequentate da questa fascia di utenza, come  Montedomini, i giardini di Borgo Allegri, i centri anziani del Quercione  alle Cascine, del Galluzzo, di Villa Bracci, di via Erbosa e di  lungarno Ferrucci. E ancora i centri diurni per anziani di San Salvi,  via Modigliani e via dell’Osteria, la Misericordia del Quartiere 5 (che  svolge attività per gli anziani) mentre l’Auser sempre del Quartiere 5  consegnerà la frutta a domicilio. Una parte sarà destinata anche  all’Albergo Popolare. “Il Comune sta lavorando per ampliare la rete del recupero del  cibo con altre iniziative da affiancare all’ormai collaudato Progetto  Mercafir – sottolinea il vicesindaco Stefania Saccardi – sia per  riuscire a dare una risposta alle esigenze alimentari di un numero  sempre crescente di persone in difficoltà sia per un principio etico di  lotta allo spreco in un mondo in cui ancora, purtroppo, molti muoiono di  fame”. Il vicesindaco Saccardi coglie l’occasione per fare un bilancio  del progetto Mercafir, che prevede la distribuzione a famiglie e persone  in difficoltà di alimenti (soprattutto frutta e verdura) messi a  disposizione dagli operatori del mercato di Novoli e che altrimenti  andrebbero sprecati. Dall’avvio del progetto, a fine novembre 2011, sono  stati ritirati e consegnati 59.000 chilogrammi di frutta e verdura a  320 famiglie, tra cui 120 anziani e 180 famiglie numerose (in totale si  tratta di oltre 500 persone). Inoltre a luglio, visto il consistente  conferimento da parte degli operatori del mercato, oltre che alle  famiglie gli alimenti sono stati consegnati anche al Banco Alimentare,  alla Caritas, alla Ronda della Carità, alla Madonnina del Grappa e a  varie comunità di accoglienza della città. “Si tratta di numeri di  grande rilievo che testimoniamo la solidarietà e l’impegno a favore  delle persone meno fortunate proprio della nostra città” conclude il  vicesindaco. “L'austerità non deve fermare la solidarietà. Solo avendo a  cuore le persone e i loro problemi quotidiani si esce dalla crisi, tutti  insieme, senza dimenticare per strada i più vulnerabili. È con questa  convinzione – aggiunge il presidente di CFT Leonardo Cianchi – che dal  2011 la nostra cooperativa aderisce al Progetto Mercafir, che finora,  con un grande gioco di squadra con l'amministrazione comunale, è  riuscito a portare la frutta invenduta sulle tavole di oltre trecento  famiglie bisognose. Oggi partecipiamo con un'attenzione particolare a  questa nuova iniziativa rivolta alle persone anziane, le più tartassate  dal rigore di questi tempi duri, e ancor più fragili in questo periodo  dell'anno”. 
EINDHOVEN - Giornata ricca di record a Eindhoven, dove è in corso la prima tappa della World Cup Final di nuoto in vasca corta. Grande prestazione di Fabio Scozzoli che, nella categoria 50 rana, ha ottenuto il record europeo (25″88), migliorando il precedente primato di 26″11. Il tempone del nuotatore azzurro non gli ha però permesso di vincere la gara, che è andata al sudafricano Roland Schoeman per soli 2 centesimi (25″86).  L'altra azzurra in finale nei 100 farfalla, Ilaria Bianchi, campionessa mondiale in corta della specialita', è giunta quarta in 57″47 nella gara vinta dalla danese Jeannette Ottesen Gray in 55″97. HOSSZU E KROMOWIDJOJO SUPER - Quello di Fabio Scozzoli non è stato l'unico record della giornata. In campo femminile, infatti, l'ungherese Katinka Hosszu, oro iridato nei 200m e 400m misti e bronzo nei 200m farfalla a Barcellona, ha ulteriormente migliorato il primato mondiale dei 200 misti fermando il cronometro a 2'03″20. Già in mattinata l'ungherese aveva firmato, nelle batterie, il nuovo record in 2'04″39, cancellando il precedente della statunitense Julia Smith di 2'04″60 che resisteva dal dicembre 2009, e che era in gommato. Grande gioia anche per l'olandese Ranomi Kromowidjojo, fresca di oro iridato a Barcellona nei 50 stile libero e campionessa olimpica in carica nei 50 e nei 100 sl, ha nuotato in 23″24, abbassando di un centesimo il primato che apparteneva, dal 2008, alla sua connazionale Magdalena Veldhuis. Argomenti nuoto fabio scozzoli Leggi i commenti I commenti dei lettori 
Ingorghi, code, auto bloccate agli incroci. Non è bastato sospendere la Ztl per evitare che la chiusura di corso Moncalieri da piazza Zara a piazza Gran Madre per le gare di ciclismo dei World Masters Games mandasse in tilt la circolazione lungo il Po. L'effetto tappo che si voleva evitare alla fine c'è stato. Che qualcosa sia andato storto se ne sono resi conto per primi i torinesi che sia ieri mattina, sia stamattina hanno cercato di attraversare la città nella zona della precollina, i quali hanno dovuto affrontare un traffico infernale a cominciare dalle 8 del mattino. Anche oggi in piazza Gran Madre il traffico è stato di difficile gestione, aggravato dalla chiusura di corso Lanza che non è percorribile in direzione sud. Il comando dei vigili urbani ha quasi raddoppiato i uomini impegnati sul posto, portandoli tra civich e volontari a 250. La chiusura di corso Moncalieri proseguirà fino alle 15. Rallentamenti questa mattina anche sull'altra riva del Po, per chi proveniva da  corso Unità di Italia, a causa della chiusura di una corsia di corso Dogliotti,  prima delle Molinette, e del tunnel Lanza che bypassa corso Bramante fino in  corso Dante. Il sottopassaggio resterà chiuso per lavori di manutenzione  stradale fino alle 16.30. Il problema ieri mattina è durato una quarantina di minuti. Chi arrivava da corso Lanza ha trovato via Villa della Regina chiusa. Per un fraintendimento, chi avrebbe dovuto aprire le transenne non l'ha fatto e ha bloccato la discesa verso la Gran Madre e il centro città, creando il tappo da cui è scaturito il maxi ingorgo. C'è poi voluto tutto il tempo necessario, una volta risolto il problema, per sciogliere il groviglio che ha paralizzato l'asse viario, e le strade attorno. Il comandante dei vigili urbani Alberto Gregnanini non ha potuto fare altro che prendere atto della situazione: "Quando si commette un errore l'unica cosa che si può fare è chiedere scusa per il disagio", ammette, facendo il gesto di chi si sparge il capo di cenere. "C'è stato un difetto di comunicazione tra chi era impegnato a gestire la viabilità  -  spiega il comandante, nominato da meno di un mese, ma da anni responsabile della gestione della sicurezza stradale  -  Abbiamo individuato le ragioni del problema e per i prossimi giorni potenzieremo il servizio per fare in modo che non succeda più". Non tutti sapevano della chiusura di corso Moncalieri e i centralini del comando di via Bologna sono stati assediati da decine di telefonate di protesta. Molti conducenti hanno lamentato la scarsità di uomini agli incroci, alcuni dei quali sono stati affidati ai volontari della protezione civile che però, a sentire le testimonianze, non sono stati in grado di gestire la situazione e di indicare strade alternative. "Tra civich e volontari abbiamo impegnato 180 persone", precisa Gregnanini. Non è bastato. E oggi, domani e dopodomani il blocco per le gare continua, e saranno giornate ancora più complicate visto il numero di partecipanti. "Potenzieremo il personale", afferma il comandante, al termine di un vertice con gli organizzatori per cercare di arginare il problema. Tante le testimonianze indignate da parte di molti automobilisti. "Ci ho messo un'ora e mezza da corso Unità d'Italia a piazza San Carlo. Tutto ai 20 l'ora con i vigili che venivano insultati  -  racconta Luca  -  Non si possono bloccare tutti i corsi principali lasciando accessibili solo corso Regina e corso Lanza per accedere al centro dalla Gran Madre". "Ho impiegato un'ora per arrivare al lavoro", rimarca Flavio. "Un'ora per fare un chilometro per una gara di ciclismo", nota Mario. "Il comune si è dimenticato  -  afferma Manuela  -  che ci sono anche persone che vanno a lavorare". "Centinaia di incolpevoli torinesi sono arrivati al lavoro con una o due ore di ritardo  -  dice Claudio  -  Non un cartello, non un'indicazione, non un aiuto e tanta, tanta gente esasperata e furente". Forse nemmeno gli organizzatori si aspettavano una situazione del genere, con così tante persone. Tanto che dal comando di via Bologna nei giorni scorsi hanno cercato di correre ai ripari richiamando in servizio decine di uomini. Argomenti world masters games vigili urbani traffico torino ingorgo alberto gregnanini 
Prosegue il presidio dei lavoratori della clinica San Raffaele di Cassino, in Ciociaria, che da oggi sono di nuovo in protesta per il mancato pagamento degli stipendi. Nel pomeriggio alcuni lavoratori erano anche saliti sul tetto della struttura sanitaria. I 460 dipendenti della clinica da quattro mesi sono senza retribuzioni e ormai in molti non riescono più ad andare avanti. Le organizzazioni sindacali hanno deciso che il presidio all' interno della clinica resterà attivo fino a quando non ci saranno risposte concrete alle richieste dei lavoratori. Intanto domani sera,su iniziativa dei sindacati, ci sarà anche una fiaccolata lungo le strade della città per riportare all' attenzione la difficile situazione dei lavoratori del San Raffaele. "Chiediamo all'azienda di procedere subito al pagamento degli stipendi perché la situazione  dei lavoratori è diventata insostenibile" dice Antonio Sessa (Cgil-Fp) 
