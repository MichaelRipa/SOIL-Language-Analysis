Una bimba di 15 mesi è in gravissime condizioni dopo essere stata azzannata dal cane di famiglia, un pastore maremmano. L'episodio è accaduto in serata ad Anzio, in località Lavinio, alle porte di Roma. La piccola è stata morsa dal un pastore maremmano alla testa e al collo. E' stata immediatamente portata al pronto soccorso di anzio, e subito dopo è stata trasportata in elisoccorso al Policlinico Gemelli di Roma, dove è stata sottoposta ad un intervento chirurgico. Sulla vicenda indagano i carabinieri della stazione di Lavinio. 
Confronto scontro alla trasmissione Piazza Pulita su La7 condotta da Riccardo Formigli. Primo tema l'imposta sulla casa e la gestione degli immobili pubblici a Roma. "Il taglio dell'Imu" ha detto Marchini "così come l'aggiornamento dell'estimo catastale, come dissi a dicembre, è giusto e opportuno ma tardivo. Ma non basta, bisogna ridurre la pressione fiscale in base alla progressività e penso a una riduzione secca dello 0,3% dell'addizionale Irpef. Se pensiamo a redditi fino a 30.000 euro il recupero in busta paga per ogni cittadino sarà di 3.000 euro l'anno". Marino: "L'Imu è una tassa introdotta dal governo Berlusconi e dal partito del sindaco Alemanno e che probabilmente sarà tolta dal governo Letta. Io ho una visione diversa: se dovesse rimanere l'Imu, credo che invece che pagare su l'estimo catastale bisognerebbe farlo sul reddito reale. Bisognerebbe dunque correlare il valore catastale al reddito reale, altrimenti si rischia che persone con una casa grande, magari perché ereditata, ma con reddito basso scivolino verso la povertà. Basta pensare a quello che accade a Roma, dove il numero delle case messe in vendita in nuda proprietà si è quadruplicato". De Vito: "Sono d'accordo sull'abolizione dell'Imu. Roma è un Comune che costa, per spesa corrente, 5 miliardi l'anno, e quindi se il Comune incassa 100 impiega ben più del 50% per far funzionare se stesso. In questi 5 miliardi ci sono molti sprechi. Potremo parlare delle 81 società di cui è titolare, una pletora di cda oppure gli sprechi di Atac. Su questo dovremo risparmiare, ad esempio si potrebbero internalizzare". Alemanno: "Abbiamo tolto l'Imu a 376 mila famiglie con un reddito inferiore a 15 mila euro l'anno e anche a quelle con parenti disabili. I soldi li abbiamo ricavati dalla rivalutazione catastale delle abitazioni dei quartieri centrali che daranno un gettito di 116 milioni di euro". Secondo problema, quello di chi non ha casa. Inizia Marchini: "Conosco abbastanza bene il sistema immobiliare e le banche per poter dire che in sei mesi risolviamo il problema abitativo a Roma. Per le persone che non possono pagare più di 250-300 euro al mese penso a un abbattimento della tassazione sugli immobili e alla riduzione delle tariffe delle utenze come acqua, gas e luce, a carico del Comune". Mentre Marino afferma: "Se sarò eletto darò 700 euro a ogni famiglia senza casa perché possa affittarne una". Poi lo scontro prosegue su traffico e bilancio del Comune. Sulla mobilità interviene Alemanno: "È una sfida molto dura e sparare su vigili è comodo. Anche sulle multe, dobbiamo dire che nel 2012 hanno fatto il 50% in più di multe. Dire che è tutta colpa loro è un po' troppo. Noi abbiamo lanciato una sfida nel campo infrastrutturale, al termine del mio mandato avremo il 50% di linee metro in più, abbiamo fatto uno sforzo per le consolari: l'allargamento della Tiburtina, della Prenestina bis, della Roma-L'Aquila e Boccea. Stiamo cercando di rendere più credibile il tpl ma abbiamo avuto un taglio del 42% dei fondi. Basta pensare che per mantenere lo stesso servizio noi abbiamo dovuto mettere il 70% di nostre risorse. Il governo ci deve dire quanti soldi vuole mettere su questo, in qualsiasi parte mondo il tpl è pagato con finanziamenti pubblici". Ma il sindaco poi è stato protagonista di uno scontro con il conduttore sulla questione morale, ovvero gli scandali di Parentopoli all'Ama e all'Atac e delle mazzette pagate a Mancini, ex ad dell'Ente Eur per la fornitura di filobus al Comune. "Dovete farla finita" ha detto più volte "se qualcuno ha sbagliato pagherà e il Comune si costituirà parte civile. Io non ho mai avuto nemmeno un avviso di garanzia". E poi ha attaccato pesantemente Marino, parlando di una vicenda di conti pagati due volte in un suo precedente incarico. "Visto che fanno gli scienziati, voglio chiedere a Marino se conosce questa lettera dell'università di Pittsburgh? Ti sei dovuto dimettere perché hai fatto pagare due volte dei conti correnti. O vogliamo parlare delle dimissioni dal Senato? Sei senatore o no? O hai avuto 20.000 euro lordi anche questo mese? E Marchini che dicevi al Fatto che pagavi i conti del Pd?". Marino ha risposto che la questione era stata definita da un processo e classificata come un episodio di diffamazione. E ha aggiunto che le dimissioni al Senato le ha presentate, ma devono essere votate. Quindi è stata la volta di un servizio sul Colosseo e su chi propone ai turisti di saltare la fila infilandosi in visite guidate di gruppi organizzati al prezzo di 28 euro, senza ricevuta. Mentre una vigilessa dice ripetutamente che lei "non ne sa niente". Infine le spese elettorali. Marchini dichiara 600 mila euro, quasi tutti di tasca sua, e afferma che rinuncerà allo stipendio di sindaco, Marino 200 mila euro, da finanziatori privati con un tetto ognuno di 10 mila euro. De Vito meno di diecimila euro. E Alemanno 700 mila euro. 
Il "permesso" di allargare i propri spazi finanziari fino a 7,4 milioni di euro. E' quanto potrà fare la Provincia di Parma grazie all'accordo sottoscritto nei giorni scorsi nella conferenza Stato Città sul riparto degli importi per la pubblica amministrazione. In particolare l'accordo, frutto dell'impegno dell'Upi nazionale e dell'Emilia-Romagna, fissa le modalità di riparto degli importi da escludere per ogni singolo ente locale dal patto di stabilità interno 2013. "Quando questo decreto diventerà legge sbloccheremo risorse importanti, vero ossigeno per imprese e fornitori che potranno vedersi pagate le prestazioni svolte per il nostro ente fino all'8 aprile, quattrini che pur avendo a disposizione non potevamo pagare a seguito dei vincoli del patto di stabilità", spiega il presidente della Provincia di Parma e dell'Upi regionale Vincenzo Bernazzoli. "Avevamo chiesto di sbloccare risorse per circa 10milioni di euro e ne abbiamo ottenuto la gran parte, risorse che ci permetteranno di saldare nella quasi totalità le fatture non pagate per i lavori eseguiti e per altre spese in conto capitale" aggiunge. La richiesta complessiva di allargare il patto avanzata da Province e Comuni ammontava a 5 miliardi e 200 milioni. Con l'accordo di fatto si arriverà a coprire il 90% di quei pagamenti e per la parte restante il governo si è riservato la possibilità di valutarli nella prossima manovra finanziaria. 
Da oggi Roma ha un Diamante in più. Un "Diamante" particolarmente luminoso, inaugurato da Enel a Valle Giulia: un gioiello tecnologico che consente di convertire energia solare in energia elettrica pulita. Soprattutto, una centrale fotovoltaica che funziona anche quando non c'è il sole e di notte. L'impianto è stato installato in uno spazio messo a disposizione dall'Università La Sapienza. Si tratta di un sistema che garantisce accumulo di energia attraverso batterie agli ioni di litio, una tecnologia che garantisce una efficienza elevata. E anche l'estetica ne esce bene: la sua struttura architettonica risulta particolarmente adatta a contesti di pregio ambientale. Il "Diamante" è costituito da una sfera del diametro di otto metri, con 38 pannelli fotovoltaici al silicio monocristallino, mentre la superficie sferica è coperta da pannelli di vetro che proteggono la struttura dal vento. E' "la forza del sole che illumina la sera", ha spiegato l'amministratore delegato di Enel Fulvio Conti, presente all'inaugurazione assieme al sindaco di Roma Gianni Alemanno. "Diamante rappresenta un nuovo modo di concepire gli impianti produttivi, in armonia con l'ambiente in cui sono inseriti", ha proseguito Conti. 
MANCHESTER - Il Manchester City ha esonerato Roberto Mancini dopo tre anni e mezzo. Lo ha comunicato lo stesso club inglese in una nota sul suo sito internet ufficiale: "Ha fallito tutti gli obiettivi". La decisione dopo che Mancini si è lasciato clamorosamente sfuggire l'unico trofeo ancora a disposizione in questa stagione: l'FA Cup, nella finale persa sabato con lo Wigan. L'addio sembrava scontato, dopo l'ennesima annata deludente in Champions League e la Premier League "scucita" dai "cugini" dello United con un distacco siderale in classifica. Il tutto con una rosa di primo livello, ma che, secondo il Mancio, non ha avuto i rinforzi necessari per riconfermarsi in patria e trionfare in Europa. "Con profondo rammarico il Manchester City annuncia che Roberto Mancini è stato sollevato dal suo incarico di allenatore" recita la nota di benservito. "Malgrado gli sforzi, il club non ha raggiunto alcuno dei suoi obiettivi, tranne la qualificazione alla prossima Champions" grazie all'attuale secondo posto in classifica. Mancini, 48 anni, lascia comunque un buon ricordo e non pochi successi. Era arrivato nel dicembre 2009, subentrando a Mark Hughes. La prima stagione l'aveva chiusa con un quinto posto. Nel 2011 arriva il successo in Coppa d'Inghilterra (interrompendo un digiuno di titoli del City che durava da ben 35 anni) ed il campionato nel 2012. Se avesse centrato almeno la FA Cup nella finale di sabato a Wembley forse avrebbe avuto un'altra chance. Anche perchè il contratto già milionario gli era stato rinnovato dalla proprietà (lo scieicco Mansour di Abu Dhabi) ed ulteriormente arricchito nel luglio 2012, allungandolo di cinque anni (fino al 2017). Secondo la stampa inglese il sostituto è stato individuato nel cileno Manuel Pellegrini, allenatore del Malaga e prima di Villareal e Real Madrid. Al contratto mancherebbe solo la firma. Per l'annuncio ufficiale basterà attendere la fine del campionato. O forse meno, visto che Mancini è stato già costretto a fare le valige. La prossima destinazione dell'ex tecnico dell'Inter potrebbe essere il Psg. Argomenti manchester city calcio inglese roberto mancini Leggi i commenti I commenti dei lettori 
La sconfitta dell'Acea Roma a Reggio Emilia in gara tre dei quarti di finale play-off,89 a 69, è frutto di un dato statistico allarmante per la squadra della capitale : 25 palle perse che non compensano anzi rendono ancora più amaro il divario a rimbalzo che invece recita 34 a 20 per i romani. Vuol dire che Roma ha buttato letteralmente via 50 punti potenziali. Eppure Roma ha iniziato benissimo il primo quarto ed in un attimo è andata 8 a 2 grazie alla forza fisica di Czyz ed alle conclusioni di Bailey e Goss. Poi l'attacco si è fermato anche grazie al fatto che quelli di Reggio Emilia si sono abbassati sulle gambe ed hanno cominciato a difendere come si deve, sporcando le linee di passaggio dei romani ed impedendo facili tiri agli avversari. La ritrovata solidità difensiva degli emiliani ha prodotto anche una maggior fluidità in attacco così che sull'Acea è piovuta una pioggia di triple (cinque in due quarti) che hanno innervosito la difesa di Roma che in regia (orfana di Taylor ancora alle prese con il naso rotto) non ha trovato il modo giusto di innescare Gigi Datome, solitamente protagonista dell'offensiva romana. Ed anche l'assenza di Gani Lawal sotto i tabelloni ha fatto la sua parte per i punti dei lunghi (questa volta Czyz+ Lorant 17) Così quando Reggio Emilia ha pareggiato definitivamente, dopo un piccolo allungo di Roma, non ha più smesso di far canestro ed il vantaggio ad in minuto dall'intervallo lungo era anche di 12 punti, 44 a 32, prima che un canestro di Czyz firmasse il punteggio sul 44 a 34 di metà gara. Punto nel quale Roma però contava già 14 palle perse (alcune in modo davvero ingenuo) vecchio vizio della formazione capitolina che sembrava scomparso nella seconda parte della stagione. E quando nel terzo quarto Datome è stato finalmente accompagnato a dovere nelle conclusioni lui ha risposto da par suo con 13 punti (20 alla fine) ma gli altri sono scomparsi segnando solo 6 punti e continuando a perdere palloni mentre l'attacco di Reggio Emilia ha continuato a far canestro con una facilità irrisoria anche quando l'Acea ha provato a mettersi a zona. Calvani deve ritrovare Bobby Jones che ieri è tornato quello abulico, anzi dannoso, di quasi tutta la stagione, e trovare soluzioni diverse in chiave di costruzione del gioco perché con meno di 70 punti nei play-off di questo genere non si va da nessuna parte. Domani si rigioca, gara 4 a Reggio Emilia ed a questo punto diventa la partita chiave della serie perché perdere significherebbe consegnare due match-point alla Trenkwalder e sarebbe un peccato. 
