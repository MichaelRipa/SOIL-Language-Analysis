CONTRO un'Inter che faceva tenerezza, la Roma ha conquistato la finale di Coppa Italia contro l'Inter. La squadra di Andreazzoli ha meritato la vittoria firmata Destro, con un secondo tempo che ha messo a nudo tutti i disagi di Samuel e compagni, costretti a rinunciare ad una serie infinita di giocatori, da Palacio a Milito, da Guarin a Cassano. Nel riscaldamento, come se non bastasse, si è fatto male anche Cambiasso. E Stramaccioni si è guardato intorno negli spogliatoi, per capire se avesse ancora undici calciatori a disposizione. Logico, normale, che l'Inter non potesse far di più e, anzi, il gol di Jonathan nel primo tempo è sembrato più un fatto episodico che un reale tentativo di ribaltare il risultato. Un risultato scritto prima ancora che le squadre scendessero in  campo. Il merito della Roma, comunque, è stato quello di non farsi distrarre e di inseguire la vittoria e la qualificazione come si trattasse di un impegno... vero, di quelli per intenderci che qualche anno fa hanno fatto la storia dei confronti tra Inter e Roma. Ora però si tratta di pensare alla finale di Coppa Italia contro la Lazio. Tra due squadre deluse dal campionato e che adesso guardano alla finale dell'Olimpico per dare un senso alla stagione e guadagnare l'accesso all'Europa League da una porta comoda, che non costringe a preliminari ed inizio di stagione ad handicap. Una finale tutta da vivere, che metterà una città al centro delle attenzioni. Una finale che non deve, non dovrà, essere condizionata dagli incidenti che tanto hanno fatto parlare prima dell'ultimo derby di campionato. Già si parla della possibilità di giocare nel pomeriggio, perché il serale potrebbe essere troppo pericoloso, troppo rischioso. Ma pensare di dover rinunciare ad un evento serale, sarebbe una sconfitta per tutti e di tutti. Una città come Roma ha il diritto di godersi lo spettacolo e di non farsi dettare dai teppisti orari e modalità di  una partita. La Coppa Italia è diventata da qualche anno, con la finale all'Olimpico, la Coppa del Presidente della Repubblica. Ve l'immaginate con che malinconia si arriverebbe a dover dire: "Scusi, Presidente, andiamo allo stadio nel pomeriggio, perché di sera è troppo pericoloso". Avrebbe una logica, un senso, tutto questo? Non avrebbe, piuttosto, il senso di una resa? Leggi i commenti I commenti dei lettori 
NEW YORK  - "Oggi è una giornata vergognosa per Washington": Barack Obama è indignato, la sua ira trabocca e si esprime in una frase durissima. Trionfa ancora una volta la lobby delle armi, salta l'accordo bipartisan per introdurre dei controlli "di background" al momento delle vendite. E' un colpo duro per Obama e per tutti coloro che si sono battuti  -  anche sul fronte repubblicano  -  per arginare la catena delle stragi in America. Non è bastato neppure l'appello accorato di una mamma di Newtown, Connecticut, una delle madri di quei venti bambini uccisi nella più folle delle carneficine. E' stato bocciato al Senato il disegno di legge che doveva rendere obbligatori dei controlli molto elementari e di buon senso: non un divieto né una restrizione generale, solo il dovere per l'armaiolo di consultare la banca dati federale sui precedenti penali o di malattia mentale dell'acquirente. Sembrava che almeno questa modesta proposta avesse raggiunto il quorum dei voti, grazie a un'intesa bipartisan. L'avevano promossa i leader democratici e repubblicani del Senato. Barack Obama ci aveva messo il cappello sopra, benedicendo dalla Casa Bianca quella convergenza parlamentare. Ma la National Rifle Association (Nra), la lobby della rmi, non si era arresa. Aveva continuato a lavorare i senatori ai fianchi, minacciando i meno decisi fra loro. La Nra "sposta" voti, nei collegi elettorali dove un senatore rischia la sconfitta può essere decisivo l'appoggio o l'ostilità della lobby delle armi. E così l'intesa si è sgretolata. Al momento della chiamata nominativa, nel voto palese molti si sono squagliati. La legge non è passata. Newtown, Connecticut, è stata un'altra strage inutile. La disfatta sulle armi giunge in ore drammatiche per altre ragioni. Alcune lettere assassine, contenenti ricina, sono state inviate a Obama e ad alcuni senatori favorevoli ai controlli sulle armi. L'Fbi per ora non trae conclusioni, non fa collegamenti con trame terroristiche e la cosiddetta "pista interna" che viene evocata anche per l'attentato alla maratona di Boston. Ma tra le forze più ostili e aggressive contro questo presidente, che possono arrivare fino a metodi di lotta violenti, c'è sicuramente una frangia estrema che è disposta a tutto pur di difendere il proprio "sacro" diritto a vivere armata fino ai denti. "Non finisce qui", promette Obama, "la mia Amministrazione farà di tutto contro la violenza". Ma per adesso sono i suoi nemici a gongolare. Argomenti controllo armi stragi usa armi barack obama 
MILANO - Aurelio Andreazzoli tradisce qualche sorriso cui non aveva abituato ancora, dopo aver centrato l'obiettivo della finale di coppa Italia contro la Lazio. Poi, smascherato, prova a nascondersi: "Ma da domani penserò al Pescara, non al derby". Eppure a sette giornate dal termine la stagione della Roma sembra quasi concentrata in quei novanta minuti del 26 maggio (anticipo per ordine pubblico permettendo) utili ad assegnare un trofeo. Eppure il tecnico giallorosso spiega così i suoi pensieri: "Quando sono stato incaricato dalla società, che in questo ha avuto molto coraggio, mi ero fissato obiettivi tra cui questa finale. Che il derby assegni un titolo da ulteriore valore, ma ci siamo fissati anche altri traguardi, non pensiamo solo alla finale di coppa Italia, altrimenti rischiamo di buttare all'aria tutto". Ma in fondo anche le sue attese sono concentrate su quella data: "Noi dobbiamo arrivare alla partita con la Lazio nella condizione fisica e morale ideale, e la ottieni solo se nel tragitto esprimi un certo tipo di calcio". TOTTI: UN EVENTO UNICO PER ROMA" - A preoccuparlo, semmai, sono i cali di tensione concentrati nei primi tempi della squadra. Forse l'elemento su cui lavorare di più da qui alla finale: "Se sapessi perché partiamo male cercherei di rimediare. Davamo l'impressione di essere privi di tutto, energie e idee. Il problema è l'approccio alla gara e non è la prima volta che lo vediamo, anche a Torino ci è servito prendere uno schiaffone. Ma questa è una squadra fatta di ragazzi eccellenti sotto il profilo morale che riescono sempre a raschiare il fondo del barile per trovare energie e poi gioire alla fine come successo a Torino e stasera. Abbiamo un gruppo compatto con delle difficoltà anche fisiche. Non siamo nel nostro momento massimo da un punto di vista fisico eppure siamo contenti. Ma è servita la strigliata negli spogliatoi". Anche Totti, attraverso il proprio sito, guarda avanti: "Ora, per quanto riguarda questa competizione, rimane una partita, una soltanto. E sarà un evento unico per Roma". DESTRO: "NESSUNA RIVINCITA VERSO L'INTER" - Per vincere alla Roma è servito modificare l'assetto iniziale, forse non proprio azzeccatissimo. Eppure alla vigilia una cosa l'aveva indovinata Andreazzoli. "Sarà la partita di Destro", aveva detto. Ripagato da due gol dell'attaccante, alla prima dall'inizio dopo 84 giorni, causa un lungo infortunio al menisco. "Fare gol a Milano con l'Inter è sempre una grande emozione", ammette l'attaccante. Che sembra non veder l'ora di giocare contro la Lazio, con cui in giallorosso ha giocato solo qualche minuto: "Sono contento perché questi gol ci hanno consentito di andare in finale, una gara speciale. Un derby in finale è sempre spettacolare. Ora pensiamo a finire il campionato nel miglior modo possibile e poi arriva questa partita importantissima. La doppietta ai nerazzurri? Nessuna rivincita perché con l'Inter non ho mai giocato, ho fatto solo le giovanili". DE ROSSI: "AVREI PREFERITO LA JUVE ALLA LAZIO..." - E la promozione di Mattia Destro arriva anche per bocca di Daniele De Rossi: "Mattia è uno dei più forti di questa nidiata di giovani italiani. Sarà importante per questo finale di stagione e per il futuro della Roma nei prossimi anni. Deve maturare tanto, ma ha qualità mostruose". Inevitabile però che anche lui non aspetti che il derby: "Il fatto che in finale ci sia la Lazio è uno stimolo ancora più grande: avrei preferito anche un'avversaria più forte, come la Juve, al derby. Potrebbe essere la serata più bella della carriera ma anche la più brutta. Ora però c'è tempo per pensarci". A Daniele è piaciuta soprattutto la reazione della ripresa: "Un peccato vedere quanto abbiamo concesso all'Inter, ma è stato bello vedere quanto siamo forti quando acceleriamo. Comunque resta una grande dimostrazione di forza". Semmai sembra quasi chiedere una maggiore applicazione a qualche compagno: "La Roma deve giocare con tutti gli effettivi al meglio, tutti devono dare il massimo. Poi può diventare una delle più forti d'Italia". In futuro magari. Un futuro con De Rossi? Non chiedetegli se resterà a Roma: "Adesso torno a Roma, ho l'aereo...". Argomenti as roma coppa italia aurelio andreazzoli Leggi i commenti I commenti dei lettori 
MILANO - "Abbiamo dato tutto". Andrea Stramaccioni non ha recriminazioni per aver fallito l'obiettivo della finale di Coppa Italia: "Posso far solo i complimenti ai miei calciatori", dice. "In questo momento l'Inter ha messo tutto quello che aveva". E' UN PERIODO COSI'... - Stramaccioni non vuole sentir parlare di possibile capolinea della sua avventura in nerazzurro. "Non voglio parlare del mio futuro ma dei giocatori. Stanno dando tutto quello che hanno e li ringrazio. Oggi abbiamo recuperato in extremis Juan Jesus e Alvarez e alla fine abbiamo perso Cambiasso.... E' un periodo un po' così...". Poi però replica così: "Non me ne frega nulla delle voci, sto dando 110% per questa squadra. Il 30 giugno il presidente mi dirà se sono o non sono più l'allenatore dell'Inter, fino a quel giorno potete tirare fuori tutti i nomi che volete...": RINGRAZIO IL PUBBLICO CHE HA CAPITO - Stramaccioni plaude la prestazione dell'Inter: "La partita l'hanno vista tutti. Abbiamo fatto un ottimo primo tempo e un gol bellissimo. La cosa più bella di questa serata che anche il nostro pubblico ha capito e ci ha sostenuto fino all'ultimo. Faccio i complimenti ai miei e anche alla Roma che ha meritato questa qualificazione nell'arco delle due partite". ZANETTI: "FUORI A TESTA ALTA" - "Ora finiamo al meglio questo campionato poi con serenità e tranquillità si faranno le dovute valutazioni per costruire una squadra più forte. Bisogna ripartire dai giovani che saranno il futuro di questa squadra". E' il commento di Javier Zanetti alla fine di Inter-Roma. "Nonostante tutte le difficoltà abbiamo provato fino alla fine e dato tutto nel primo tempo, fino al gol del pari la squadra stava bene, poi la Roma con tutti i suoi talenti ci ha messo in difficoltà, ma siamo usciti a testa alta". Argomenti inter coppa italia andrea stramaccioni Leggi i commenti I commenti dei lettori 
LONDRA - Il Manchester United si accontenta del pari, il City si porta a -13 dai Red Devils con una partita in meno, ma ormai è troppo tardi per sperare nel titolo. Nei recuperi della 29a giornata della Premier League, il City supera il Wigan 1-0 (Tevez all'83') e approfitta del 2-2 del Manchester United in casa del West Ham, con i padroni di casa per due volte in vantaggio (e raggiunta da Valencia e van Persie) per ridurre lo svantaggio in classifica. Il Chelsea, passando 3-0 (doppietta Terry) in casa del Fulham, scavalca l'Arsenal e si porta al terzo posto a quota 61. RECUPERI 29^ GIORNATA MARTEDI' Arsenal - Everton 0-0 MERCOLEDI' Manchester City - Wigan Athletic 1-0 West Ham - Manchester United 2-2 Fulham - Chelsea 0-3 Wigan, Manchester City, Chelsea, West Browmich, Tottenham, Swansea City una gara in meno Argomenti calcio inglese manchester city manchester united chelsea fc Leggi i commenti I commenti dei lettori 
Dall'accensione di mutui all'introduzione dei ticket sui ricoveri, sino al tagli del 20 per cento del salario accessorio dei dirigenti, alle proroghe per i precari, al fondo antipovertà e alla moratoria per i debiti fiscali. C'è questo e molto di più nel maxiemendamento alla legge di stabilità regionale depositata questa sera all'Ars dalla giunta Crocetta. Rideterminato l'ammontare del fondo in favore dei Comuni che passa da 306 milioni di euro a 550 miloni, di cui 110 milioni saranno resi disponibile in caso di eccedenza delle attuali risorse destinate alla copertura dei disavanzi di gestione del servizio sanitario regionale per l'anno 2012. Per quanto riguarda il finanziamento della spesa sanitaria, si prevede il mantenimento, per il biennio 2014-2015, delle maggiorazioni delle aliquote Irap e dell'addizionale regionale Irpef, già vigenti per il 2013, destinando solo una quota dei relativi gettiti alla copertura dei disavanzi di gestione del servizio sanitario regionale e la differenza al finanziamento della quota di compartecipazione regionale alla spesa sanitaria. TABELLA / Tutti i finanziamenti dell'ex "Tabella H" Infatti, i gettiti relativi agli anni 2013, 2014 e 2015 (circa 319.915.000 di euro per ciascuno degli anni del triennio), che la normativa vigente destina in via ordinaria alla copertura dei disavanzi sanitari, si stimano nettamenti superiori all'ammontare del disavanzo sanitario previsto negli anni 2012, 2013, e 2014. In particolare, per l'anno 2012, si stima una perdita del Ssr di circa 10.808.000 di euro a fronte della quale sono stati prudenzialmente allocati 120.808.000 di euro. A seguito dell'accertamento del risultato di gestione dell'anno 2012 da parte dei competenti tavoli tecnici di verifica, sarà possibile verosimilmente recuperare, nell'anno in corso, una somma pari a 110 milioni di euro. Introdotti i ticket ricoveri. Per il triennio 2013-2015, i componenti dei nuclei familiari con reddito uguale o superiore a 50.000 euro, sono assoggettati al pagamento di 10 euro per ogni giorno di ricovero ordinario, inclusi i ricoveri in day hospital, in strutture sanitarie sia pubbliche che private convenzionate sino ad un massimo di 70 euro per la prima settimana. Contributo che sale a 25 euro per i componenti dei nuclei familiari con reddito uguale o superiore a 100.000 euro, sino ad un massimo di 175 euro per la prima settimana. Per i ricoveri superiori a sette giorni e inferiori a quindici giorni la quota giornaliera è ridotta del cinquanta per cento. Il gettito è stimato in 1.517.000 di euro per il 2013 e in 2.600.000 per ciascuno degli anni 2014 e 2015. Il ragioniere generale è autorizzato a contrarre un mutuo da 360 milioni di euro per far fronte ad impegni assunti nell'esercizio finanziario 2012. L'obiettivo è attenuare gli effetti finanziari negativi del disavanzo finanziario di gestione del 2012, valutato in un miliardo, da riassorbire nel triennio 2013-2015, nella misura di 300 milioni di euro per il 2013 e di 350 milioni per ciascuno dei due anni successivi. Nel frattempo, la norma autorizza l'assessore all'Economia ad avviare un'azione di revisione e razionalizzazione del debito della Regione "attraverso l'attivazione di appositi strumenti finanziari e la dismissione dei contratti derivati in essere, vincolando le eventuali entrate alla riduzione del debito complessivo". Ai fini del contenimento e razionalizzazione della spesa pubblica per l'acquisto di beni e di servizi è prevista la gestione centralizzata delle utenze necessarie per il funzionamento degli uffici regionali. Ridotto l'ammontare delle risorse del trattamento accessorio del personale dirigenziale del 20%. Norma che si applica anche a enti, aziende ed istituti sottoposti a vigilanza, tutela o controllo dell'amministrazione regionale, i quali come le aziende del settore sanitarie possono procedere alla nomina di un solo consulente. Disposta la proroga, fino al 31 luglio 2013, dei contratti di lavoro subordinato a tempo determinato e dei lavoratori socialmente utili, in essere alla data del 30 novembre 2012, autorizzando la prosecuzione sino alla fine del 2013. Stesso orizzonte temporale per le proroghe a favore di contratti relativi a personale del Cefpas, degli enti parco, delle Camere di Commercio e dell'Irsap. Assicurato un assegno di sospegno al reddito per gli ex Pip ex emergenza Palermo. Quindi il capitolo forestali: è autorizzata per il 2013 la spesa complessiva di 200 milioni. Tale personale dovrà essere utilizzato con priorità nei progetti a titolarità o regia regionale finanziati con fondi extraregionali; e da Regione, istituti, aziende, agenzie, consorzi, organismi ed enti regionali, sottoposti a tutela e vigilanza dell'amministrazione regionale o che usufruiscono di trasferimenti diretti da parte della stessa, nonchè società a totale o maggioritaria partecipazione della Regione. La manovra apposta,inoltre, 20 milioni per il Fondo antipovertà, altrettanti per i cantieri di servizi e apprendimento e la stessa cifra per la moratoria dei debiti fiscali delle piccole e medie imprese. Argomenti regione siciliana finanziaria rosario crocetta 
LIVORNO - Continua a volare il Novara, capace di sbancare anche l'Ardenza di Livorno. Il posticipo della 37esima giornata di serie B termina infatti 3-1 per la formazione piemontese, che all'Armando Picchi centra la settima vittoria consecutiva e porta a 13 turni la propria striscia di imbattibilità. Un successo che lancia verso i playoff gli uomini di Alfredo Aglietti, quinti in classifica con 59 punti, mentre i labronici restano in seconda posizione a quota 70. TUTTO LO STADIO E LE DUE CURVE RICORDANO MOROSINI - Mattatore della serata è Haris Seferovic, autore di una tripletta da sogno che potrà ricordare conservando il pallone del match. Un confronto che prima del fischio iniziale ha vissuto attimi di grande commozione, con i due portieri Mazzoni e Bardi (livornese e in maglia amaranto l'anno scorso) che hanno deposto un mazzo di fiori sotto la curva dei padroni di casa per ricordare Pier Mario Morosini, tragicamente morto su un campo di calcio un anno fa: in curva nord esposto lo striscione "Da un anno sei assente sul campo e con noi sempre presente", al quale hanno risposto i tifosi azzurri in curva sud "Il tuo sorriso nel cuore della gente... Moro presente", con applausi convinti dell'intero stadio. SEFEROVIC SBLOCCA A META' PRIMO TEMPO - Le squadre si affrontano a viso aperto e ne nasce un incontro avvincente. Gli uomini di Davide Nicola partono a mille, rendendosi pericolosi nei primi minuti di gioco con Paulinho, che sulla respinta di Bardi colpisce alto di testa, e poi con Belingheri, che impegna il portiere azzurro in diagonale. La reazione del Novara è affidata a Gonzalez, che trova Mazzoni a negargli il gol. Ma il portiere locale non può nulla al 25' quando Seferovic sblocca la gara sfruttando l'assist di Pesce. Alla mezzora Perticone sfiora il raddoppio di testa sugli sviluppi di un corner. IL NOVARA RADDOPPIA NELLA RIPRESA - Anche dopo l'intervallo la partita rimane piacevole, con il Novara sempre molto pericoloso. Lazzari impegna Mazzoni dalla distanza, in due occasioni, sulla seconda respinta Gonzalez non riesce ad arrivare sul pallone per il tap in. E dopo il quarto d'ora la formazione piemontese trova meritatamente il 2-0: assist di prima di Gonzalez e ancora Seferovic (arrivato a gennaio in prestito dalla Fiorentina) mette dentro. DUNCAN RIAPRE MA SEFEROVIC FA TRIPLETTA E CHIUDE - Il Novara sembra poter controllare il doppio vantaggio, ma a due minuti dalla fine con una conclusione rasoterra da fuori Duncan prova a riaprire la gara accorciando le distanze. Ma al 45', ancora Seferovic, sugli sviluppi di un calcio di punizione, fissa il punteggio sul 3-1, regalandosi una notte indimenticabile. LIVORNO-NOVARA 1-3 (0-1) LIVORNO (3-4-1-2): Mazzoni; Bernardini, Emerson (27' st Bigazzi), Decarli; Schiattarella (5' st Ceccherini), Luci, Duncan, Lambrughi (26' st Salviato); Belingheri, Paulinho, Dionisi. A disp.: Fiorillo, Gemiti, Vacca, Cellerino. All.: Nicola NOVARA (4-3-3): Bardi; Colombo, Lisuzzo, Perticone, Crescenzi; Marianini, Buzzegoli (42' st Farago'), Pesce; Gonzalez (38' st Mehmeti), Seferovic, Lazzari (23' st Fernandes). A disp.: Kosicki, Ghiringhelli, Bastrini, Rubino. All.: Aglietti. ARBITRO : Irrati di Pistoia. RETI : 24' pt, 17' e 45' st Seferovic, 42' st Duncan. AMMONITI : Ceccherini, Emerson, Luci, Dionisi. NOTE : Serata primaverile, campo in buone condizioni. Spettatori 8142 (di cui 2779 abbonati) per un incasso totale di 74.941,82 euro. Angoli: 2-5 Recupero: pt 0', st 4'. Argomenti serie b livorno calcio novara calcio Leggi i commenti I commenti dei lettori 
PIACENZA - La Copra Elior Piacenza è in finale scudetto. Gli emiliani battono in gara quattro 3-1 (26-28, 25-22, 25-23, 25-15) la Lube Macerata e si preparano ad affrontare l'Itas Diatec Trentino. Il programma della finale meno pronosticata dai bookmakers prevede tre gare su cinque: primo atto giovedì 25 alle ore 17.30 a Trento. I marchigiani, quindi, si scuciono il tricolore dalle maglie nel peggiore dei modi. In semifinale perdono tre partite di fila contro Piacenza e non vincono mai (il primo punto alla Lube assegnato d'ufficio). Il sestetto allenato da Alberto Giuliani è costretto sempre a rincorrere e appare in affanno con grandi difficoltà tecniche evidenziate anche nei quarti contro Latina. Ora nel prossimo mercato potrebbe esserci una piccola rivoluzione, visto che il giocattolo si è rotto proprio nella parte più importante della stagione. Viceversa in casa Piacenza si va oltre le previsioni. Una stagione con tante sfaccettature. La prima parte vede protagonista il presidente Guido Molinaroli che annuncia di lasciare a fine stagione perché non si sblocca la situazione del transfert del centrale cubano Simon. Poi la crisi tecnica con il quasi esonero dell'allenatore Monti e voci di disaccordo negli spogliatoi. La seconda parte dell'anno è, invece, ricca di buone notizie con l'opportunità di far giocare Simon, la conquista del terzo posto in classifica e la vittoria della Challenge cup. Adesso addirittura la finale scudetto contro la super corazzata e favorita Trento. E sulla via Emilia sognano lo sgambetto come successo nell'ultimo atto della stagione 2008/2009 con la conquista dell'unico scudetto di Piacenza. Stasera nel gioco di squadra la Copra piace di più in tutti i fondamentali. I padroni di casa vanno forte a muro, servizio e soprattutto in difesa. Macerata balbetta: è la brutta copia della squadra ammirata in altre occasioni. Alla fine le cifre dicono che Piacenza ottiene 8 muri contro i cinque degli ospiti e otto ace a sette. Ma la capacità di ricevere meglio sporcare tanti palloni e difendere in maniera egregia fanno la differnza. Una squadra, qualle emiliana, che va meglio nei momenti decisivi. Macerata non trova un gioco di squadra accettabile per compiere la rimonta. Per quanto riguarda i singoli la sfida consegna agli annali una serata meravigliosa dell'alzatore De Cecco e del centralone Simon (14 punti, quattro muri e cinque ace). Il cubano piace a tanti e potrebbe far gola per la prossima stagione proprio a Trento dove troverebbe l'amico Juantorena. Sempre al centro buona prestazione di Holt (10 punti, tre muri e un ace). Determinate l'esprienza di Papi (10 punti), Zlatanov (10 punti) e Fei (12 punti, un ace). Lascia un segno positivo nella contesa l'inserimento, nel quarto set, del giovane Vettori che mette a terra quattro palloni di qualità. Macerata sembra smarrita, a leggere le cifre dei singoli si vede a tratti Zaytsev (16 punti) e Stankovic (10 punti). Per il resto solo fugaci apparizioni e tanti errori e incomprensioni. Addirittura il palleggiatore Travica finisce la gara in panchina con Monopoli in campo a dirigere l'orchestra. Primo set equilibrato e con molta tensione in campo. Le due formazioni giocano bene. Si arriva, come da pronostico, al rush finale punto a punto. La conclusione è pazzesca perché la Copra non sfrutta una palla set e lascia via libera a Macerata. La Lube chiude con un ace. La partita di Macerata finisce qui. Nel secondo set comincia il predominio della Copra Piacenza. Gli emiliani sfruttano un Simon devastante soprattutto al servizio e scavano subito un solco. In questa fase Parodi sbaglia tanto in difesa e in attacco i marchigiani faticano troppo. Allora ancora una volta coach Giuliani mischia le carte e ricorre alla panchina. L'allenatore costruisce una diagonale nuova di zecca con Monopoli al palleggio e Kooy a fare da opposto. La Lube riduce il divario ma non basta per arginare la crescita di Piacenza. Il terzo parziale parte sulla stessa falsa riga del precedente. I padroni di casa fanno la voce grossa a muro, mentre Macerata male in ricezione e difesa. A metà del set Giuliani cambia gli schiacciatori, ma nel motore dei campioni d'Italia qualcosa si è inceppato. I padroni di casa stanno in campo con maggiore scioltezza e mettono sotto pressione gli avversari. Infatti i cucinieri sbagliano tanto e non hanno buone percentuali offensive. Piacanza passa in vantaggio. Nel quarto parziale in campo c'è solo la Copra. Coach Monti gioca il momento decisivo con Vettori nel ruolo di opposto e Fei comodo in panchina. Il giovane talento è preciso. Poi il muro e le grandi difese fanno il resto. Argomenti volley piacenza volley trento volley Leggi i commenti I commenti dei lettori 
