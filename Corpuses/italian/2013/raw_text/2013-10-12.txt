MESTRE - Discutere di Europa ma senza parlare di spread. Per la prima volta da mesi, forse da anni si è dibattuto del Vecchio Continente e del suo futuro senza citare il maledetto differenziale. Anzi sono stati il dramma dell'immigrazione, i morti di Lampedusa a dare il tono a tutta la discussione e a far annunciare al premier Enrico Letta: "Costituiremo una missione militare italiana per far sì che il Mediterraneo non sia più un mare di morte". Un lungo applauso del teatro Toniolo di Mestre, dove si svolge Repubblica delle idee, ha salutato l'iniziativa del premier italiano che aveva al suo fianco il presidente del Parlamento europeo Martin Shulz. L'immigrazione e il suo dramma, dunque, sulla quale si è tornati con forza quando il direttore di Repubblica Ezio Mauro, che ha intervistato per oltre due ore i due esponenti politici, ha consegnato "virtualmente" le oltre 95mila firme dei lettori di Repubblica che hanno risposto sul sito del giornale alla petizione per abolire la legge Bossi-Fini. Una legge che il direttore di Repubblica ha definito "ideologica" e che il "cittadino, ma anche il politico Letta - come ha detto il presidente del Consiglio rispondendo ad una domanda di Mauro - abolirebbe". Per poi aggiungere: "Di sicuro non è consentito di speculare sulle paure come certi partiti hanno fatto in passato". Ed è stato Schulz dopo aver lodato i cittadini italiani, in particolare i lampedusani ai quali "va il ringraziamento di tutti gli europei" a mettere sul tavolo un tema importante per il futuro dell'Europa, quello del razzismo, dei partiti razzisti e neonazisti che scorazzano in tutto il Continente. "In Europa - ha detto il futuro candidato del Pse alla Commissione europea - non ragioniamo sui diritti, sui nostri valori. Li riteniamo acquisiti per sempre salvo poi dire a chi arriva spinto dalla disperazione: no, per voi quei diritti non valgono, sono solo nostri. E allora gli europei devono mobilitarsi contro questi fascisti alla Alba Dorata in Grecia e negli altri Paesi del Continente". Schulz suggerisce, come uscita dall'emergenza immigrazione "una politica della sicurezza europea comune ed una politica per l'immigrazione legale come ce l'hanno il Canada, gli Stati Uniti o l'Australia". Introducendo così l'altro grande tema del dibattito: la governance dell'Unione europea. Letta lo fa suo e lo fa diventare un obiettivo politico quando, a proposito delle politiche anticrisi adottate negli ultimi 5 anni dice: "Non è possibile che, per arrivare alla decisione di Mario Draghi di essere pronto ad intervenire per fermare gli attacchi speculativi ci sono volute 30 riunioni. Sogno un unico presidente per l'Europa, l'Unione deve essere rappresentata da una persona sola eletta dagli europei e con un sistema decisionale più veloce. Anche perché da solo, nel mondo globalizzato, nessun Paese ce la farebbe, nemmeno la Germania". E ancora: "I Paesi che hanno l'euro devono avere la possibilità di condividere le politiche e chi è fuori dalla moneta unica deve consentirci di fare passi avanti anche dal punto di vista delle istituzioni". Ed anche sulla prossima legislatura europea Schulz e Letta sono d'accordo: "Dovrà essere la Legislatura della crescita dopo quella dell'austerità". E il socialista tedesco aggiunge: "E l'Europa dovrà aiutare l'Italia a creare lavoro per i più giovani mentre l'Italia dovrà continuare a rispettare le regole" Per arrivare a questo però, secondo due europeisiti convinti come Shulz e Letta, bisogna in primo luogo combattere il populismo che tanto male può fare all'Unione Europea. "Attenzione - avverte il premier - e lo dico anche al mio partito, il tema del nostro prossimo congresso dovrà essere quello di come sgonfiare il populismo. Se parliamo solo alla testa della gente non andiamo da nessuna parte, dobbiamo collegare la pancia al cuore e alla testa degli elettori". Un populismo in crescita in tutta Europa e che rischia di "rappresentare il 30% del prossimo Parlamento europeo dopo le elezioni di giugno". Ma Schulz è sicuro: "I cittadini europei capiranno che queste persone non servono a Bruxelles non avranno nessuna influenza". L'ultima battuta è sulla politica italiana. "Renzi - dice Ezio Mauro - lanciando la campagna per le primarie ha detto due cose: parlare di amnistia è un autogol, e secondo il governo deve fare, non durare". Letta è netto. "Sul primo punto Renzi sbaglia: nel messaggio di Napolitano, il miglior presidente della Repubblica che potessimo avere, non ci sono ambigiutà. Le vicende di Berlusconi sono un'altra cosa rispetto alla lettera di Napolitano". Quanto al governo il premier difende il suo operato e quello dei suoi colleghi: "Stiamo facendo la cosa giusta per il bene dell'Italia, se torneremo alla normalità nel 2015 il Paese avrà cambiato definitivamente epoca. D'altra parte Renzi è stato solidale nei giorni scorsi al momento della fiducia ed è stato l'atteggiamento giusto". Argomenti repubblica delle idee martin schulz enrico letta 
TORTONA  – Serata grama per la Fortitudo, che alla prima trasferta ha abbinato la prima  sconfitta stagionale, subendo un imbarazzante 50-70.  La storia l’ha scritta il  Derthona Basket, che ha dominato l’Aquila, incapace di fare canestro, autrice di  uno spettrale 21/76 dal campo.  Paralizzata davanti, ben 7’ senza segnare nel  terzo quarto, senza trovare una continuità almeno decente. Inchiodata fino al  41-65 come massimo svantaggio e senza nessuno da salvare, con il play Caroldi  che ha chiuso con 12 punti, ma senza mai dare un senso al gioco. “Non siamo  stati abbastanza operai” ha detto il presidente Anconetani, mentre coach Tinti  ha letto così la debacle. “Sbagliato l’approccio in attacco. Ma nessuno deve  demoralizzarsi”. Al Derthona è bastato semplicemente giocare, anzi correre da  sola. I biancoblù hanno mollato quasi subito. Non era cominciata male: 8-4  iniziale per la Tulipano. Ma poi gli avversari senza aver bisogno di strafare,  se ne sono andati in progressione, dal 23-18 al 10’ al 40-29 all’intervallo.  Gioia per piemontesi e pienone, si fa per dire. Stipati i 500 posti nella  palestra “Codevilla”. La Fossa dei Leoni, salita in 120 unità da Bologna, ha  cantato come sempre e nonostante tutto, compressa in una tribunetta dietro al  canestro. Ancora presente Claudio Sabatini, presidente della Fondazione Virtus,  ma papà di Gherardo, che stavolta però sul parquet non ha morso come nel felice  esordio con Pavia. Il  prossimo giro per la Fortitudo sarà ancora on the road e sempre di sabato. A  Mortara in provincia di Pavia, dove non sarà accettabile un bis della  figuraccia. Argomenti basket dnb 
"Questa notizia mi provoca un sentimento di rabbia. È l'effetto di una sentenza che non condivido, incomprensibile anche per me che sono un avvocato". È amareggiato, Giuseppe Granata, penalista ed ex sindaco di Calvizzano. L'11 luglio 2008 il padre Raffaele, titolare del lido "La Fiorente" di Castel Volturno, fu ucciso a colpi di pistola dai killer dell'ala stragista del clan dei Casalesi. L'imprenditore, che già quindici anni prima aveva denunciato il racket, fu assassinato per essersi opposto a una richiesta estorsiva. Per il delitto sono state emesse sette condanne in primo grado, quattro delle quali all'ergastolo, nei confronti fra gli altri del boss Giuseppe Setola. Per l'italoamericano John Loran Perham, l'uomo che era con Setola quando fu arrestato il 14 gennaio 2009, i giudici hanno derubricato l'accusa di concorso in omicidio nella più lieve ipotesi di assistenza agli affiliati: in un camping della sua famiglia si appoggiarono i sicari poco prima dell'agguato. L'imputato è stato condannato a 5 anni ed è tornato libero per decorrenza dei termini avendo già espiato un'altra condanna, dieci anni in appello per favoreggiamento aggravato. "È un sofismo  -  scuote il capo Giuseppe Granata  -  il reato di assistenza agli affiliati sarà stato applicato al massimo un paio di volte". Il pm ha comunque impugnato il verdetto. "Per fortuna la Procura sostiene fortemente le ragioni delle parti offese, che molto spesso restano senza il giusto conforto", dice Granata, che ricorda: "La mia famiglia ed io crediamo ancora nella giustizia e nella libertà. È l'insegnamento che mio padre ci ha lasciato. Aveva denunciato il racket nel 1993, quando in Italia lo aveva fatto solo Libero Grassi e si è ribellato anche l'ultima volta". Dopo la stagione delle stragi, il clan dei Casalesi ha subito colpi durissimi. "Ma anche io, come il procuratore di Reggio Calabria, Federico Cafiero de Raho  -  sottolinea l'ex sindaco di Calvizzano  -  penso che questi mali siano indeboliti, non sconfitti". E la politica che fa? "Esponenti di tutti gli schieramenti  -  replica Granata  -  troppo spesso voltano la testa dall'altra parte. Lo fanno per quieto vivere. Quasi sempre non è connivenza, ma strafottenza. E forse è ancora peggio". Argomenti camorra casalesi 
None Leggi i commenti I commenti dei lettori 
None Leggi i commenti I commenti dei lettori 
Una linea diretta, senza filtri e intermediari, con gli oltre 1.800 uomini che compongono il corpo di polizia municipale di Torino. Un modo per ricevere segnalazioni, suggerimenti e indicazioni, tra problemi e necessità della struttura, da tutti i vigili urbani della città. Non solo da quelli che popolano il comando di via Bologna, più vicini geograficamente agli uffici del settimo piano del quartier generale dei civich. Da inizio ottobre sul sito interno del Comune è comparsa una casella email speciale: "Dillo al comandante". Uno sportello virtuale per "parlare" direttamente al nuovo numero uno dei vigili, Alberto Gregnanini, che da luglio ha preso le redini della polizia municipale. E sulla base dei problemi e delle segnalazioni che arriveranno sulla posta, nei prossimi mesi verranno prese iniziative per migliorare la qualità della vita degli agenti. "L'idea affonda le radici nei corsi di aggiornamento che si sono tenuti lo scorso anno. Tra gli aspetti, discutendo con i tutor, è emerso che via Bologna è sentito come un posto lontano. Per questo si è deciso di dare a tutti la possibilità di interloquire con il comando, come me, direttamente. Un esperimento. Vediamo se funziona". L'idea è di traslare verso l'interno quello che la polizia municipale fa già verso l'esterno, trattando in un anno più di 14 mila mail e circa 9.500 chiamate. Gregnanini non vuole fermarsi ad una email personale con il rischio che si possa trasformare in uno sfogatoio. Il "dillo al comandante" per il numero uno dei vigili è un termometro su cui impostare iniziative. "Alcuni problemi sono già in agenda  -  spiega Gregnanini  -  e contiamo di avvalerci della psicologa che lavora con noi per affrontarli". Una delle questioni emerse è legata agli uomini che intervengono sugli incidenti stradali, quando ci sono feriti gravi o morti. Situazioni in cui l'impatto emotivo per i vigili è alto: corsi ad hoc per gli agenti dell'infortunistica potrebbero tornare utili per affrontare le circostanze complicate da un punto di vista umano. Ci sono poi i servizi legati al pubblico, ad iniziare dagli sportelli dove si pagano le multe in via Bologna. Uffici dove negli ultimi due mesi e mezzo il flusso di utenti è cresciuto causa lo sconto del 30 per cento sulle contravvenzioni. "Su questo fronte si possono immaginare corsi per la gestione dello stress per migliorare la qualità del lavoro e il servizio verso i cittadini", sottolinea Gregnanini. Iniziativa simile fu presa da Soris, la società di riscossione tributi, qualche anno fa. Nei prossimi giorni partirà un'altra iniziativa: una newsletter indirizzata gli agenti per informarli delle "novità" e dei programmi in città. Si chiamerà "Lavori in corso". Uno strumento pensato perché "ci siamo resi conto che non tutti gli agenti ricevono informazioni non solo sui lavori di manutenzione e viabilità, ma sugli appuntamenti, le iniziative o i programmi culturali, che sia MiTo oppure la stagione del Regio. Informazioni che vanno oltre ai soli ordini di servizio e che potranno essere utili nel lavoro su strada e a contatto con il pubblico. Sia per i torinesi sia per i turisti". Argomenti vigili 
None Leggi i commenti I commenti dei lettori 
