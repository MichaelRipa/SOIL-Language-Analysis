I dipendenti di Città della Scienza sono esasperati e lanciano un ultimatum al Ministero per l'istruzione: se entro le prossime ore non saranno trasferiti alla struttura i fondi già stanziati nel 2008 e mai versati, organizzeranno una manifestazione a Roma il prossimo 27 giugno. La decisione è stata presa al termine di una affollata assemblea svoltasi alla Fondazione Idis. I dipendenti denunciano il mancato pagamento di 12 mesi di stipendi e "le promesse non mantenute da parte delle istituzioni". I lavoratori evidenziano inoltre che proprio il 27 giugno sarà un mese esatto dal giorno in cui "fu redatto un verbale in cui il Ministero si impegnava a corrispondere quanto dovuto entro e non oltre il 20 giugno, circa un milione e mezzo di euro in relazione al contributo 2008 dell'Accordo di Programma MIUR-Regione Campania". "I lavoratori sono arrabbiati e amareggiati - spiega Maria Vitolo, segretario Filcam Cgil - gli impegni assunti dal Miur, con la supervisione del sottosegretario Marco Rossi Doria prevedevano l'erogazione del pagamento entro il 20 giugno. Ad oggi non è arrivato ancora niente e questi lavoratori hanno 12 mesi di stipendi arretrati". "Alla fine della riunione - aggiunge Vitolo - è stato deciso che se entro 24 ore non saranno fatti i pagamenti, il 27 i dipendenti scenderanno in piazza a Roma davanti alla sede del Miur con un presidio permanente". Argomenti città della scienza 
NAPOLI - Dries Mertens è un giocatore del Napoli. Ad annunciarlo in serata è stato il presidente Aurelio De Laurentiis, sul suo profilo Twitter: "Sono felice di dirvi che pochi minuti fa ho firmato con il Psv per Dries Mertens. Dries in questi giorni è stato a Napoli e mi ha detto che si è innamorato della nostra città, della sua immensità. Benvenuto Dries". Subito dopo è arrivata anche la comunicazione ufficiale sul sito internet del club azzurro. "La SSC Napoli comunica l'acquisto a titolo definitivo di Dries Mertens, esterno belga che arriva dal PSV Eindhoven". L'attaccante belga è costato 10 milioni ed ha firmato un contratto di 5 anni. Sarà presentato tra due settimane, quando la nuova squadra si radunerà per il ritiro estivo a Dimaro, in Trentino Alto Adige. Intanto, sempre sul web, Rafael Benitez ha ringraziato Napoli per l'accoglierà ricevuta con un lungo comunicato sul suo sito ufficiale. "Sono pronto a tornare a casa dopo 5 giorni intensi, molto intensi, tra Napoli e la spettacolare Costiera Amalfitana. E devo ammettere che, nonostante prevedevo tutto ció che ho poi vissuto, le previsioni si sono rivelate nettamente superiori. Ho visto tutto l'affetto, una grande aspettativa, un incredibile entusiasmo e un'immensa passione in tutto quello che ho potuto osservare. Queste cose mi hanno ricordato molto il mio periodo a Valencia e successivamente il mio sbarco a Liverpool. Quel modo di essere dei tifosi, quella dedizione assoluta ai colori della squadra, mi hanno portato esperienze utili da poter usare in quelle città. Così, Napoli, i suoi tifosi, mi ricordano molto quelli di Valencia e Liverpool. Se questo é solo l'inizio di cosa ho vissuto in quelle due fasi importanti della mia carriera sportiva, credo che possiamo proseguire mantenendo intatto il nostro entusiasmo perché, con lo stesso lavoro e lo stesso sostegno dei tifosi, combatteremo per i nostri obiettivi con grandi possibilitá di riuscita. Sperando possa capitare lo stesso. Grazie Napoli, grazie all'SSC Napoli al suo Presidente e a tutta la sua squadra di lavoro, grazie a tutti coloro che hanno lavorato e reso possibile la presentazione di venerdì dal primo all'ultimo, grazie ai tifosi e a tutti coloro che hanno fatto si che rimanesse un ricordo indelebile. Ci rivedremo di nuovo tra pochi giorni per iniziare con la nostra entusiasmante sfida". Argomenti ssc napoli serie a calciomercato dries mertens rafael benitez Leggi i commenti I commenti dei lettori 
Le minacce velate, quelle esplicite ("ti sparo alle gambe!"), le telefonate anonime, gli insulti nei corridoi del tribunale, le scritte ingiuriose che si materializzano sui muri della città e sulle scale che conducono alla redazione. Vive sotto scorta da ormai cinque anni Rosaria Capacchione, per aver raccontato da giornalista esperta di cronaca nera e giudiziaria decenni di misfatti della criminalità organizzata casertana, sin da quando il clan dei Casalesi, pur potentissimo e sanguinario, non richiamava ancora l'interesse degli organi di informazione di mezzo mondo. Cosa significa fare il reporter in terra di frontiera, e quali sono i pericoli in cui ci si imbatte allorchè si infrange la cortina del silenzio che nelle intenzioni del clan deve coprire gli affari più loschi, lo ha spiegato in un'aula di giustizia la stessa giornalista, che da febbraio ha lasciato la cronaca giudiziaria per assumere l'incarico di senatrice del Pd. Capacchione ha testimoniato, in qualità di parte offesa, davanti alla terza sezione del Tribunale di Napoli (presidente Aldo Esposito), al processo che vede imputati, tra gli altri, due boss di primo piano dei Casalesi quali Francesco Bidognetti (Cicciotto 'e mezzanotte) e Antonio Iovine, e l'avvocato Michele Santonastaso. Al centro del processo - per minacce rivolte alla Capacchione, allo scrittore Roberto Saviano e a diversi magistrati antimafia - proprio un'iniziativa dell'avvocato Santonastaso che il 20 marzo 2008, al dibattimento di appello contro i boss della cosca, parlando a nome dei due camorristi, chiese la remissione del processo per legittimo sospetto puntando l'indice contro Capacchione. In sintesi nella lettera si attribuiva agli articoli della giornalista e alla regia dei magistrati il destino giudiziario dei Casalesi, arrivando al punto di insinuare che il processo era stato sottratto a un giudice garantista per colpa della cronista. "E' stata una delle poche volte che mi sono spaventata davvero. Quando ho letto che mi attribuivano la responsabilità dell'esito dei processi ho pensato: è arrivato il momento che mi ammazzano", ha detto la senatrice rispondendo alle domande del pm della Dda Antonello Ardituro. Una situazione di rischio apparsa ancor più concreta quando, pochi mesi dopo, ebbe inizio la fase più acuta della strategia stragista di una fazione dei Casalesi - il gruppo Setola - con l'uccisione di collaboratori di giustizia, attentati ai loro familiari e l'eliminazione di imprenditori che avevano testimoniato, anche diversi anni prima, contro gli esponenti del clan. Le domande del pm Ardituro hanno riguardato le tante intimidazioni che la giornalista ha subito nel corso della sua attività, sia prima sia dopo la lettura in aula della lettera del duo Iovine (all'epoca latitante)- Bidognetti. La giornalista ha ricordato di quando il capo dei capi, Francesco Schiavone detto Sandokan, le telefonò in redazione minacciandola di gambizzarla se non avesse smesso di scrivere sul suo conto. Ha accennato agli insulti che le venivano rivolti nei corridoi del Tribunale dai familiari degli imputati durante le pause dei processi. E a uno strano furto avvenuto nella sua abitazione a Caserta dove i ladri non toccarono i soldi o gli oggetti di valore ma si impossessarono soltanto di una targa che le era stata consegnata da Rita Levi Montalcini. Fino alla decisione, all'indomani della istanza di remissione del processo "Spartacus", di assicurarle la protezione da parte delle forze dell'ordine: "Da allora - ha detto - non sono più padrona della mia vita". 

ROMA - Era l'ultimo dei membri della Costituente ancora in vita, presidente del Consiglio, più volte ministro, europarlamentare, senatore a vita "per aver illustrato la patria con altissimi meriti  nel campo sociale": Emilio Colombo è morto oggi, a 93 anni, a Roma. "A De Gasperi ho dato sempre del lei. Anche a Togliatti", aveva confessato in una recente intervista, dando un po' il senso della sua storia personale e del suo carattere. Un uomo che ha segnato la storia repubblicana del nostro Paese: nato a Potenza l'11 aprile 1920, laureato in giurisprudenza e proveniente dalla Gioventù di Azione Cattolica, Colombo fu eletto all'Assemblea Costituente a 26 anni, con poco meno di 21mila voti di preferenza. Una stella polare, quella della Carta per Colombo. Nel 2003, appena nominato senatore a vita, disse: "La Costituzione è uno dei  beni conquistati a suo  tempo, la piattaforma che ha consentito all'Italia di diventare  quel che è". E aggiunse: "Vigilerò sulle riforme, i principi che sono contenuti nella prima parte si riflettono anche sulla seconda". Nel 1948 fu poi eletto deputato, con oltre il doppio dei voti ottenuti due anni prima: è il decollo definitivo di una carriera che lo porterà, nell'agosto del 1970, a diventare presidente del Consiglio, incarico che conserverà fino al febbraio del 1972. Prima era stato varie volte ministro (Agricoltura e foreste, Industria e commercio, Commercio con l'estero, Tesoro, Bilancio, Finanze, Esteri) e sottosegretario (Agricoltura, Lavori pubblici). In campo europeo, Colombo ebbe un ruolo nei negoziati con la Francia all'epoca della politica della "sedia vuota" inaugurata da De Gaulle: nel 1979 fu rieletto al Parlamento europeo con circa un milione di voti di preferenza. Nel 1977 divenne presidente dell'assemblea Ue e fu riconfermato nel 1979, anno in cui gli fu assegnato il premio "Carlo Magno", attribuito ogni anno proprio all'uomo politico che contribuisce di più al processo d'integrazione europeo. L'unico, forse, grande "dispiacere" di una vita politica eccezionale è stata la mancata elezione al Parlamento del 2001: Colombo, candidato come indipendente con Democrazia Europea - in una fase politica molto accesa all'interno del suo schieramento - ottenne oltre undicimila voti (il 15,3 per cento). Due anni dopo, però, la nomina a senatore a vita gli restituì tutto con gli interessi. Dopo le ultime elezioni, ha guidato lui il Senato nella prima riunione. C'è stata anche una parentesi oscura, legata a un'inchiesta su un giro di droga , nel 2003, dopo la nomina a senatore a vita. Lui ammise l'utilizzo di cocaina, a scopo terapeutico, da poco più di un anno. Le reazioni. "Di fronte all'incedere della storia si può solo restare in un rispettoso silenzio. Ma con la scomparsa del presidente Colombo non scompare solo lo statista, ma anche il maestro di molti di noi, di un'intera classe dirigente", dice il presidente della giunta regionale della Basilicata, Vito De Filippo (Pd), dopo aver appreso la notizia della morte di Colombo. "Per questo riesco ed esprimere in questo momento solo un grande dolore", aggiunge. Pier Ferdinando Casini commenta in una nota: "Un altro grande protagonista della storia italiana ci ha lasciato questa sera. Collaboratore di De Gasperi, uomo di governo illuminato e trasparente, europeista apprezzato in tutto il mondo, Emilio Colombo, già presidente del Parlamento europeo e dell'Internazionale democratica cristiana, ha testimoniato fino all'ultimo nel Senato della Repubblica la sua dedizione per le Istituzioni e per l'Italia. Lo ricordo con commozione ed affetto". Argomenti lutti emilio colombo Leggi i commenti I commenti dei lettori 
Una donna è morta annegata, forse per salvare il suo cane, uno yorkshire, probabilmente spaventato dal temporale e dai tuoni a Salvirola (Cremona). Anche il cane non si trova più. Tra le ipotesi vagliate dagli inquirenti, questa è la più accreditata per spiegare la tragedia avvenuta lungo il canale irriguo Vacchelli. Donatella Vailati Facchini, 53 anni, sposata e madre di un ragazzo ventenne, è stata trascinata dalla forte corrente. Il suo corpo è stato visto da un agricoltore: era rimasto incastrato contro il pilone di un ponte. E' scattato l'allarme e sul posto sono arrivati i carabinieri di Crema e quelli di Romanengo (Cremona), i mezzi del 118 e i vigili del fuoco che hanno messo in acqua i gommoni per recuperare il cadavere. Non ci sono segni di colluttazione o altro che possa fare ipotizzare la responsabilità di terze persone, tuttavia il medico legale ha disposto l'autopsia. La salma è all'obitorio dell'ospedale maggiore di Crema a disposizione delle autorità 
