"Sono un ricercato, ho ucciso mio padre con un freccia. L'ho fatto perché mi maltrattava da anni. Ho messo fine alla mia sofferenza". Nicola D'Auria è in piedi davanti ai carabinieri di Sant'Antonio Abate. Sotto choc, con gli occhi sgranati. Lì, pronto a raccontare l'orrore in un appartamento modesto di traversa Meucci, un budello di asfalto alla periferia di Castellammare di Stabia. Sono quasi le undici quando Nicola, 24 anni, si consegna ai militari. Suo padre Pasquale è morto un'ora prima nel reparto di rianimazione dell'ospedale San Leonardo. Una ferita al fianco. Una freccia con due lame esplosa con una balestra. Un dardo in carbonio che ha lesionato la milza e il polmone e che hanno procurato un'emorragia inarrestabile. Pasquale avrebbe compiuto 49 anni oggi. E' morto alla fine di una discussione assurda, intrisa di odio. Solo per soldi, secondo le prime ricostruzioni degli agenti del commissariato. Sono loro che indagano sull'omicidio. E' a loro che Nicola ha raccontato gli attimi di follia che hanno preceduto il suo gesto. Il giovane ha imbracciato l'arma e ha premuto il grilletto. Ora dopo ora, dietro la tragedia spunta una storia fatta di tensioni e di angosce. Una famiglia segnata dalla separazione dei genitori, avvenuta tre anni fa. L'aveva decisa la donna, stanca di una vita difficile. Pasquale era stato anche denunciato per maltrattamenti. I vicini lo assolvono. "Una persona perbene però all'antica. Con convincimenti da medioevo", dicono. Che vuol dire: uomo possessivo. Chiuso. Sempre sospettoso. Anche duro. Con sua moglie e con i figli. A rendere tutto più complicato, la crisi, la mancanza di lavoro, la precarietà del bilancio familiare. Tra Pasquale e Nicola c'era un rapporto difficile. Da sempre. Entrambi appassionati di armi ma spesso l'uno contro l'altro, nonostante il continuo tentativo di mediazione della seconda figlia della vittima. Lunedì la resa dei conti. Sembrava una delle tante liti dentro quell'appartamento modesto nella zona dei cantieri. Invece no. "Non ho più capito nulla, l'ho colpito". Ci aveva sempre pensato. Ma stavolta non è riuscito a fermare la sua mano. "Mio padre mi bastonava, mi umiliava, per lui ero una nullità. Era un violento. Ora ho messo fine alla mia sofferenza", dice agli investigatori. Nella casa dell'orrore, gli agenti hanno sequestrato una pistola scacciacani con silenziatore, caricatori con munizioni, ogive e bossoli che il giovane utilizzava per modificare le armi del suo arsenale. Nicola aveva pistole ad aria compressa, mitragliette, fucili di precisione. Persino un machete con la lama di un metro e numerosi pugnali. Argomenti castellammare 
La storia di Santambrogio non fa neppure più tristezza, né rabbia, anche se è parecchio folto il coro dei cantori del ciclismo bello e sano rovinato da pochi sconsiderati che ancora non hanno capito. Ecco, no: hanno capito tutti, invece. Che quando si guarda una corsa in tv, o quando ci si accampa sui tornanti di un colle dolomitico, o quando si affolla il rettilineo di un lungomare, insomma, quando la passione per uno sport magnifico si impadronisce di chi lo ama, bisogna comunque ricordarsi della clausola: salvo controllo antidoping. Sanno tutti, sappiamo tutti, e da tanti tanti anni ormai, che gli ordini d’arrivo sono provvisori. Sappiamo tutti che l’emozione, la commozione, la compassione, l’esaltazione e tutti gli altri sentimenti che il ciclismo sa ancora suscitare, possono durare e valere per il tempo breve di una diretta, per l’attimo fuggente del passaggio del gruppo, per i venti metri di primo piano di uno scalatore in fuga sotto la pioggia, la neve, il sole cocente. Valgono ancora, valgono tanto, quei sentimenti, e sono più forti del disincanto - o della tristezza e della rabbia - se il ciclismo è stato capace di resistere a una roba come Armstrong (ma mica solo lui). D’altra parte, l’atletica sopravvisse bene alla notte di Ben Johnson a Seul, 25 anni fa, e dunque si sa come sono fatti gli appassionati di sport: si appassionano, appunto, e vogliono continuare a farlo. Quindi no, ancora: non si tratta di contabilizzare il numero di mele marce, e comunque due della stessa squadra e nello stesso Giro sarebbero già troppi, già sufficienti per staccare la spina e programmare week end altrove, lontano dalle corse, con mille scuse alle mele sane che di certo ci sono, eccome. Si tratta invece di convivere con il dubbio, reprimendolo quanto basta, facendone chiacchiere da bar: "Quello si droga di sicuro, impossibile andare così a cronometro; quello l’anno scorso vinceva tutto e quest’anno niente, ma che si prendeva? Quello va forte da febbraio, è impossibile senza l’aiutone". Cose così, applicate un po’ a tutti, esorcizzando la sensazione di essere perennemente presi per il culo. Insomma, se proprio non ci si può liberare dal doping, almeno ci si libera dai sensi di colpa. Perché il brutto non è tanto che Santambrogio si sia dopato, il brutto è che aveva vinto la tappa più bella del Giro. E noi ci avevamo pure creduto. Almeno per un po’. 
Torna il “Mundialito” e quest’anno diventa “Plus”, arricchendosi di iniziative,  servizi e progetti. Due settimane di gare, dal 2 al 16 giugno, che  coinvolgeranno un migliaio di piccoli atleti di diverse scuole di Napoli sui  campi della società calcistica Europa, negli spazi dell’Istituto Sacro Cuore. Un  incubatore di solidarietà che è stato tenuto a battesimo dal console del Benìn  Giuseppe Gambardella, con una rappresentanza di bambini originari del paese  africano. Al Benìn è infatti legato il progetto “Friends&bikers for Africa”  per la costruzione di pozzi di acqua e scuole. “Lo sport è responsabilità  sociale”, il messaggio lanciato dal presidente dell'Europa Mario Del Verme. Previsti corsi di calcio femminile con Carpisa Yamamay Napoli e la  collaborazione con Nutrilite per una corretta alimentazione. Infine, annunciato  il progetto “Nessuno escluso 2” che si concretizzerà a settembre nell’iniziativa  Milan Junior Camp , destinata a 100  ragazzi di Poggioreale, Scampia e Stella-San Carlo. 
VARESE - Varese tira fuori il carattere e allontana per ora l'eliminazione portandosi sul 2-3 nella serie di semifinale al meglio delle 7 partite. Adesso però dovrà compiere un'altra impresa per sperare ancora. Stavolta più difficile perché mercoledì sera per gara-6 si tornerà a giocare a Siena. E' finita 71-67 con Varese che è riuscita a fare la differenza nel finale grazie alla maggior freddezza dalla lunetta di Banks, il migliore dei suoi con 18 punti, e di Green che ha messo a segno i liberi della sicurezza. SIENA COSTRETTA SEMPRE A RINCORRERE - La Cimberio parte forte e dopo 5' vola già sull'11-2. Siena è imprecisa al tiro e sprofonda sotto di 16 lunghezze (31-15) alla fine del primo quarto. Varese controlla fino al 25' (54-40) poi, però, ha un black-out consentendo ai campioni d'Italia di rifarsi sotto (57-49 al 30'). La Montepaschi intravede la possibilità di chiudere i conti al primo match-point e, grazie ai canestri di Sanikidze e Brown, aggancia i rivali sul 59-59 a 5' dal termine. Varese però non perde la testa e nell'ultimo minuto si dimostra più lucida e determinata. VARESE-SIENA 71-67 (31-15; 43-32; 57-49) Varese: Sakota 11, Banks 18, De Nicolao 2, Green 10, Cerella, Ere 15, Dunston 4, Talts 11, Balanzoni ne, Bertoglio ne, Polonara, Rush. All.: Vitucci. Siena: Brown 25, Eze 4, Carraretto 5, Rasic ne, Kangur, Sanikidze 10, Ress 4, Ortner ne, Lechthaler ne, Janning 8, Hackett 6, Moss 5. All.: Banchi. Arbitri: Lanzarini, Martolini, Aronne. Note - Tiri liberi: Varese 15/16, Siena 17/21. Rimbalzi: Varese 34 (Dunston 7), Siena 35 (Kangur 11). Totali al tiro: Varese 19/47 da 2, 6/18 da 3; Siena 16/29 da 2, 6/22 da 3. 5 falli: Talts 38'56'' (67-61). Infortuni a Polonara al 15' e Dunston al 16' (non più rientrati). Spettatori 4770, incasso 78.542 euro. Argomenti basket varese basket montepaschi siena Leggi i commenti I commenti dei lettori 
WASHINGTON - Il Dipartimento di Stato americano offre una ricompensa complessiva di 23 milioni di dollari per informazioni che portino alla cattura dei capi di movimenti terroristici, tra cui il leader jihadista algerino Moktar Belmokhtar, dato nel marzo scorso per morto ma a quanto pare ancora vivo e operativo. Sono cinque in totale i leader terroristi nel mirino dell'amministrazione Usa, elementi di spicco di Boko Haram e di Al Qaeda nel Maghreb Islamico. In cima alla lista spicca Abubakar Shekau, capo della setta islamista che terrorizza la Nigeria, per avere il quale gli Usa sono pronti a sborsare 7 milioni di dollari. Cinque milioni sono offerti per mettere le manette ai polsi dei veterani di Al Qaeda: Belmokhtar, appunto, - la mente dietro il sequestro dei dipendenti dell'impianto gasiero algerino di Bp e Sonatarch In Amenas dello scorso gennaio scorso - , e Yahya Abou Al-Hammam, dirigente di Al Qaeda nel Maghreb islamico coinvolto nell'omicidio di un ostaggio francese nel 2010. La "taglia" offerta dal Dipartimento di Stato è estesa anche a Malik Abou Abdelkarim, comandante di Al Qaeda nel Maghreb Islamico e ad Oumar Ould Hamahathe, portavoce del Movimento per l'unicità della jihad nell'Africa occidentale, un gruppo islamista cacciato dal Mali in gennaio: per loro sono offerti 3 milioni ciascuno. Argomenti terrorismo dipartimento di stato boko haram al qaeda al-qaeda nel maghreb islamico stati uniti - usa abubakar shekau 
L'impianto di illuminazione pubblica delle Isole Tremiti, tecnologicamente "obsoleto" e "inadeguato" dal punto di vista dell'impatto energetico, "è fonte di inquinamento per gli ambienti naturali protetti delle Isole ". E' quanto denuncia il sindaco dell'arcipelago, Antonio Fantini, che ha scritto ai ministri dell'Interno e dell'Ambiente, al presidente della Regione Puglia e all'assessore all'ambiente chiedendo un intervento straordinario "urgente e risolutivo" per la sostituzione nell'impianto. Il sistema di illuminazione pubblica delle Tremiti (area naturalistica protetta) è gestito da tempo in convenzione con il ministero - spiega il sindaco - dalla società Germano industrie Elettriche. Per il sindaco, l'impianto di illuminazione impatta sull'ecosistema notturno e il mancato adeguamento "costituisce violazione di obblighi comunitari". Il piccolo Comune, peraltro, non ha le risorse sufficienti per intervenire. "Si tratta - scrive il sindaco - in definitiva di difendere dall'offesa luminosa un'area marina e terrestre caratterizzata da emergenze ambientali e naturalistiche considerate dall'ordinamento degne della più ampia tutela, che vengono difese a spada tratta da tutte le associazioni ambientaliste". 
Mancano cinque giorni a domenica per la prima data di Vasco Rossi in città e del suo nuovo tour negli stadi, ma il conto alla rovescia subirà un'accelerazione improvvisa almeno per la cerchia di fortunati che godranno del privilegio di assistere alla prova aperta, si fa per dire, del concerto "inedito" del Komandante, in programma venerdì per iniziativa del management di Vasco e di cui beneficerà "Il Blasco Fan Club". Intanto ieri in serata il rocker emiliano è arrivato a Torino con i membri del suo entourage, tutti collaboratori stretti che però non viaggiano sempre con lui, come l'addetta stampa Tania Sachs che è arrivata per conto proprio. Ieri comunque si respirava un'aria tesa, di viva preoccupazione, negli uffici direzionali dell'AC Hotel della catena Marriot, al Lingotto, dove l'autore di "C'è chi dice no" ha preso possesso, per la seconda volta dopo il soggiorno di tre anni fa durato quasi un mese per le otto date al PalaOlimpico, della suite più confortevole e di altre camere attigue. Rossi, uno sbarco da divo Il direttore generale dell'albergo, Lucia Scagnoli, è alla sua prima esperienza con una situazione simile e non nasconde i suoi timori: "La prima cosa che mi interessa è garantire la privacy di questo nostro cliente speciale  -  precisa subito  -  siamo abituati a gestire il rapporto con ospiti famosi, ma in questo caso la macchina è molto più complessa e non ci possiamo permettere errori. Posso solo dirle che non abbiamo ricevuto nessuna richiesta particolare prima dell'arrivo di Vasco. Mi hanno riferito che la scorsa volta il suo management aveva dato disposizioni con largo anticipo, mentre ora il nuovo manager decide tutto all'ultimo minuto e giorno per giorno". Il nuovo braccio destro di Vasco si chiama Stefano Salvati e anche lui è già a Torino, dove domani all'Olimpico inizieranno le prime blindate prove live in vista della data zero di venerdì e del debutto di domenica, che precederà gli altri tre concerti sold out del 10,  14 e 15 giugno. E' naturale che la trasferta di Vasco si trasformi anche in una grande festa fra amici: Don Ciotti sarà presente almeno una sera sia nel backstage che sotto il palco dell'ex Comunale, in virtù del solido rapporto che lo lega al cantante, così come molti operatori del Gruppo Abele saranno invitati a tutti i concerti. Una tradizione che si rinnova ogni volta come l'appuntamento fisso fra l'interprete de "L'uomo più semplice" e Piero Chiambretti: proprietario di ristoranti (come i Birilli e lo Sfashion Café) prima ancora che showman, il Pierino nazionale sta per rientrare in città da un viaggio apposta per vedere Vasco a cena e per sentirlo in concerto nella prima data. Ma tra gli incontri privati del rocker di Zocca ci sarà anche quello con il regista di "Passione sinistra" Marco Ponti, che alla fine della settimana avrà sbrigato i suoi impegni di lavoro a Roma e tornerà di corsa nella sua Torino. Tra le visite a sorpresa di cui si vocifera in queste ore, la più bella sarà probabilmente quella di Valentino Rossi, fan e amico di Vasco, che prima di volare a Barcellona per una nuova gara farà tappa allo Stadio Olimpico 
