Una sala grande all'interno della moschea di Rabaa el Adaweya, nel quartiere di Nasr city al Cairo: è la clinica da campo dei Fratelli Musulmani. C'è una via vai di dottori e diverse e variegate attrezzatura mediche di primo soccorso. Qui sono stati portati i feriti del massacro: alcuni, come spiegano i dottori presenti, sono arrivati già morti. Fuori la clinica un sit in pro-Morsi prosegue dal tre luglio. Anche tra i dottori, all'interno della moschea, c'è la ferma convinzione che nessuno lascerà la protesta in corso finché il Presidente non tornerà al suo posto. Uno dei medici si avvicina e spiega: "I fratelli islamisti sono stati uccisi durante la preghiera. La maggior parte dei feriti sono giovani, tra i 18 e i trent'anni. È stato un massacro voluto dalle forze militari". A parlare è il dottor Mohamed Zanaty. Evidentemente anche lui accanito sostenitore della Fratellanza: racconta in modo molto appassionato, e senza mezza termini, il suo punto di vista. "L'intenzione dell'esercito - afferma Zanaty - era quella di uccidere. Non ci sono dubbi. Te lo confermeranno anche i medici negli ospedali dove sono stati portati i feriti gravi e corpi, senza vita, delle vittime. L'esercito non ha utilizzato la violenza per difendere l'ordine pubblico, come dicono. Ma per mandarci un segnale chiaro. Ebbene, noi rispondiamo che oggi siamo ancora più forti e convinti. E rimarremo finché Morsi non tornerà a ricoprire la sua carica". Poi torna a parlare dei feriti che sono stati portati nelle clinica da campo: "le vittime riportano, tutte, ferite mortali alla testa, al collo e al petto. Secondo il nostro report (fatto dai Fratelli Musulmani) sono morti 85 persone e quasi mille feriti". Questi dati non sono stati ancora confermati dal ministero della salute. Il Dotto Zanaty spiega, nel dettaglio, come è organizzata la clinica da campo: "Quello che vedi rappresenta il primo soccorso. Diamo la prima assistenza ma, se necessario, abbiamo gli equipaggiamenti per intervenire chirurgicamente". Il medico è un fiume in piena: "Le persone che sono state colpite dall'esercito appartengono a tutti le classi sociali, abbienti e meno abbienti. Ma sono tutti egiziani, nessuno straniero". Durante la conversazione, si avvicina un sostenitore di Morsi che, come tutti, incuriosito dalla presenza della stampa, vuole dire la sua: "Siamo ottimisti per il futuro, con l'aiuto ed il sostegno di Allah faremo qualsiasi cosa. Non temiamo nessuno. Moriremo se necessario, ma rimarremo tutti qui.  Non combattiamo per Morsi, combattiamo prima di tutto per l'Islam e per la legittimità del nostro presidente, islamico. Non accetteremo altri candidati. E non scenderemo a compromessi", esclama l'uomo. Poco lontano dalla clinica da campo, c'è l'ospedale di Nasr City che ha ricevuto il maggior numero di vittime. Il dottor Mohamed Fathy ci tiene a sottolineare che non appartiene al gruppo dei Fratelli Musulmani (né è un sostenitore) ma che parla, unicamente, da professionista del settore: "In questo ospedale, fino a ieri, sono morti circa trenta persone e ci sono più di duecento feriti. I decaduti sono morti per colpi di proiettile mortali in testa, sul petto. È ovvio che l'intenzione era quella di uccidere, non ferire. Tra i morti e i feriti c'è solo un poliziotto, gli altri presumibilmente tutti sostenitori di Morsi. Nessuna donna né bambini, almeno in questa struttura". Non lontano, nello stesso corridoio, c'è un altro medico, il dottor Ali Nagi, che ha seguito personalmente i reduci dal massacro nelle ultime 48 ore: "Sono tutti morti per pallottola ben assestata", ripete anche Nagi che poi aggiunge: "Un paziente, fuori pericolo, mi ha raccontato che stavano pregando. Intorno a loro c'era il cordone di sicurezza. Ad un certo punto gli uomini della sicurezza hanno dato il segnale di pericolo: hanno cominciato a sbattere con dei bastoni metallici per avvertire la gente. Ma non hanno fatto in tempo: sono arrivati subito dopo gli spari. Tre, dei pazienti che ho in cura, sono stati colpiti sulla schiena mentre scappavano". La maggior parte dei morti e dei feriti, secondo il dottor Ali Nagi, viene fuori dal Cairo, da altri governatorati. All'uscita dell'ospedale c'è un portantino  che racconta: "Ieri è arrivata una vittima con la testa aperta in due. Non era un islamista ma un ufficiale di polizia. Questo può significare due cose: i militari hanno sparato e lui si trovava nel mezzo. Oppure i Fratelli, alcuni di certo sono armati, hanno risposto con il fuoco ed hanno ucciso un poliziotto".  Il portantino indica poi il muro dove sono state affisse più di duecento fotocopie delle persone morte o ricoverate: "Qui la gente - amici e parenti delle vittime - vengono a cercare il proprio caro. Scrutano le immagini e spesso si sentono urla di persone disperate che, evidentemente, hanno riconosciuto la foto. È una situazione straziante. Non tutti i feriti sono stati portati qui: gli altri due ospedali che hanno ricevuto i pazienti sono quello di Heliopolis e quello di Manshiet El Bakry". Poi il portantino saluta con cenno della mano e si allontana. Anche nell'ospedale di Machet El Bakry, all'entrata, ci sono le foto delle vittime. Il medico di turno degli ultimi due giorni , Dr Hamdy Sallam, dà notizie simili. È molto preciso :"Tre sono i feriti che riportano lesioni di arma da fuoco sulla schiena, colpiti durante la preghiera. I morti sono stati uccisi da pallottole. Qui sono ricoverati 17 persone, di cui due sono morte. I decaduti sono un militare ed un ragazzo di 18 anni. La maggior parte di pazienti sono in una situazione critica, potrebbero morire da un momento all'altro", esclama il dottor Hamdy Sallam. Intanto davanti la moschea di Rabaa el Adaweya a Nasr city una folla di gente prosegue il sit in pro Morsi. Un dei sostenitori si avvicina: "Oggi siamo ancora più forti; il Ramadan rinforzerà ancora di più le nostre anime." Poi alzando il tono di voce, l'uomo afferma: " Guardati intorno, siamo tantissimi; molti dormono  sotto le tende: uccidere più di cinquanta fratelli ci ha dato ancora più forza e convinzione." I curiosi, che nel frattempo si sono avvicinati, ripetono, quasi in coro, lo stesso mantra: "siamo prima di tutto islamisti e poi egiziani. L'islam è per noi la cosa più importante. Non permetteremo a nessuno di calpestare i nostri diritti". Poi ancora: delle donne, completamente velate, si avvicinano e con prepotenza vogliono parlare: "Perché il tuo Paese ce l'ha con noi? Forse perché siamo islamisti? Non riuscirete, voi occidentali, a portare a termine la cospirazione contro il mio Popolo. Morsi è stato eletto democraticamente". Alla domanda sull'incitamento alla violenza da parte dei leader della Fratellanza, la donna evita inizialmente la risposta: "I media raccontano falsità: hanno detto e scritto cose non vere. Io non credo ai giornalisti." Poi punta il dito contro il noto comico egiziano Bassem Youssef: "è un filo americano. Non ci piace: prende in giro solo gli islamisti." Ma incalzata sull'utilizzo della violenza nei prossimi giorni, finalmente afferma: "noi non siamo violenti. Ma sì: ci difenderemo, anche con la violenza, se necessario". Poco distante, una milizia islamista- con bastoni di legno e di metallo, giubbetti antiproiettile e caschi intesta- passa in mezzo alla folla. Uno dei presenti spiega: "E' l'ora del cambio della guardia. Loro sono i nostri eroi, i nostri angeli custodi. Ci difendono dagli attacchi dei militari o dei ex uomini di Mubarak che stanno complottando contro il governo di Morsi. Ora stiamo subendo, ma attenzione, non sarà sempre così", avverte l'uomo prima di andarsene. Argomenti egitto fratelli musulmani 
MILANO - Massimo Moratti all'entrata del Pirelli Store di Milano dove saranno vendute le nuove maglie fa il punto sulla trattativa con il tycoon indonesiano Erick Thohir. Il presidente - per la prima volta - apre alla cessione della maggioranza delle quote: "L'intenzione è quella di trattare e capire se ci intendiamo noi due, dopo si può vedere". Poi entrando nello specifico, il numero uno dei nerazzurri sottolinea: "Non vivo come un ko la cessione della società. Facciamo tanti discorsi, ma se non siamo al primo round, siamo al secondo anche se molti si aspettano un ko". E ancora: "Per il momento lo conosco (Thohir) come persona molto per bene, viene da una famiglia di industriali importanti ma niente di più. Personalmente l'ho conosciuto poco, non abbastanza. Per il momento non puoi mettere una dead line. Si mettono sempre delle dead line, ma poi vengono superate da tante situazioni che capitano". Presidente Moratti, ai giocatori Walter Mazzarri ha fatto una bellissima impressione. Abbiamo sentito Guarin che ha parlato di voglia e forza, lei cosa pensa del nuovo tecnico? "Spero che sia così. Mazzarri l'abbiamo preso perché possiede queste caratteristiche. Quindi spero proprio che sia così. Credo che sui giocatori questo possa fare effetto, desideravano appunto una maggiore forza in quello che possono essere gli allenamenti e il progetto". Qual è la migliore qualità di Mazzarri? "Mazzarri lavora tanto. Dopo è anche bravo perché ottiene degli ottimi risultati e lavora seriamente". La campagna acquisti è finita? La considera chiusa o avete ancora qualche idea? "Siamo all'inizio di luglio. Fino alla fine di agosto c'è ancora tempo. Le cose più interessanti vengono fuori verso la fine". Silvio Berlusconi ha detto che il Milan è da scudetto. E l'Inter? "Io l'ho già detto ai tifosi. Penso anche io che le squadre se giocano seriamente possono fare molto. La Juventus mi sembra abbia qualcosa in più". Andrea Ranocchia è incedibile? "Sono tutti incedibili perché voglio che Mazzarri se li guardi bene e capisca quello che a lui serve di più". Presidente, Javier Zanetti ha detto che non esiste un'Inter senza Massimo Moratti. "Questo decisamente un giorno... (ndr.: ride). Certamente ha bisogno anche di affetto e tanto, ma per il momento non vedo alternative". Oggi è stato ufficializzato Mauro Icardi. Che investimento è stato? "Mi sembra sarà, nel senso che lui e Belfodil erano i due centravanti che facevano venire voglia l'anno scorso di prendere di più. Li abbiamo presi tutti e due, vediamo". I tifosi si possono aspettare un top player? "Può arrivare. Dipende anche da quelli che possono essere i primi giorni di Mazzarri e poi vedremo". Sempre a proposito di mercato: Isla può arrivare? Come sono i rapporti con la Juventus? "I rapporti con la Juventus sono buoni, ma questo non vuol dire che i rapporti buoni qualche volta siano sufficienti". Per Nainggolan a che punto siamo? "Con il Cagliari ci sono buoni rapporti. Di Nainggolan mi sembra se ne sia parlato molto e invece c'è molto poco". Argomenti inter serie a massimo moratti erick thohir Leggi i commenti I commenti dei lettori 
I torinesi quando si andrà a votare per eleggere i parlamentari europei potrebbero ricevere una seconda scheda per un quesito tutto locale: "Volete che venga istituito il roadpricing a Torino? Sì o No". Dell'infornata di referendum proposti dai radicali e dal consigliere eletto nel Pd, Silvio Viale, dopo il vaglio dei tecnici, si è salvato solo quello che prevede di consultare i cittadini su un tema spinoso: l'ingresso a pagamento per le auto in città. La delibera che darebbe il via libera al referendum in occasione della prossima tornata elettorale, quella più vicina è per l'elezione del parlamento europeo nella primavera del 2014, è stata discussa dai capigruppo e nella prossima riunione sarà liberata per l'aula. Prima il segretario generale, Penasso, deve sciogliere solo un nodo, sollevato dal capogruppo del Pd, Stefano Lo Russo: "Al quesito proposto se ne possono aggiungere altri durante il dibattito in Sala Rossa?". Richiesta che deriva dalla paura che qualcuno, come ad esempio Sel, possa agganciare alla questione roadpricing un referendum sui contributi alle scuole paritarie, sulla falsa riga di Bologna. Tema che creerebbe non poche fibrillazioni in maggioranza. Superato questo scoglio ci dovrebbe essere il via libera e pare scontato che alla fine il Consiglio comunale dirà "sì" alla consultazione popolare. Vero che a fine anni '80 la maggioranza dei torinesi si era espressa sulla chiusura del centro alle auto, provvedimento mai attuato. Il road pricing potrebbe fare breccia? "Penso che si possa ipotizzare un pedaggio basso, 1 euro, per l'intera città, come già proposto dal consigliere Musy ad inizio legislatura, investendo poi i ricavi per migliorare i trasporti in città, a partire dalla costruzione della metropolitana. Così si rivoluzionerebbe Torino", dice Viale. Nella discussione in capigruppo si sono detti favorevoli i 5 Stelle e Sel, mentre il Pdl non è d'accordo: "Prima di arrivare al referendum spero che sia il Consiglio a discuterne", dice Andrea Tronzano. Contrarissimi i Fratelli d'Italia con Maurizio Marrone, non solo al quesito ma ad ogni ipotesi di road pricing in città. E nel Pd? Ci sono sensibilità diverse. Non è la prima volta che si discute di pedaggio, tema che fa parte delle linee guida del programma di Fassino, introdotto su sollecitazione del consigliere Alberto Musy ad inizio mandato. E l'ex assessore all'Ambiente dell'epoca Chiamparino, Mimmo Mangone, aveva preparato un dossier e un progetto di road pricing solo per il centro. Il tutto finito nel cassetto. 
ROMA - Non è un momento tranquillo per la Roma. Oltre alle contestazioni dei tifosi nel giorno del raduno, spuntano le intercettazioni dei dirigenti. Lo riporta la società in una nota "AS Roma apprende che risultano essere state illegalmente intercettate delle conversazioni private tra suoi dirigenti. L'episodio è stato prontamente segnalato alle autorità competenti". "AS Roma ricorda - prosegue la nota - che qualsiasi uso di intercettazioni illegali costituisce reato. La Società pertanto diffida chiunque dall'uso di dette intercettazioni e informa sin da ora che darà corso a tutte le possibili azioni contro i contravventori". Argomenti serie a as roma Leggi i commenti I commenti dei lettori 
A pochi giorni dall'annuncio ufficiale a Reggio Emilia della candidatura di Pippo Civati alla segreteria del Pd, Parma non rimane a guardare. I sostenitori del giovane deputato deciso a rivoltare il Partito democratico come un calzino si sono dati appuntamento martedì sera sulla terrazza della Giovane Italia, in piazzale Santa Croce, per il primo incontro con i cittadini. Presente anche Nico Giberti, referente per l'Emilia Romagna insieme a Mirko Tutino. “E' una candidatura che deve nascere da un agire collettivo – ribadisce Marco Cacchioli, coordinatore di “Parma per Civati” e dell'Associazione Comuni Virtuosi - per creare una leadership condivisa. Punti inderogabili sono il recupero delle forze di centrosinistra, l'attenzione ai temi fondamentali di lavoro, ambiente, innovazione, cultura. L'apertura al dialogo e la trasparenza, dentro e fuori dal partito. Altro punto fondamentale è il tentativo di recuperare lo spirito originario dell'Ulivo”. Sarà necessario un maggiore coinvolgimento degli iscritti e degli elettori, che dovranno partecipare attivamente alla vita e alle decisioni del partito, grazie a strumenti come primarie e referendum. Poi, dovrà essere valorizzato il ruolo dei circoli locali. “Non vogliamo che il congresso si riduca a un gioco di alleanze e posizionamenti – prosegue Cacchioli – vogliamo portare avanti le idee, che si valutino che proposte dei candidati”. Temi, non persone. Lo ribadisce Marco Boschini, civatiano che da molti anni ricopre il mandato di assessore a Colorno. “Sono sempre stato fuori dai partiti, mi sono posto anche in modo molto critico – dichiara - ma mi convince l'opportunità di portare a un livello centrale e legislativo tanti progetti e iniziative che stanno funzionando a livello locale”. L'esempio è quello delle tante piccole rivoluzioni “verdi” attuate dalle amministrazioni locali, molto avanzate sui temi di ambiente e sostenibilità rispetto alla politica nazionale. “Dalla parte di Civati i temi si vedono e ci sono – ribadisce il capogruppo del Pd in consiglio comunale Nicola Dall'Olio – è inutile parlare di equità, di giustizia, di lavoro se non si ripensa il modello di distribuzione delle risorse in una prospettiva globale”. E tra i temi cruciali, c'è la forma e la direzione che si vuole dare a un partito troppo spesso, a ragion veduta, tacciato di autolesionismo e di lontananza dall'elettorato. “Vogliamo chiudere una pagina per ricostruire un Pd capace di parlare dal basso – dichiara Cacchioli – capace di parlare a chi ha scelto la non politica, l'antipolitica, a chi non va più a votare”. Argomenti primarie pd civati 
Contrariamente alle aspettative, le due sgr italiane che sono scese in campo, Anima e Arca, non sono sole a contendersi la scocietà del risparmio gestito della Carige. Il più "semplice" degli asset messo in vendita dalla banca ligure per rafforzare il patrimonio (senza ricorrere all'aumento di capitale o quanto meno limitando al minimo il ricorso a mezzi freschi) avrebbe infatti ricevuto offerte vincolanti anche da un terzo soggetto, Amundi, il colosso del risparmio gestito controllato dal Credit Agricole e che in Italia è distribuito soprattutto attraverso Cariparma (ma non solo). Almeno, è quanto ricostruiscono fonti vicine al dossier anche se il momento dell'ufficialità ci sarà solo quando verrà proclamato il vincitore, cioè quando l'advisor selezionerà l'offerta migliore - la più alta come importo, ma anche la più conveniente sotto altri aspetti operativi e commerciali - e di conseguenza il consiglio di amministrazione delibererà la cessione. Prima della pausa agostana, secondo le attese, dovrebbe essere tutto concluso. Ma fin dal primo momento si era capito che la vendita della sgr sarebbe stata la più semplice; ben più complesso il dossier sulla cessione della quota in Autofiori (anche se pare ci sia l'interessamento di alcuni fondi esteri specializzati). Il rebus vero comunque resta quello delle assicurazioni; quello capace di fare la differenza, anche sul versante dell'aumento di capitale, e quello più difficile da cedere. 
Giovani videomaker in gara per il Concorso "Reporter in campo Award 2013" organizzato da Repubblica Tv in collaborazione con Userfarm, laeffe tv e Babel. Da oggi possono cominciare a preparare un documentario (durata minima 5 minuti, massima 12) che racconti il loro punto di vista su un pezzo della realtà italiana e non. I video potranno riguardare temi d'interesse culturale e informativo; ma anche inchieste, questioni politiche, storie che riportino a una questione d'interesse generale. Lo stile è libero, le modalità anche. Apertura totale, dunque, dal punto di vista stilistico, compositivo e anche dei contenuti. I documentaristi partecipanti avranno tempo fino al prossimo 15 ottobre per caricare il loro video (che dovrà essere stato prodotto non prima del 30 giugno 2013) sulla piattaforma Reporter di Repubblica.it. Dopo un anno (il 2012) contraddistinto dalla nascita della piattaforma e dagli "ingaggi" cui hanno risposto molti giovani videomaker, si passa a un vero e proprio "contest". Il primo premio consisterà in un "grant" di 5.000 euro che il vincitore dovrà usare per la produzione di un altro video. In questa fase, che durerà fino alla fine dell'anno, verrà seguito e consigliato da un regista di fama messo a disposizione da Repubblica. Il risultato di questa seconda fatica verrà trasmesso nel 2014 da "laeffe" sul canale 50 del digitale terrestre oltre, ovviamente, che da Repubblica Tv sul sito di Repubblica.it Il secondo classificato riceverà i 2500 euro del premio speciale "laeffe". Il terzo premio (1.500 euro) sarà intitolato a Userfarm e il quarto (1.000 euro) a Babel. In questa prima fase, sul sito di Reporter, compariranno anche i "videoconsigli" di alcuni tra i piu' noti registi italiani che hanno accettato di approfondire le questioni e le problematiche di cui tener conto nel cimentarsi in un contest come questo. I primi "videoconsigli" sono quelli di Daniele Ciprì, Pappi Corsicato, Renato De Maria e Maurizio Nichetti. Ma altri seguiranno. Argomenti reporter videomaker pappi corsicato daniele ciprì maurizio nichetti renato de maria 
