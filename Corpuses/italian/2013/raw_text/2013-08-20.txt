
Nove euro per una bottiglia d'acqua minerale in una bar di Positano, sulla Costiera Amalfitana: lo scontrino viene postato su Facebook e scoppia la polemica. A lamentarsi del costo ritenuto eccessivo della bottiglia sono due turisti che, dopo essere stati al bar-pasticceria "La Zagara", in via dei Mulini, nel cuore della Perla della Costiera, hanno pubblicato lo scontrino fiscale su Facebook: 12 euro per un misto d'insalata, 8 euro per una granita, nove euro per una bottiglia di acqua minerale, per un totale di 29 euro. A dare spiegazioni del conto presentato ai due clienti è Alessandra Russo, titolare della Zagara, che, interpellata dall'Ansa, sottolinea che i due turisti "si sono seduti sulla terrazza del locale, dove ogni sera c'è il piano bar. Noi - aggiunge - non facciamo pagare la musica, come accade in altri posti, ma chi va in un piano bar sicuramente non consuma acqua minerale. Poi tutti i frequentatori del nostro locale, quando si siedono al tavolino ricevono dai camerieri il menù dove è specificato il costo di ogni singolo prodotto. Quella coppia di clienti - conclude - era quindi ben consapevole di cosa stava consumando e di quanto avrebbe pagato". 
FIRENZE - Festa con regalo in casa Fiorentina. In occasione della presentazione ufficiale della squadra allo stadio 'Artemio Franchi', il patron dei viola Andrea Della Valle ha annunciato il rinnovo del contratto di Vincenzo Montella: "Il mister ha firmato in sede e resterà con noi per parecchi anni. Dobbiamo avere questa carica per tutta la stagione". Come ha precisato il ds Pradè "fino al 2017, segno di una programmazione e di una continuità a lungo termine con ambizioni reciproche". "La firma è stata solo una formalità  -  ha confermato Montella, tra gli applausi di oltre ventimila tifosi che hanno riempito la maratona della curva Ferrovia  -  eravamo d'accordo su tutto, ora concentriamoci sulla nuova stagione, faremo il possibile per fare bene". STOCCATA AL MILAN - Dopo aver comunicato la notizia del prolungamento di Montella, Andrea Della Valle non ha risparmiato una frase al veleno verso il Milan, impegnato contemporaneamente a Eindhoven a giocarsi l'ingresso in Champions League contro il Psv: "Quella partita avremmo dovuto giocarla noi  -  ha detto il patron, riferendosi a come i rossoneri abbiano conquistato il terzo posto nell'ultima giornata dello scorso campionato -, ma siamo contenti anche di giocare contro il Grassoppher. Faremo di tutto per lottare per quel traguardo, l'Europa e la Champions è un sogno che piace a tutti". Della Valle ha anche saltato insieme alla gente durante il coro 'Chi non salta, rossonero è'. FISCHI PER LJAJIC - Tra i giocatori, molto acclamato il colpo di mercato Mario Gomez, oltre che Giuseppe Rossi e Borja Valero. Unica nota stonata della serata i fischi (non di tutti i tifosi) riservati ad Adem Ljajic, che non ha ancora deciso se rinnovare il contratto in scadenza nel 2014 e corteggiato proprio dal Milan. Argomenti fiorentina serie a andrea della valle vincenzo montella Leggi i commenti I commenti dei lettori 
RAGUSA – Era andato insieme al fratello nel suo podere di campagna per coltivare il terreno di sua proprietà. Un improvviso temporale che si è abbattuto nella frazione di San Giacomo (Ragusa) non ha dato il tempo a Francesco Cappello, 53 anni, da pochi mesi in pensione, di trovare riparo nella casa colonica. Un fulmine lo ha colpito in pieno, uccidendolo sul colpo. Si è invece salvato il fratello Salvatore, 57 anni, sbalzato lontano di un paio di metri dal posto in cui la scarica elettrica ha colpito invece Francesco. Appena rialzatosi ha notato che il fratello non dava segni di vita ed ha tentato di rianimarlo ma senza fortuna. E’ accorso anche un vicino il quale ha chiamato il 118 ma quando l'ambulanza è arrivata sul posto ormai era troppo tardi: il medico, infatti, nulla ha potuto fare che constatare il decesso dello sfortunato pensionato. Pare che a salvare Salvatore Cappello sia stato il fatto che l’uomo non portasse la fede e l’orologio che invece hanno fatto da catalizzatore per la scarica elettrica risultata invece fatale per il fratello. Sul posto la pattuglia dell’aliquota radiomobile di Ragusa e poco dopo quella della stazione di Ragusa Ibla, competente per territorio. I militari, svolto il sopralluogo ed effettuato i rilievi, sentito il magistrato, hanno consegnato la salma alla famiglia. 
CASTEL DEL PIANO - Mano pesante del giudice sportivo dei dilettanti, l'avvocato Marco Brusco, che squalificato l'attaccante del Castel del Piano (squadra che milita in eccellenza) Alex Gibbs fino al 15 Novembre per aver colpito, lo scorso 10 agosto durante l'amichevole contro il Perugia, con una testata Gianluca Comotto, che era stato trasportato in ospedale, riportando la frattura del setto nasale. Il provvedimento è stato pubblicato sul sito della Federcalcio. In occasione dell'amichevole entrambi i giocatori vennero espulsi. Per questo l'avvocato Brusco ha trasmesso al giudice di prima divisione di Lega Pro gli atti relativi alla condotta di Comotto che  -  si legge nel provvedimento  -  "spingeva con le mani sul viso un giocatore avversario a gioco fermo", lo stesso attaccante del Castel del Piano. L'avvocato Brusco ha quindi rilevato che Gibbs "in reazione a tale gesto colpiva volontariamente e con forza con una testata a naso Comotto". "La condotta tenuta da Gibbs, a parere di questo giudice, appare quanto mai grave  -  sostiene Brusco  -  in quanto alla violenza del colpo si accompagnava la gratuità dello stesso. In un contesto di particolare agonismo e nelle prime fasi di gioco (l'episodio si è verificato al terzo minuto del primo tempo  -  ndr)". Argomenti calcio e violenza perugia calcio gianluca comotto Leggi i commenti I commenti dei lettori 
EINDHOVEN  - Il Faraone si è risvegliato. Un gol di El Shaarawy, a segno dopo 6 mesi di digiuno, carica il Milan che strappa ad Eindoven un prezioso 1-1 nell'andata dello spareggio contro il PSV e vede più vicino l'ingresso alla Champions. Un risultato prezioso soprattutto in considerazione della maggior freschezza atletica dell'avversario che, soprattutto nel primo tempo, ha messo alle corde i rossoneri andando al riposo immeritatamente sotto dopo aver chiuso con un bilancio di 14 tiri a 3 in porta. MILAN, PRESTAZIONE DI PERSONALITA'  - La fortuna, paradossalmente, ha ripagato la squadra di Cocu proprio nel momento in cui il Milan sembrava averle preso le contromisure, in avvio di ripresa. Ma quel che è più piaciuto è stato, comunque, l'atteggiamento dei rossoneri che, dopo aver incassato il pari, hanno mostrato personalità, sfiorando nel finale anche la vittoria. IL SIGILLO DEL FARAONE  - Come previsto da Allegri, il Milan in avvio ha sofferto le veloci incursioni degli avanti biancorossi. Si è salvato sulle conclusioni di Maher e Wijnaldum ma alla prima buona verticalizzazione ha colpito di rimessa: Boateng al 15' ha lanciato sulla destra Abate che ha subito centrato per El Shaarawy, bravo a farsi trovare solo in area e ad insaccare di testa. TRAVERSE DI BALOTELLI E MAHER  - Il Milan ha immediatamente sfiorato il raddoppio con un destro a giro di Balotelli, alzato sulla traversa da Zoet, ma poi ha dovuto subire la reazione del PSV che, approfittando della condizione non ottimale di de Jong, ha sfondato centralmente, mancando per tre volte con Maher, che ha colpito anche una traversa, il possibile pareggio. PSV, UN PARI CASUALE  - Capita l'antifona, Allegri è corso ai ripari nel secondo tempo accorciando le distanze tra de Jong e i compagni di reparto e arretrando il raggio d'azione di Boateng ed El Shaarawy. Il risultato è stato che il PSV ha faticato a rendersi pericoloso come nella prima frazione. E non a caso ha avuto bisogno di un fortunoso episodio per pareggiare. Bruma al 60' si è inventato un tiro da 40 mt che Abbiati non ha trattenuto consentendo a Matavz di ribadire in rete di testa. POLI SFIORA IL GOL ALL'ESORDIO  - Il Milan non è spaventato e, approfittando dei maggiori spazi, ha cercato di riportarsi avanti. Ci ha provato per due volte con Balotelli (destro a giro a lato e colpo di testa sugli sviluppi di un angolo alto di poco) e poi, nel finale, col subentrato Poli che si è visto negare da Zoet il gol all'esordio con la maglia rossonera. Bene così, dunque. Ma al ritorno, tra una settimana a Milano, sarà vietato distrarsi. PSV EINDHOVEN-MILAN 1-1 (0-1) PSV (4-3-3): Zoet; Brenet, Bruma, Rekik, Willems; Wijnaldum, Schaars (44′ st Hiljemark), Maher; Park Ji-Sung (23′ st Jozefzoon), Matavz (31′ st Locadia), Depay. (1 Tyton, 2 Jorgensen, 13 Arias, 7 Toivonen). All.: Cocu. Milan (4-3-3) : Abbiati; Abate, Zapata, Mexes, Emanuelson; Muntari, De Jong (33′ st Poli), Montolivo; Boateng (39′ st Niang), Balotelli, El Shaarawy. (1 Amelia, 21 Constant, 81 Zaccardo, 23 Nocerino, 37 Petagna). All.: Allegri. Arbitro: Cakir. Reti : nel pt 15′ El Shaarawy; nel st 15′ Matavz Recupero : 1′ e 3′. Angoli : 9-5. Ammoniti : Boateng, Maher, Muntari, Balotelli per gioco scorretto. Argomenti milan ac champions league psv stephan el shaarawy Leggi i commenti I commenti dei lettori 
QUATTRO dipendenti imbavagliati, in balìa, anche se per poco tempo di una banda di rapinatori. A salvarli, le volanti della polizia: gli agenti sono arrivati quando i malviventi si trovavano ancora all'interno del punto vendita Trony, all'angolo tra i corsi Telesio e Francia. Quando gli agenti hanno fatto irruzione stavano svuotando le casse. I tre rapinatori, tutti italiani e tutti giovanissimi, sono stati subito arrestati. Il colpo era studiato nei minimi dettagli. Insieme hanno fatto irruzione nello store all'ora di chiusura, intorno alle 20: in quel momento, all'interno del negozio, c'erano quattro persone, tutti dipendenti, che stavano sistemando la merce negli scaffali e chiudendo la cassa. Hanno agito armati. In due avevano una pistola vera. Le hanno puntate contro il personale e subito dopo li hanno legati e imbavagliati. Qualcuno ha riportato delle lievi contusioni. Nessuno però si è fatto male seriamente. Un testimone, che ha assistito alla scena attraverso una vetrina, è riuscito ad avvisare tempestivamente la polizia. Gli agenti sono arrivati in pochi minuti, quando ancora i rapinatori erano dentro il negozio che stavano svuotando e le casse e facendo razzia negli scaffali. I poliziotti hanno aspettato il momento propizio per intervenire poi hanno fatto irruzione disarmando i tre e immobilizzandoli. Subito dopo sono stati liberati i dipendenti. Per la banda sono invece scattate le manette. I tre banditi sono stati trasferiti al comando di corso Tirreno per essere identificati. Più tardi sono stato trasferiti nel carcere delle Vallette. Argomenti rapina sequestro di persona 
EINDHOVEN  - "Peccato, potevamo ipotecare la qualificazione". Massimiliano Allegri torna a milano con un pizzico di rammarico dopo la gara d'andata con il PSV. "Abbiamo giocato una buona partita. Dopo un avvio sofferto siamo venuti fuori e abbiamo avuto diverse occasioni per raddoppiare. Prima sullo 0-1 e poi dopo aver subito il pari, tra l'altro arrivato nel nostro momento migliore". ABBIAMO SOFFERTO SOLO NEL PRIMO TEMPO  - Il tecnico rossonero ammette però di aver visto un Milan in difficoltà nel primo tempo: "Abbiamo sofferto in avvio anche perché si è vista la differenza di freschezza atletica. Abbiamo concesso qualche tiro da fuori di troppo e abbiamo commesso un paio di errori che ci potevano costare cari. Poi però abbiamo preso bene le misure e gestito meglio la palla. E' mancato solo il secondo gol". BALOTELLI EVITI CERTI ATTEGGIAMENTI  - Allegri usa ancora il bastone e la carota con Balotelli. Lo applaude per la buona prestazione ma lo riprende per il suo comportamento in campo: "E' migliorato molto, ma gli arbitri vanno lasciati stare perché alla lunga questi cartellini gialli pesano, arrivano le squalifiche, quindi certi atteggiamenti deve evitarli". LA REPLICA A DELLA VALLE  - Il tecnico rossonero chiude rispondendo a Della Valle che ha dichiarato che stasera a Eindhoven doveva esserci la Fiorentina. "La classifica parla chiaro e dice che noi siamo arrivati due punti avanti a loro. Questo non toglie il bellissimo campionato che hanno disputato, sono sicuro che quest'anno faranno altrettanto". IL RAMMARICO DI EL SHAARAWY  - Stefan El Shaarawy si gode il ritorno al gol ("Sono molto contento anche perché è  il primo di testa") ma non nasconde di avere un pizzico di amarezza: "Dopo il gol abbiamo avuto altre due-tre occasioni per passare in vantaggio: un po' di rammarico c'è per non aver chiuso prima la partita. Comunque è un punto importante, abbiamo fatto una buona partita. Dobbiamo acquisire la migliore condizione, ma abbiamo giocato con buon intensità". MONTOLIVO: "CI VOLEVA PIU' CINISMO" - "Diciamo che ci aspettavamo un Psv così, abbiamo sofferto molto la loro brillantezza ma nel secondo tempo abbiamo fatto qualcosa di meglio. Dispiace perchè eravamo passati in vantaggio e dovevamo essere più cinici per chiudere la partita", è iol commento di capitan Montolivo. "Rispetto all'anno scorso partiamo più avanti perchè questa è una squadra che si conosce già, conosciamo l'allenatore. Ora dobbiamo migliorare la condizione fisica per essere più brillanti". Quindi un commento su Balotelli: "Balotelli come Ibra? Speriamo. Da quando è arrivato a gennaio ha avuto una continuità incredibile, per noi è troppo importante". Argomenti champions league milan ac massimiliano allegri stephan el shaarawy riccardo montolivo Leggi i commenti I commenti dei lettori 
