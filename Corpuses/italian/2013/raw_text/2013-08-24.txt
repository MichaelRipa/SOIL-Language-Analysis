CAPODISTRIA  - Cede alla Slovenia (92-84 il finale) ma la Nazionale italiana di pallacanestro manda segnali di crescita in vista degli imminenti Europei, in programma proprio in Slovenia.  Gli azzurri partono col piede giusto, subiscono per due volte le devastanti rimonte avversarie e per due volte sono capaci di rimettersi in carreggiata per chiudere in crescendo. Non arriva la vittoria, ma è di livello la prestazione della squadra di Pianigiani, costretta a rinunciare a Rosselli per una contrattura muscolare, nuovamente a Datome e con Cinciarini a mezzo servizio. Contro un avversario di primissimo livello arrivano ancora una volta spunti positivi, come i 30 rimbalzi catturati (stesso dato per gli avversari) e la capacità di reazione nei momenti peggiori del match. PRIMO QUARTO AZZURRO, POI BREAK SLOVENO  - In avvio l'Italia parte meglio di quanto fatto contro il Montenegro come intensità. Sotto le plance la Slovenia piazza subito i chili e i centimetri di Vidmar e Cusin è costretto agli straordinari. La difesa nel complesso regge e in avanti gli azzurri sono più che ispirati nonostante la pressione avversaria. Le percentuali sono ottime e l'approccio è quello giusto. Si lotta su ogni pallone e il 72.7% da due dei ragazzi di Pianigiani costringe gli sloveni a rincorrere per tutta la frazione (23-19 per Belinelli e compagni). Nel secondo quarto il canestro di Gigli vale il massimo vantaggio azzurro (25-19), ma l'artiglieria pesante slovena risponde con un break di 17-4 (36-27 a metà frazione). L'asse Diener-Gentile spezza la serie dei padroni di casa ma il momento rimane complicato per l'Italia, che prova comunque a rimanere unita nonostante le tante imprecisioni dalla lunetta. La tripla di Beli arriva sulla sirena dell'intervallo e arresta l'onda verde della Slovenia, che chiude il primo tempo avanti 51-36. UN'ITALIA CHE LOTTA CON CUORE E CARATTERE  - Troppo brutta per essere vera, l'Italia torna in campo con tutt'altra faccia e in tre minuti piazza un 10-4 che scrive il -9 (55-46) e soprattutto fa capire agli sloveni che non sarà un passeggiata. Più strette le maglie in difesa mentre in avanti Diener dispensa perle per i compagni: Aradori, Mancinelli e Belinelli ringraziano e capitalizzano. Il pubblico della Bonifika Arena comincia a fischiare perché allo scoccare del 26′ il gioco da tre di Cusin scrive il clamoroso -2 (57-55). Da questo punto in poi la Slovenia manda a bersaglio una serie incredibile di triple, che scavano nuovamente un solco tra le due formazioni (4/8 nel quarto), con i locali avanti 74-60 all'ultima mini sirena. Ma non manca il carattere a questo gruppo, che affronta gli ultimi 10 minuti con una grinta e un cuore che vanno oltre gli infortuni, gli acciacchi, il pubblico e l'arbitraggio casalingo. Trascinata da Gentile e Aradori, la squadra di Pianigiani accorcia fino al -8 (83-75 al 36′) ma Bostjan Nachbar stasera è davvero di un altro pianeta. Non mollano gli azzurri, e un canestro da fantascienza di Belinelli a 35 secondi dalla fine vale il -5 (89-84) ma le due palle perse successive impediscono all'Italia di accorciare ulteriormente: è 92-84 Slovenia. PIANIGIANI: "LA NOSTRA MIGLIOR PARTITA FINORA"  - "Credo che oggi sia stata la partita migliore di questa estate per noi  -  commenta il ct Simone Pianigiani  -  . Un segnale positivo per noi contro una squadra che arriva all'Europeo in casa con grande qualità di gioco. Abbiamo avuto un eccellente approccio alla gara, ma poi nel secondo quarto siamo andati sotto grazie anche alla qualità di giocatori come Nachbar. Potevamo mollare, ma i ragazzi hanno combattuto su ogni pallone con la voglia di superare le difficoltà e questo mi rende davvero orgoglioso. Stiamo bene e nonostante anche oggi avessimo dovuto rinunciare a giocatori per noi importanti ce la siamo giocata alla pari". Domenica la Nazionale italiaa si trasferirà ad Atene, dove parteciperà al Torneo dell'Acropoli dal 27 al 29 agosto con Grecia, Lituania e Bosnia Erzegovina. SLOVENIA-ITALIA 92-84 (19-23, 51-36, 74-60) SLOVENIA: Slokar 8 (3/3), Lakovic 5 (0/2, 1/2), Joksimovic (0/1), Muric 13 (2/3, 3/5), Blazic 3 (1/3), Nachbar 19 (2/4, 4/7), Dragic G. 19 (5/10, 2/4), Lorbek 5 (1/3, 1/3), Vidmar 12 (5/6), Morina, Balazic 8 (2/2, 1/3), Dragic Z (0/1 da tre). All: Maljkovic. ITALIA: Cavaliero (0/1 da tre), Mancinelli 12 (2/3, 1/3), Poeta ne, Melli 2 (1/2, 0/1), Vitali (0/1), Cusin 12 (5/5), Diener 4 (2/4, 0/3), Gigli 3 (1/1), Cinciarini (0/1), Belinelli 18 (4/6, 2/5), Gentile 17 (5/7, 1/5), Aradori 16 (1/5, 4/4). All: Pianigiani. ARBITRI : Lovsin (Slo), Krejic (Slo), Rener (Slo). NOTE -  Tiri da due Ita 21/35, Slo 21/37; tiri da tre Ita 8/22, Slo 12/25; tiri liberi Ita 18/24, Slo 14/20. Rimbalzi: Ita 30 (6 Cusin), Slo 30 (6 Blazic). Assist Ita 15 (7 Diener), Slo 22 (5 Joksimovic). Usciti 5 falli: Joksimovic (Slo). Argomenti basket basket europei 2013 italbasket Leggi i commenti I commenti dei lettori 
Il campionato non è nemmeno cominciato e la Juve ha già tre punti di vantaggio sul Milan. Merito di Tevez, formidabile nel confermarsi subito protagonista anche nel nostro campionato, e merito di Pogba che avrebbe potuto tranquillamente cercare la battuta in porta ed invece ha preferito servire il compagno. Ecco, in quell'azione c'è tutta la Juve: compatta, concentrata, capace sempre di giocare da squadra, pur avendo solisti straordinari. Quattro tocchi di prima e gol, come sanno fare soltanto quelli che hanno idee oltre che piedi. E' questa la Juve, che non sbaglia un colpo e ha ricominciato la stagione esattamente dal punto in cui l'aveva salutata. Con la stessa voglia di vincere. Fa impressione che la Juve abbia già le gambe rodate e sia capace di tenere sotto pressione la Samp, una squadra che - come tutte le squadre di Delio Rossi - è già pronta anche a fine agosto. Non è pronto invece il Milan, che ha bucato clamorosamente il debutto a Verona. Ed è stato colpevole l'atteggiamento dei rossoneri che pensavano di aver risolto la pratica dopo pochi minuti con Poli. Il Milan si è fermato, ha cominciato a piacersi e compiacersi, finendo  per consentire a Luca Toni di tornare, meritatamente, protagonista. E costringendo Allegri a provarle tutte. Esattamente il contrario di quello di che si può permettere Conte. Pensate che la Juve ha in difesa uno come Ogbonna, che sarebbe titolarissimo in tutte le altre squadre italiane. Pensate che a centrocampo, tra un mese, ci sarà l'imbarazzo di dover scegliere tra Marchisio e Pogba. Voi ve la sentireste di lasciare uno di questi in panchina? Pensate che in attacco, almeno per ora, non c'è spazio per Llorente, che ha fisico e piedi per essere un giocatore importante. Pensate che non rientrano nei piani tecnici giocatori come Matri o Quagliarella, che sarebbero un'ottima coppia per tutti quelli che sperano in un posto Champions. Già, la Champions. Uno dei grandi obiettivi di questa Juve. Non c'è dubbio che qualcuno - il Barca, il Bayern, il Real - abbia qualcosa in più. Ma subito dopo, subito dietro, c'è anche la Juve. La Juve di Conte. E immediatamente anche la Juve di Tevez. Uno che sembra bianconero da una vita. Argomenti tackle 
Argomenti inter walter mazzarri Leggi i commenti I commenti dei lettori 
GENOVA  - Comincia nel migliore dei modi la caccia della Juventus al terzo titolo consecutivo: i bianconeri espugnano la Genova blucerchiata, nella quale non riuscivano ad imporsi dal 2006. Allora, a stendere la Sampdoria fu Pavel Nedved. Oggi tocca a Carlitos Tevez firmare il gol decisivo, il primo dell'Apache in Serie A. La vittoria dei bianconeri pesa ancora di più perché arriva al termine di una partita comunque sofferta, nella quale la squadra di Delio Rossi mostra grande organizzazione di gioco e spirito di sacrificio, pur senza dare gran lavoro a Gigi Buffon. VIDEO: GUARDA LA SINTESI DI SAMP-JUVE DA COSTA SI FA NOTARE  - 3-5-2 speculari per i due tecnici, che non regalano grosse sorprese: Conte conferma l'undici opposto alla Lazio in Supercoppa (salvo Vidal al posto dell'infortunato Marchisio), Rossi punta sulla coppia offensiva Eder-Gabbiadini. Quest'ultimo, in particolare, costringe spesso al fallo Chiellini, bravo a non lasciare mai entrare in area l'attaccante avversario. Il pallino del gioco resta, per gran parte del match, in mano ai bianconeri, che faticano a trovare spazi. Quando la Juve conclude a rete, trova un Da Costa molto concentrato, voglioso di dimostrare alla propria dirigenza di poter essere titolare per tutta la stagione. Nel primo tempo, il portiere sudamericano si fa notare in più circostanze, soprattutto sulle conclusioni di Pirlo e Tevez e sul colpo di testa sottomisura di Asamoah. TEVEZ NON FALLISCE  - Non cambia il copione nella ripresa, con la Juve che si porta in massa nella metà campo avversaria e la Samp che prova a rintuzzare gli attacchi e partire in contropiede. Il jolly, al 13', lo pesca Vidal: il cileno premia l'inserimento di Pogba sul fronte sinistro dell'attacco bianconero, il francese appoggia in mezzo per Tevez che, in corsa, scarica il pallone alle spalle di Da Costa. I blucerchiati rispondono poco dopo con Costa, che devia a rete la punizione di Eder dalla destra, ma è in fuorigioco e il gol viene annullato. Gli uomini di Rossi hanno un altro paio di fiammate (Obiang, con un gran tiro da fuori, va vicino al pari) ma la Juve resta concentrata fino alla fine; la Samp, d'altro canto, va man mano spegnendosi, fino all'espulsione del subentrato Castellini che chiude definitivamente i giochi. SAMPDORIA-JUVENTUS 0-1 (0-0) Sampdoria (3-5-2): Da Costa 6.5, Gastaldello 6 (27′ st Mustafi sv), Palombo 6, Costa 5.5, De Silvestri 6.5, Eramo 5.5 (27′ st Soriano sv), Krstcic 5.5, Obiang 6.5, Berardi 5 (37′ st Castellini 4), Eder 6, Gabbiadini 6 (92 Tozzo, 44 Fornasier, 4 Salamon, 79 Gavazzi, 33 Gentsoglu, 6 Rodriguez, 15 Wszolek, 9 Pozzi, 12 Sansone). All.: D. Rossi Juventus (3-5-2): Buffon 6, Barzagli 6, Bonucci 6.5, Chiellini 5.5, Lichtsteiner 6.5, Vidal 6, Pirlo 6.5, Pogba 6.5, Asamoah 6.5, Tevez 7 (44′ st Llorente sv), Vucinic 5.5 (44′ st Giovinco sv). (30 Storari, 4 Caceres, 5 Ogbonna, 11 De Ceglie, 13 Peluso, 17 Marrone, 20 Padoin, 33 Isla, 27 Quagliarella, 32 Matri). All.: Conte Arbitro : Banti di Livorno Rete : nel st 13′ Tevez Angoli : 10 a 4 per la Juve Recupero : 1′ e 3′ Espulso : Castellini al 44′ st per fallo su Lichtsteiner Ammoniti : Eramo, Gastaldello, Vidal, Vucinic e Lichtsteiner per gioco falloso Spettatori : 29277 per un incasso di 282.565 mila euro Argomenti sampdoria serie a juventus fc Leggi i commenti I commenti dei lettori 
SAN FRANCISCO – Si fa sempre più dura per Luna Rossa.  Emirates team New Zealand ha vinto infatti la settima regata valida per la finale della Louis Vuitton Cup, contro l’imbarcazione italiana, portando la serie sul 6-1 a proprio favore. I ‘kiwi’ adesso si trovano dunque a un solo punto dal successo, che permetterebbe loro di sfidare Bmw Oracle, ‘defender’ della 34/a America’s cup di vela. PER NEW ZEALAND 6° SUCCESSO SU LUNA ROSSA, NE MANCA SOLO UNO – Per i neozelandesi, che sono guidati dal timoniere Dean Barker, potrebbe trattarsi del terzo successo nel trofeo messo in palio fra gli sfidanti, dopo quelli conquistati nel 1995 con Black Magic e nel 2007, a Valencia, sempre contro Luna Rossa di Patrizio Bertelli. Stasera l’equipaggio ‘kiwi’ ha completato il percorso sul campo di regata nella baia di San Francisco in 23’37″, raggiungendo una velocità di 47,18 nodi (87,3 km/h) e migliorando di quasi tre nodi il precedente primato che gli apparteneva. Luna Rossa è giunta sulla linea d’arrivo con un distacco di 1’58″. POSTICIPATA A DOMENICA L’OTTAVA REGATA – Diversamente da quanto previsto e’ stata posticipata a domenica l’ottava regata, forse decisiva per la vittoria della Louis Vuitton Cup da parte dei neozelandesi. Argomenti america's cup luna rossa new zealand Leggi i commenti I commenti dei lettori 
ROMA - Tutto secondo pronostico sul ring di Schwerin, in Germania, dove l'idolo di casa Juergen Braehmer ha conservato il titolo europeo dei mediomassimi battendo con un verdetto unanime ai punti il campione d'Italia Stefano Abatangelo. Un incontro che ha mostrato tutto il divario esistente tra la boxe di un certo livello e quella italiana che, ferma restando la provvidenziale presenza di 3-4 elementi molto importanti, fa complessivamente fatica quando varca i confini. E' bastato un Braehmer a mezzo servizio, apparso appannato dal punto di vista atletico nelle ultime riprese e non concentrato al massimo, per avere la meglio sul piemontese di origine campana che comunque, a conti fatti merita i complimenti per aver finito il match senza particolari danni. Dai complimenti ai rimproveri. Nella sfida più importante della carriera, non si possono concedere in maniera passiva i primi cinque round, combattuti con evidente timore reverenziale. E' stata in quella fase di match che Braehmer, al cui angolo tra l'altro c'era Giulio Spagnoli (in Italia sta facendo bene come organizzatore) ha messo in cassaforte il verdetto. Nulla di particolare: la maggiore altezza, e conseguente allungo, sfruttati al meglio dal tedesco, unite ed una maggiore determinazione frutto dell'abitudine a match - è stato anche campione mondiale - di altro spessore rispetto a quelli sostenuti dall'italiano. Abatangelo è venuto fuori quando non aveva più nulla da perdere, resosi forse in ritardo di avere di fronte un avversario non al meglio. Dalla storia più da boxe americana che europea, Braehmer sente il peso del ring, ma anche di una vita travagliata che ha conosciuto anche il carcere per rapina a mano armata e per avere investito una donna guidando senza patente. Ciò comunque non gli ha impedito di portare a temine la sua missione: 11 punti di margine per due giudici (troppi) 4 per un altro (pochi). E così nella categoria dei mediomassimi (una di quelle classiche) l'Italia resta senza titolo continentale dagli anni settanta. L'ultimo a detenere la corona europea fu Aldo Traversaro. Altri tempi, altri pugili. Argomenti pugilato Leggi i commenti I commenti dei lettori 
Notte da streghe e da lupi, notte che lascia il popolo doriano colmo di speranza. Il diluvio universale che si è abbattuto sul Ferraris non ha portato miracoli, non ha potuto infrangere la legge del calcio. Tra una squadra fortissima, la Juventus, e una piena di buona volontà, la Sampdoria, ha vinto la prima. Ma lo striminzito 0-1 di Marassi per i favolosi undici di Conte non è stato per niente una passeggiata. Palombo e compagni hanno giocato esattamente come voleva la Sud, sputando l'anima e concedendo il meno possibile. Così dopo la sconfitta si sono presi gli applausi della gradinata. I tifosi sognavano il tris dopo il doppio successo sui campioni dello scorso campionato, si sono accontentati di un esordio stagionale intriso d'orgoglio. Rossi ha sorpreso tutti buttando dentro Berardi sulla sinistra, il resto come previsto con fiducia a Eramo. Che dopo una decina di minuti di totale smarrimento (passare dalla serie B ai campioni d'Italia è come buttarsi nell'oceano dopo aver fatto un bagnetto in piscina) ha fatto più scivolate che passaggi. Tanto che l'arbitro Banti lo ha ammonito al ventesimo fallo, per altro uno dei più insignificanti. Lo hanno aiutato i compagni di reparto Krsticic e Obiang, per nulla intimoriti dagli spaventosi Vidal e Pogba. Dopo la partita dell'ex Crotone trovare un interno di centrocampo parrebbe cosa saggia. LE FOTO Stesso discorso per l'esterno mancino: Berardi (sostituito da Castellini, poi espulso, a otto minuti dal novantesimo) non ha proprio sfigurato, ma non ha certo impressionato. Quanto a Da Costa, nel primo tempo ha salvato due volte la porta e nulla poteva sul gol juventino. Ma l'ombra di Viviano, portiere che in serie A è sempre stato protagonista, continua ad aleggiare e la prossima settimana potrebbe succedere qualcosa. Nessun dubbio su Gabbiadini, che ancora una volta ha stupito. Suo l'unico grosso pericolo che la Samp è riuscita a creare dalle parti di Buffon nel primo tempo, tunnel a Chiellini e fallo del difensore proprio al limite dell'area. Il pubblico voleva il rigore, non sarebbe stato giusto. Poi il solito lavoro a tutto campo, una mano ai mediani e lotte con i giganti bianconeri. Abbastanza bene la difesa, pur con qualche amnesia, ma il prato fradicio di Marassi non poteva aiutare. Il mister in settimana lavorerà sul piazzamento della retroguardia, incantata nell'azione del gol di Tevez. Ma quando i tuoi avversari vanno a cento all'ora e sanno sempre cosa fare con il pallone tra i piedi, non si può far altro che essere perfetti. Roba disumana insomma. Nemmeno si può dire che i blucerchiati, una volta sotto, non ci abbiano provato: peccato per il gol annullato a Costa (fuorigioco millimetrico, ma fuorigioco), peccato per il missile di Obiang fuori di un soffio, peccato per una mischietta in area juventina senza fortuna, peccato per un rimpallo su un sinistro di Gabbiadini finito a lato. Al tecnico romagnolo comunque la sua squadra non è dispiaciuta, i primi due cambi al 27' del secondo tempo (Soriano per Eramo e Mustafi per un claudicante Gastaldello) quando le forze hanno cominciato ad abbandonare i blucerchiati. La Sampdoria in parole povere ha messo dentro tutto quello che aveva, si poteva soltanto dare il centodieci per cento e così è stato. Ora restano otto giorni per "amalgamare la rosa", come ha detto Delio Rossi. Il match di ieri sera ha dimostrato che la Samp, se mette sul campo tutto quello che, può salvarsi. La vittoria dell'Hellas Verona contro il Milan (che è almeno un gradino sotto la Juve) serve però come promemoria: il cammino sarà tortuoso, e la concorrenza agguerrita. Argomenti sampdoria rossi gabbiadini juventus fc 
Argomenti parma calcio roberto donadoni Leggi i commenti I commenti dei lettori 
Argomenti ss lazio vladimir petkovic Leggi i commenti I commenti dei lettori 
GENOVA  - Nella serata di Marassi, che dà alla Juventus i primi 3 punti del campionato 2013/14, tutti i titoli sono per Carlitos Tevez, decisivo per stendere la Sampdoria. Antonio Conte, nel post-gara del Ferraris, non può che elogiare l'Apache, approfittandone per esaltare anche gli altri nuovi arrivi: "Più passa il tempo e più Carlos, ma anche Fernando Llorente e Angelo Ogbonna si integreranno sempre di più nella nostra idea di gioco  -  ha detto il tecnico della Juventus  -  Si stanno sforzando tutti. Non è facile, però stiamo parlando di un campione come Carlos che dà anche un contributo caratteriale, partecipa in modo assatanato. È veramente encomiabile. Ne avevo sentite tante su di lui, ma ho scoperto un campione sotto tutti i punti di vista. Sono contento di tutti i nuovi acquisti". GUARDA LA SINTESI DI SAMP-JUVENTUS "TEVEZ AIUTA LA SQUADRA"  - Al di là del gol di Tevez, Conte si mostra soddisfatto anche del contributo dato dall'Apache alla manovra: "A me non interessano i gol  -  ha aggiunto l'allenatore bianconero  -  Se l'attaccante non partecipa alla fase offensiva, per me è un attaccante che non mi soddisfa. Tevez sta dando un contributo così come lo dà Vucinic e come l'hanno dato in passato Matri, Quagliarella e Giovinco e come lo darà Llorente". "DI MERCATO NON PARLO"  - "Penso che sia il terzo anno che la Juventus spende nella maniera giusta  -  ha spiegato Conte  -  Nei primi due anni, si doveva intervenire a livello di quantità. Quest'anno bisogna ancora stringere un po' i tempi però, muovendoci in anticipo, riusciamo a fare operazioni a costo zero. In questo momento di crisi, avere delle idee può essere importante e farti finire davanti agli altri. Trattative in corso? Parlatene con il direttore (Marotta, ndr). Io non parlo". "POGBA RESTI UMILE, BRAVI I DIFENSORI"  - Tornando alla prova della squadra, Conte ha parole al miele anche per i suoi difensori e per Pogba, protagonista a Marassi dopo esserlo stato all'Olimpico sei giorni fa: "Lavoriamo tanto sul possesso palla, sulla costruzione del gioco  -  ricorda il tecnico  -  Barzagli e Chiellini hanno fatto dei progressi incredibili. Ma non mi dimenticherei di Bonucci, di Caceres e di Ogbonna che è appena arrivato. A me non piacciono i difensori che distruggono, preferisco quelli che costruiscono. Pogba? Anche lui è cresciuto tanto, è molto diverso rispetto ad un anno fa, dal punto di vista tattico come da quello fisico. Più volte ha detto che vuole diventare il centrocampista più forte al Mondo. A me fa piacere perché ha delle grandi qualità, è il prototipo del giocatore moderno, però deve sempre stare con i piedi per terra. È un ragazzo molto umile che ascolta i miei consigli e quelli dei compagni". TEVEZ: "UNA NOTTE PERFETTA" - "E' una notte perfetta, è stata una vittoria importante su un campo difficile anche se dobbiamo migliorare". Carlos Tevez non nasconde la gioia per la rete che ha garantito il successo all'esordio. In tribuna al Ferrari c'era anche Roberto Mancini, che ha allenato Tevez quando era in panchina al City. "Non lo sapevo che c'era - dice il neo giocatore bianconero - ma sarà stato contento" CHIELLINI: "BRAVI A CONCEDERE POCO"  - Anche Giorgio Chiellini si unisce al coro di elogi per Tevez ma, in generale, esalta la prestazione dell'intero gruppo bianconero:  "Abbiamo ampi margini di miglioramento, le gambe non girano a mille, ma si vede comunque una grande squadra a livello caratteriale e di organizzazione  -  dichiara il centrale della Nazionale  -  Oggi era difficile, contro una squadra temibile, ma siamo stati bravi a concedere poco o niente e creare occasioni e vincere questa gara. Tevez? Abbiamo detto che è un fuoriclasse, anche se ci ha sorpreso di più nel quotidiano, per come si approccia al lavoro e come riesce a trascinare la squadra senza parole, con i fatti. Ha parlato poco ma ha lavorato come un mulo, adesso comincia a raccogliere i frutti". POGBA: "ORA SONO PIÙ LIBERO DI ESPRIMERMI" - Tra gli assoluti protagonisti c'è anche Pogba, autore dell'assist per il gol-partita di Tevez. Una rete da playstation, una prodezza... premeditata: "E' un'azione che abbiamo studiato in allenamento  -  rivela il francese - : quando ho visto la palla ero già pronto". Dopo aver timbrato il gol che aveva aperto la goleada in Supercoppa, Pogba ha sfoderato un'altra prestazione maiuscola in casa della Sampdoria, dimostrando le sue grandi doti (anche) nel ruolo di rifinitore-suggeritore. A soli 20 anni, il polpo Paul è già uno dei centrocampisti più devastanti e completi del mondo: "Ho acquistato esperienza allenandomi con gente come Pirlo, Chiellini, Buffon, Vidal, Vucinic e, da quest'anno, Tevez e Llorente. Mi sento sempre più libero di esprimermi, e avverto la grande fiducia del mister, dello staff e di tutto l'ambiente che mi circonda. Prima dovevo giocare come Pirlo, ma io posso interpretare tutti i ruoli. Sono contento della posizione che ho in campo, anche se devo continuare a crescere". Avanti così, diventerà un gigante. Argomenti serie a juventus fc antonio conte Leggi i commenti I commenti dei lettori 
