ROMA - Anche il Psg 'paga' il turno di Champios League. I parigini perdono a Sochaux: un 3-2 che di fatto riapre le sorti della Ligue 1, dopo la vittoria del Lione e Bordeaux che riporta l'OL a soli tre punti dalla squadra di Ancelotti. Dopo 12 vittorie nelle ultime 13 partite tra coppe e campionato (ultimo ko l'1 dicembre a Nizza), il Psg si arrende all'83' a Bakambu, che firma il definitivo 3-2 con un tocco ravvicinato dopo una bella azione manovrata. In precedenza la squadra di Ancelotti era passata in vantaggio con Alex, poi il pari di Roudet e il raddoppio di Sio per i padroni di casa, quindi l'illusorio 2-2 di Sakho. RISULTATI 25a GIORNATA VENERDI' Lille            - Rennes                   2-0 SABATO Marsiglia        - Valenciennes             1-0 Bastia           - Nizza                    0-1 Brest            - Ajaccio                  1-1 Lorient          - Evian TG                 2-1 Montpellier      - Nancy                    1-0 Tolosa           - Troyes                   2-2 DOMENICA Bordeaux         - Lione                    0-4 Reims            - Saint-Etienne            1-1 Sochaux          - Paris SG                 3-2 Leggi i commenti I commenti dei lettori 
FIRENZE - Addio Inter. Non tutte le sconfitte sono uguali e infatti quella di Firenze, un tracollo ben più grave del 4-1 finale appena addolcito dal gol all'87' di Cassano e ridotto nelle proporzioni da sei parate di Handanovic nel primo tempo, sancisce che i nerazzurri sono ormai usciti dall'élite del campionato, e devono rassegnarsi a un ruolo di secondo piano: senza Milito non c'è più pericolosità offensiva contro gli avversari di un certo livello, senza Samuel non c'è più alcuna tenuta difensiva, a centrocampo si balla perché il nuovo acquisto Kuzmanovic si rivela per quello che è (un discreto mediano da squadre di non eccelso livello) e i vari Cambiasso e Zanetti prendono imbarcate imbarazzanti quando il ritmo si alza. L'effetto-Stramaccioni, in definitiva, è svanito. La Fiorentina di Montella invece irrompe di nuovo in zona Champions ritrovando il bel calcio del girone d' andata, le magie di Jovetic e la perfetta sincronia dei tempi di gioco, mostrando calcio di qualità entusiasmante. Diego Della Valle tornava in tribuna a Firenze dopo tre anni, e senz' altro ha scelto la serata migliore per farlo; Massimo Moratti non seguiva l'Inter in trasferta da parecchi mesi, e lasciamo a voi le considerazioni di rito. E' un 4-1 impeccabile per quello che si vede in campo, dove c'è una squadra che dà spettacolo e l'altra che assiste alla recita senza poter intervenire. Il primo tempo è tra i più impietosi che si ricordino per l'Inter: i gol di Ljajic e Jovetic in un'area in cui si aggirano busti di marmo e non difensori che mordono gli avversari, le conclusioni ancora di Ljajic e Jovetic, ma anche di Borja Valero e Aquilani respinte in qualche modo da Handanovic, l'assoluta incapacità di rispondere al gioco viola con qualche iniziativa degna di nota, la sconvolgente eclissi di Guarin che a San Siro gioca in un modo e in trasferta invece è sempre un fantasma. Insomma un disastro, che neppure nella ripresa gli interisti riescono ad arginare. Anzi, arrivano altri due gol degli assatanati Jovetic e Ljajic, prima che i viola si quietino con Montella che pensa alle prossime partite dando respiro ai più stanchi. Il 4-1 è persino un bel gol di Cassano da fuori area, ma a nulla serve, e infatti nessuno festeggia. L'Inter non c'è più, e a Firenze è apparso chiaro a tutti. Ora ripartire da capo, ricostruire, ripulire i pensieri. Peccato che Andrea Stramaccioni, l'artefice del gran girone d' andata nerazzurro, sia tra i più appannati e confusi, e anche stasera abbia sbagliato formazione e valutazione dei giocatori che allena tutti i giorni: cosa succede? FIORENTINA-INTER 4-1 (2-0) FIORENTINA (4-3-3): Viviano; Tomovic, Gonzalo, Savic, Pasqual; Aquilani, Pizarro (24'st Sissoko), Borja Valero; Cuadrado (38'st Llama), Jovetic (27'st El Hamdaoui), Ljajic. In panchina: Neto, Roncaglia, Compper, Lupatelli, Larrondo, Migliaccio, Wolski, Toni, Romulo. Allenatore: Montella INTER (4-3-1-2): Handanovic; Zanetti, Ranocchia, Juan Jesus, Nagatomo; Kuzmanovic, Cambiasso, Kovacic (1'st Alvarez); Guarin (13'st Pereira); Cassano, Palacio (31'st Schelotto). In panchina: Belec, Carrizo, Silvestre, Rocchi, Gargano, Benassi, Jonathan, Colombi. Allenatore: Stramaccioni ARBITRO: Rizzoli di Bologna RETI: 13'pt e 20'st Ljajic, 33'pt e 10'st Jovetic, 42'st Cassano. NOTE: serata fredda, terreno in discrete condizioni. Spettatori: 30 mila circa. Ammoniti: Pasqual, Pizarro, Ranocchia, Juan Jesus, Pereira, Savic. Angoli: 7-2 per la Fiorentina. Recupero: 0', 2'. Leggi i commenti I commenti dei lettori 
FIRENZE - Vincenzo Montella è raggiante. La sua Fiorentina ha letteralmente dominato la sfida vinta con l'Inter e ora è rientrata prepotentemente nella corsa per il terzo posto. "L'avversario era notevole e c'è stata continuita'. L'unico rimpianto è stato il gol subito quasi alla fine, ma rispetto all'ultima partita c'è stato un balzo in avanti. Abbiamo giocato per divertirci, questo ci ha dato grinta - dice ancora l'allenatore dei viola -. Ljajic ha fatto un gol bellissimo contro un ottimo portiere, ci sono tante azioni buone da rivedere e ricordare. Come rendimento interno, rispetto a quello esterno, c'è una buona differenza - risponde Montella -, come risultati più che come prestazioni. Dobbiamo quindi migliorare sul rendimento. Il modulo spesso lo fa l'andamento della partita: si diceva che la squadra non stesse bene, invece stiamo molto bene e quando stiamo corti si vede ancora di più la freschezza". JOVETIC RILANCIA I VIOLA - Uomo partita, Stevan Jovetic. "Siamo molto contenti, stasera c'è stata una scossa importante. Nel 2013 finora avevamo fatto male. Ora abbiamo qualcosa in piu'. Ringrazio i tifosi che sono stati con noi questa sera. Godiamoci questa vittoria, ma non dobbiamo accontentarci. Dobbiamo stare sempre lì e anche col Bologna sarà difficilissima. Sono contento, perché ho fatto la punta, un ruolo che a me piace meno. Ho cercato di più la profondità che in genere mi manca, perché mi piace giocare con la palla. Stasera è andata bene con le due doppiette di Adem e me. Noi crediamo al terzo posto - conclude Jovetic -, ci credevamo anche quando giocavamo meno bene e i risultati non arrivavano. Possiamo farcela bisogna, dobbiamo solo avere continuita'". Allo stadio c'era anche Diego Della Valle che mancava al Franchi da molto tempo. "I ragazzi della Fiorentina non si devono mai dimenticare che il calcio è un gioco. Stasera ci hanno fatto divertire contro una grande squadra. Ora avanti cosi', senza ansie. Sono sempre in giro, quando posso vengo - ha detto in merito alla sua presenza allo stadio dopo alcuni anni di assenza -. Stasera mio fratello e mio figlio ci hanno messo poco a convincermi a venire allo stadio visto che ero in Italia. Il gioco di Montella piace a tutti, è stato un divertimento venire. Gli applausi a Cassano per il gol? Perché no, è un grande giocatore. Anche se mi sono piaciuti più i nostri di gol". Leggi i commenti I commenti dei lettori 
Era anche, se non soprattutto, la sua serata. Al Franchi tre anni dopo quel  bellissimo (ma maledetto) ottavo di finale di Champions col Bayern Monaco. Diego  Della Valle non poteva scegliere partita migliore. Mai una Fiorentina così  bella. Spettacolare, vincente. "E' il gioco che piace a noi", commenta lo stesso  Diego. “I ragazzi ci hanno fatto divertire contro una grande squadra. Una  soddisfazione doppia”. Come dargli torto. Del resto a lui piace vincere. “Anche  se non dobbiamo mai dimenticarci che il calcio è un gioco e i ragazzi devono  continuare così. Senza ansie o pressioni, mettendoci passione”. È felice, “il  primo tifoso viola”, e non lo nasconde. “Quando posso vengo - spiega poi  commentando il ritorno allo stadio - mio fratello e mio figlio hanno insistito  ma ci hanno messo un minuto a convincermi. Ne vedremo ancora insieme, promesso". Anche perché se la squadra gioca così è davvero un bel vedere. "Il gioco di  Montella piace a tutti, oggi abbiamo esultato come ai bei tempi". Rispetto al  marzo del 2010 sono cambiate tante cose.  "Ho visto il centro sportivo. Bellissimo, complimenti ad Andrea, a Cognigni,  Mencucci e tutti quelli che ci hanno lavorato e che lo miglioreranno ancora".  Diego Della Valle è così. Non si accontenta mai. Per stasera, però, va bene  così. E ci mancherebbe altro. 
FIRENZE - Andrea Stramaccioni fa mea culpa dopo il pesante 4-1 rimediato dall'Inter a Firenze. Il tecnico non ha nascosto la propria delusione e ha ammesso di aver sbagliato la formazione schierando molti giocatori stanchi dopo la sfida di coppa contro il Cluj. "Ho visto la mia Inter veramente in difficoltà e molto stanca. L'Inter è stata troppo brutta per essere vera, credo che in questo campionato ci possa stare una sconfitta così, ricordo che anche il Milan ha perso a Roma 4-2 e poi si è ripreso. Abbiamo pagato le fatiche di Coppa più di quanto potessi immaginare - sottolinea il tecnico - .  La mia lettura è fin troppo semplice: al di là dei meriti della Fiorentina, abbiamo pagato in maniera superiore a quanto potessi immaginare l'aver disputato le ultime due gare con gli stessi giocatori. Forse ho sbagliato io a fare delle scelte". STANCHI DOPO LA COPPA - Ad una settimana dal derby, Stramaccioni punta l'indice sull'Europa League: "E' la quinta sconfitta che subiamo dopo aver giocato il giovedì sera, e siccome in settimana scenderemo di nuovo in campo, dovremo tenere questo dato in vista del derby. Prima di affrontare il Milan andremo in Romania, poi ci sarà questo derby importantissimo non solo per riconquistare la piazza ma anche per questioni di classifica: i viola ora sono a un punto ed il Milan è sopra, quindi dobbiamo riprenderci. Tutto sta a come si reagisce a queste sconfitte, abbiamo sottovalutato quante energie toglie l'Europa League, una manifestazione che stiamo onorando al massimo". NON E' COLPA DEI SINGOLI - Rispetto all'andata, non c'è stata alcuna 'gabbià su Pizarro: "Eravamo partiti per giocare con Guarin sul cileno, poi è stato costretto ad arretrare il raggio d'azione per aiutare gli interni in difficolta'. E' stato un adeguamento al nostro momento di difficoltà e alla grande partenza della Fiorentina. Gargano? Era nella mia testa, poi l'ho risparmiato per un problemino al polpaccio. Gli altri se la sentivano tutti di giocare, bisogna far tenere tesoro di questo errore di gestione". Il mister romano non se la sente di gettare la croce su qualche singolo come Cassano, autore di uno splendido gol ma quasi inesistente in fase di costruzione: "Non credo che sia il problema di un singolo, con questi otto di base venivamo da due prestazioni positive e parlare di uno che non ha fatto bene è riduttivo". ZANETTI PUNTA AL DERBY - "Non ci sono alibi, bisogna fare i complimenti alla Fiorentina che ha fatto una grandissima partita mentre noi non abbiamo fatto niente di quello che è nelle nostre potenzialità", ammette capitan Zanetti, che guarda già ai prossimi impegni, al ritorno col Cluj in Europa League e soprattutto al derby col Milan, "può essere la partita della svolta" Leggi i commenti I commenti dei lettori 
ROMA - Il Real Madrid non si distrae, e mentre si avvicina il doppio confronto con il Barcellona tra campionato e coppa del Re ed il ritorno di Champions contro il Manchester United, supera nel derby il Rayo Vallecano. Al "Bernabeu" i blancos sbrigano la pratica in 12 minuti con Morata e Sergio Ramos anche se poi il difensore rimedia due gialli tra il 17' e il 18'. Da quel momento Real in dieci ma gli ospiti non riescono a riaprire la gara. Finisce 2-0 per gli uomini di Mourinho, che intanto non perde occasione per parlare sul suo futuro. Intervistato da "Canal Plus", a chi gli chiedeva della possibilità di lavorare in Ligue 1, il tecnico portoghese non ha escluso nulla, anzi: "è una possibilità ma non so quando, non posso dire quando. Ma perchè no?". Mourinho, secondo la stampa francese, sarebbe la prima scelta della proprietà del Paris Saint Germain per sostituire Ancelotti la prossima estate. Il Real comunque resta a 16 punti dal Barcellona capolista, a 4 punti anche dal secondo posto dove resiste l'Atletico, che vince 3-0 a Valladolid: il solito Falcao apre all'11', poi Diego Costa e Cristian Rodriguez chiudono i giochi RISULTATI 24^ GIORNATA VENERDI' Siviglia       - Deportivo La Coruna       3-1 SABATO Getafe         - Celta de Vigo             3-1 Malaga         - Athletic Bilbao           1-0 Granada        - Barcellona                1-2 Osasuna        - Saragozza                 1-0 DOMENICA Real Sociedad  - Levante                   1-1 Valencia       - Maiorca                   2-0 Valladolid     - Atletico Madrid           0-3 Espanyol       - Real Betis                1-0 Real Madrid    - Rayo Vallecano            2-0 Leggi i commenti I commenti dei lettori 
La Fiorentina risorge. Lo fa alla grande, travolgendo l'Inter 4-1 dopo una partita perfetta, la partita dei ritorni. Il ritorno in tribuna di Diego Della Valle (cori per lui e Andrea dalla Fiesole). E il ritorno di Jovetic e Ljajic, autori di due doppiette ciascuno. Ma i gol avrebbero potuto essere molti di più perché i viola hanno dominato dal primo all'ultimo minuto lasciando all'Inter solo un tiro da lontano di Cassano a due minuti dalla fine che ha valso il gol della bandiera. Belle giocate (da un assist di tacco di Aquilani al gol di Jovetic da fuori area, all'ultimo di Ljajic che "piazza" la palla a giro sul secondo palo>). Giocatori che finalmente corrono. La squadra che attacca sempre, anche a risultato acquisito. Insomma una serata di gioia calcistica pura. Il segreto di una Fiorentina più bella che mai è anche nel modulo. Montella ha schierato il 4-3-3 cambiando le pedine: in avanti il tridente con Jo Jo al centro e Cuadrado libero di attaccare di più sulla destra grazie al supporto alle spalle di Tomovic. Dall'altra parte un Pasqual un po' meno tornante. Nel corso della gara a risultato acquisito ha debuttato Sissoko, al posto di Pizarro per una ventina di minuti. E chissà che a questo punto non sia questo l'assetto della Fiorentina per un bel pezzo. A fine partita raggiunto da Sky Montella era sorridente e tranquillo come al solito: <Grandissima reazione alla sconfitta di Torino - ha detto - tanto che dispiace dopo una partita così aver preso anche un solo gol. Forse in relazione al valore dell’avversario è una delle prestazioni migliori. Andrea Della Valle ieri ci ha detto “cercate di divertirvi” e quando ti dicono così in un momento in cui non arrivano risultati ti aiuta molto>. Sui suoi giocatori: <Tanti gesti tecnici belli questa sera ci sono state tante cose da rivedere. Sissoko non è ancora in condizione. Ljajic si allena bene. Jovetic se gli chiedi di tornare, di coprire, magari lui lo fa, ma il suo compito è stare vicino alla porta, cercare il gol>. Daniele Pradè: <Mi aspettavo una grande prestazione. Dobbiamo trovare una mentalità più vincente anche fuori casa. Dobbiamo andare a Bologna con la stessa determinazione anche se non abbiamo Pizarro squalificato, vedremo Sissoko a che punto è. Jovetic? Quando i grandi campioni hanno la serata giusta sono difficili da fermare, se trova continuità è uno dei più forti in Europa. Ma tutta la squadra oggi è stata compatta e completa>. 
