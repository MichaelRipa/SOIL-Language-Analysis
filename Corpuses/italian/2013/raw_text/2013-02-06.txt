ROMA - "Ma lo sapete o no che vi siete cacciati in un bel guaio venendo qui a parlare di Cooperazione Internazionale e a prendere impegni per la prossima legislatura?" Dice bene Maria Egizia Petroccione, rappresentante di CINI, il network di sette delle maggiori Ong italiane, alla fine del seminario che s'è svolto nella sala conferenze di Montecitorio e che ha visto la partecipazione di alcuni candidati alla Camera e al Senato in rappresentanza di cinque forze politiche: Partito Democratico, Scelta Civica con Monti per l'Italia, Sinistra Ecologia e Libertà, Partito Socialista, Rivoluzione Civile di Ingoia. Assenti i candidati del Pdl. La risposta all'appello. Tutto è nato in risposta all'appello lanciato da 26 organizzazioni che hanno formulato dieci richieste al mondo politico ( da leggere nel sito di CINI )  alla vigilia delle prossime elezioni. "Nel mondo attuale, diritti, responsabilità e interessi assumono dimensioni globali - si legge nell'appello - facendo sparire le distinzione fra istanze nazionali e processi internazionali. Per questo crediamo che qualsiasi partito o coalizione sia chiamata a governare nella prossima legislatura debba attuare una politica globale di sviluppo migliore e più coerente". Dunque, le organizzazioni della società civile chiedono alle forze politiche che andranno in Parlamento che "le politiche per i diritti umani, la solidarietà, l'equità, la sostenibilità e la pace diventino temi centrali nella strategia internazionale dell'Italia". I nodi al centro del seminario. La discussione ha ruotato attorno ai nodi principali che riguardano la cooperazione: le risorse, la legge 49, il rapporto tra politica estera e aiuti umanitari. Una domanda importante che Carmen Lasorella - coordinatrice del seminario - ha rivolto a tutti i candidati ha riguardato la figura del  ministro della Cooperazione che, secondo alcuni, si deve svincolare dal Ministero degli Esteri, avere un suo "portafoglio" e un ruolo autonomo. Altri invece, hanno in mente una figura sicuramente di alto profilo, con il rango di vice ministro e ampie deleghe, ma restare nell'alveo della Farnesina. Un nodo già presente durante il Forum sulla cooperazione di Milano nell'ottobre scorso e ancora tutt'altro che sciolto, anche tra le forze - come il PD e la Lista Monti - che potrebbero dar vita ad una collaborazione di governo dopo le elezioni. I montani, infatti, sono per la prima ipotesi; i democratici per la seconda. RIVOLUZIONE CIVILE DI INGROIA Flavio Lotti , rappresentante di Rivoluzione Civile di Ingoia, ha detto: "Noi abbiamo bisogno di aprire le porte del Governo e del Parlamento alla società civile che ha convocato questo incontro. Dobbiamo fare in modo che non ci siano più persone come voi costrette a bussare alla porta del Governo tutti i giorni. Un metodo nuovo, insomma. Questo è il nostro impegno. Costruire insieme il percorso per cambiare in profondità". Rispetto alla questione: ministro della cooperazione autonomo svincolato dalla Farnesina, oppure no, Lotti ha detto di essere più per la prima soluzione ed ha aggiunto: "Voglio un governo che abbia in programma una cooperazione attiva e una nuova politica estera che agisca a tutti i livelli per reinserire l'Italia nel contesto internazionale. Noi finora non ci siamo stati. Abbiamo bisogno di creare un sistema-Italia per la cooperazione". Per quanto riguarda la riforma della legge 49 Lotti, dopo aver detto che le risorse devono essere certe e programmate e che devono togliere i lacci burocratici che impediscono alle Ong di operare con maggore efficacia, ha affermato: "Non so se ce la faremo entro i primi 100 giorni o un anno. E' certo però che resta un nostro impegno prioritario". SCELTA CIVICA CON MONTI PER L'ITALIA Andrea Olivero , candidato al Senato, dopo aver ribadito l'esigenza della Tobin Tax, rispetto alla figura del ministro della Cooperazione ha detto: "Crediamo che avere un ministro dedicato garantisca alla cooperazione di essere nel cuore delle relazioni internazionali. Un ministro con lo stesso rango degli altri ministri garantisce la continuità dell'attenzione, in un rapporto alla pari con tutti, specialmente con il dicastero dell'economia". Mario Giro , anche lui candidato al Senato nella Lista Monti: "Siamo convinti dell'esigenza di un ministro a tutto tondo perché la cooperazione ha finora avuto un ruolo ancillare. Noi non pensiamo che sia uno strumento di politica estera. Ci sono tanti modi per fare politica estera, non ce n'è una sola. La Cooperazione ha una sua dignità autonoma". Rispetto alle spese ulteriori che un nuovo ministero comporterebbe, Giro ha replicato: "Durante il governo Monti l'unica risorsa aumentata nella legge di bilancio è stata quella per la Cooperazione. Ma abbiamo dimostrato di costare poco, come ministero. Non servono molte persone. E' bene che ci sia un ministro con tutti i suoi poteri e la sua influenza". PARTITO DEMOCRATICO Federica Mogherini , candidata alla Camera, ha affermato che non c'è altro da fare se non "Realizzare le cose che ci siamo detti tante volte. Le sfide che abbiamo di fronte sono globali e non si può che rispondere a livello globale, anche con la Cooperazione. Che deve saper mostrare una soggettività politica riconoscibile e forte. Ma non siamo a favore di un nuovo ministero. La Cooperazione deve cambiare la politica estera. Il nostro impegno è quello di riformare la legge 49 nei primi 100 giorni e faremo di tutto per rendere conciliabili le diverse posizioni su questo argomento. Qui ci prendiamo una responsabilità comune. Ci possono essere virgole di differenza, ma quello che siamo riusciti a scrivere è una cosa importante: abbiamo cambiato la lente con la quale guardare la politica estera del nostro Paese". Paolo Beni , candidato alla Camera, ha parlato di risorse. "Che hanno un ruolo centrale, ovviamente. Un problema risolvibile, quello delle risorse, a patto che si capisca bene e si sia d'accordo su ciò che la Cooperazione deve essere. Non un attrezzo residuale, ma essenziale, che deve fare un passaggio netto dall'approccio caritatevole e interessato, allo strumento di politica estera per costruire un mondo più giusto. Ecco, questo deve marcare la differenza con il provincialismo che dilaga nel dibattito politico in atto oggi nel Paese". Se si è convinti di tutto ciò, "le risorse - ha detto Beni - si trovano. Ridimensionando le spese militari, per esempio, ma anche incidendo su altri meccanismi, che sono all'origine e alla base degli squilibri. E comunque con le tassazioni sulle transazioni finanziarie, che vanno a colpire uno dei poteri forti all'origine di ingiustizie e depredazioni". Mogherini ha poi aggiunto: " Abbiamo bisogno di revisionare attentamente tutti gli investimenti militari, intrapresi negli ultimi decenni. In un'ottica di integrazione di difesa europea. Aumentando il nostro peso specifico nel mondo, integrando politica estera e difesa europea unica. Ma soprattutto investendo nella prevenzione dei conflitti. Non potevamo immaginare che nel Mali sarebbe finita così?" SINISTRA ECOLOGIA E LIBERTA' Giulio Marcon , candidato alla Camera, ha detto subito che l'impegno di Sel è concentrato per "Approvare subito la legge sulla cittadinanza per i figli degli immigrati, oltre che l'abrogazione dell'odioso reato per chi entra in Italia in modo irregolare. E comunque, una politica rivolta a quelle popolazioni che fuggono e arrivano qui da noi".  Sel - ha poi detto in sostanza Marcon - è per un referente politico alla guida della Cooperazione internazionale, con una delega piena e ampia, una sorta di fotocopia dell'esperienza innovativa introdotta dal Governo Monti, con l'istituzione del Ministero per la Cooperazione, ancorché senza portafoglio e in un rapporto affatto chiarito rispetto alle competenze da condividere con il Ministero degli Esteri. La lista guidata da Nichi Vendola, in sostanza preferirebbe - al contrario del Pd, ma in sintonia con la lista Ingoia - l'istituzione di un ministro con tutte le sue prerogative a capo di un vero e proprio dicastero della Cooperazione. PARTITO SOCIALISTA Bobo Craxi , candidato al Senato, ha detto: "Non può esserci una buona politica estera senza Cooperazione. L'impulso positivo del governo tecnico è avvenuto su un terreno nel quale noi italiani siamo molto più avanti di altri. Quello che manca è l'investimento efficace. Un mondo più solidale conviene a tutti, ma non nella logica di Bossi. C'è da rinnovare la Cooperazione, ma non c'è bisogno del ministero ad hoc. Basta una delega ampia a chi deve riorganizzare le risorse e non importa dove andarle a prendere. Dice un proverbio cinese: non importa il colore è il gatto, l'importante è acchiappare il topo. Così come è importante potenziare e dare un profilo alto alla Cooperazione". Altri punti sostenuti dal Partito Socialista riguardano la costituzione di una Agenzia, dotata di mezzi finanziari adeguati; un "tavolo trilaterale" dove Governo, Ong ed enti locali possono collaborare e agire uniti, da prevedere nella riforma della legge 49. E poi un aumento dignitoso della spesa, un ruolo maggiore dell'Italia nella definizione delle politiche di Cooperazione europee e internazionali, la riduzione dei costi per gli armamenti. Un capitolo a parte delle proposte dei socialisti è quello di non confondere gli interventi di peacekiping con le iniziative umanitarie. Grande valore viene poi assegnato alla tassa sulle transazioni finanziarie e alla assoluta trasparenza che le Ong devono garantire nella gestione del denaro. 
BUSTO ARSIZIO (VARESE) - Verranno processati per direttissima, fra un paio di settimane, senza dover rispondere dell'accusa più grave. Compariranno in aula il 21 febbraio i sei tifosi della Pro Patria denunciati per i cori razzisti che lo scorso 3 gennaio hanno portato alla sospensione dell'amichevole con il Milan allo stadio di Busto Arsizio (Varese). PRO PATRIA-MILAN, CADE ACCUSA ISTIGAZIONE ODIO RAZZIALE - Dal capo di imputazione è stato infatti tolto il reato di istigazione all'odio razziale in violazione dell'articolo 2 della Legge Mancino, dunque i sei indagati dovranno rispondere quindi solo dell'accusa di ingiurie aggravate dagli intenti discriminatori. E' quanto emerge dopo che è stato depositato martedì l'avviso di conclusione delle indagini da parte della Procura di Busto Arsizio, indagini coordinate dal pubblico ministero Mirko Monti. PER I SEI INDAGATI DASPO DI 5 ANNI - Una notizia che consente di tirare un sospiro di sollievo ai sei supporter indagati e identificati dalla Polizia, tra cui l'ex assessore allo sport e alle politiche giovanili del Comune di Corbetta (Milano) Riccardo Grittini. Nei loro confronti è già stato disposto il provvedimento del Daspo, il divieto di frequentare gli impianti sportivi, della durata di 5 anni. Nei giorni scorsi sono stati ascoltati in Procura anche alcuni calciatori della Pro Patria e del Milan, tra cui Kevin Prince Boateng e gli altri giocatori rossoneri contro i quali sono stati rivolti i cori nel corso dell'amichevole. Leggi i commenti I commenti dei lettori 
PORDENONE - I colpi di coda della crisi finiscono per coinvolgere due grandi aziende del Nord Est. Electrolux e Benetton. La multinazionale svedese Electrolux oggi a Mestre ha annunciato ai sindacati 1.129 esuberi in quattro stabilimenti italiani del gruppo. Si tratta di 295 esuberi nello stabilimento friulano di Porcia (Pordenone), 373 in quello di Susegana (Treviso), 200 nel sito produttivo di Forlì e 261 a Solaro (Milano). Il numero totale comprende 597 esuberi ancora da "smaltire" in base al piano di ristrutturazione del 2012 e quelli invece individuati per il triennio 2013-2015 sulla base dei dati di vendita che segnalano un drastico calo di vendite sul mercato europeo. "Ci siamo aggiornati al 20 febbraio - ha spiegato il segretario Fim per il Friuli Venezia Giulia, Cristiano Pizzo - per entrare nel merito della gestione degli esuberi". Il gruppo ha detto che non intende far ricorso ai licenziamenti, mentre i sindacati intendono proporre la soluzione dei contratti di solidarietà. L'annuncio delle difficoltà della multinazionale degli elettrodomestici era stato anticipato la scorsa settimana dai dati mondiali sulle vendite. Electrolux ha registrato un quarto trimestre 2012 da record, con un tasso di crescita del 7,5% che si inquadra in un'impennata totale annua del 5,5% grazie alle performance di Nord America e America Latina, che rappresentano il 50% del fatturato. In crescita anche l'Asia e i mercati emergenti; ma sul conto finale pesava la nota stonata dell'Europa, con le vendite in decisa flessione. Il caso Benetton - Diversa la situazione alla Benetton dove il "piano di trasformazione" presentato dall'azienda è stato giudicato dai sindacati "una mazzata senza precedenti". Il piano individua 450 esuberi, 228 dei quali nelle sedi di Ponzano Veneto e Castrette di Villorba, a fronte di 280 assunzioni sparse in tutta Italia nella rete vendita. Il numero di esuberi è decisamente superiore alle indiscrezioni che parlavano di un centinaio di addetti coinvolti. Il taglio invece riguarderebbe un centinaio di sviluppatori di prodotto mentre i rimanenti sono tecnici e impiegati. Un numero simile di lavoratori dovrebbe essere "tagliati" nelle varie sedi estere. Benetton ha anche fatto sapere che intende rescindere i contratti di fornitura rispetto a 135 laboratori terzisti, soprattutto veneti. Biagio Chiarolanza, l'amministratore delegato a cui è stata affidata la rimodulazione degli organici, ha detto che la misura "non era più procrastinabile" ai fini di un rilancio dell'azienda a lungo termine. Le difficoltà del gruppo del casual, nell'ultimo anno, sarebbero legate soprattutto alla flessione dei consumi in paesi come l'Italia e la Spagna, mercati rilevanti nel complesso del fatturato tradizionale Benetton. Il presidente della Provincia di Treviso, Leonardo Muraro, si è detto preoccupato in particolare per il rischio della perdita di "know how e design italiani", dato che l'azienda ha spiegato di voler affidare la realizzazione di determinati prodotti, fin dalle fasi di progettazione, a fornitori esterni, anche internazionali. 
AMSTERDAM - "E' un pareggio che premia la nostra voglia di non perdere, ma dobbiamo migliorare". Non è soddisfatto Cesare Prandelli malgrado contro l'Olanda abbia evitato in extremis il secondo ko consecutivo dopo l'1-2 con la Francia. "Con il 4-3-3 abbiamo sofferto nel primo tempo", spiega. " E' vero che abbiamo mostrato cose interessanti ma si è anche visto che abbiamo bisogno di tempo per lavorare sui dettagli. E' andata meglio quando siamo passati al 4-3-1-2, un modulo che conosciamo meglio, ma dobbiamo avere la volontà e la forza per migliorare anche il nuovo sistema di gioco perché abbiamo giocatori con grande tecnica: dobbiamo avere solo maggiore personalità". VERRATTI DEVE ESSERE PIU' VELOCE - Prandelli si sofferma poi sulle prestazioni dei singoli, a partire dalla coppia offensiva del Milan Balotelli-El Shaarawy: "Devono lavorare molto assieme  -  sottolinea -. Mario sa di non avere una grande condizione, ha bisogno di recuperarla, ma abbiamo un futuro interessante sul quale lavorare. Verratti? Ha grande personalità e grande tecnica, ha realizzato un gol fantastico. In quella zona del campo, però, qualche volta deve essere più veloce, non deve andare in scivolata ma interpretare il ruolo in modo più tattico". VERRATTI: UN SOGNO GIOCARE CON PIRLO, VORREI TORNARE IN A - Verratti si prende i rimbrotti ma si gode anche la bella serata: " Cercherò di seguire i consigli di Prandelli ma anche di Ancelotti. So che devo crescere e migliorare. Il modulo? Con due centrocampisti vicino è meglio, ma non ho problemi. Giocare accanto a Pirlo è un sogno, è un grande campione, anche se so che sarà difficile giocare insieme. Comunque ormai mi sento parte di questo gruppo, ringrazio gli altri che mi hanno accolto benissimo. Il gol? Sono felice perché non avevo mai segnato con l'Italia. 'Gilà mi ha chiamato palla ed è stato bravissimo a scambiare, lo ringrazio per avermi fatto segnare. Io titolare? Sono già fortunato ad essere nel gruppo perché a 19 anni è già difficile essere nel giro della nazionale, aspetterò il mio momento". Quindi l'ammissione: "Il mio contratto scade a giugno, certo che mi piacerebbe tornare a giocare in serie A". In realtà il contratto non è in scadenza ma Verratti precisa: "Nel mercato tutto può accadere" IL N. 2 IN ONORE A KALLON - Sul perché l'Italia in amichevole stenti spesso Verratti non ha una risposta: " Non credo ci sia un problema di stimoli. L'impegno ce lo mettiamo sempre. Con la Francia ad esempio non meritavamo di perdere". Infine spiega perché in questa partita ha giocato con la maglia numero 2: ''Mi sono ispirato a Kallon (ex Inter ndr). Mi era rimasto impresso il fatto che fosse un attaccante che giocava con la maglia numero 2''. BUFFON PREDICA FIDUCIA - Buffon spiega così la prova opaca degli azzurri: "Se vieni a giocare in Olanda ci può stare di fare una gara più attendista, a volte può sembrare che non stiamo dando il massimo ma non è così. Le gara durano 90', ci possono essere dei tempi anche lunghi in cui gli altri prendono il sopravvento e tu non riesci a trovare le contromisure. Loro hanno spinto per 75' e magari negli ultimi 15' non sono riusciti a venirne a capo. Penso che alla fine il bello del calcio sia anche questo, abbiamo pareggiato una buona gara. Finalmente abbiamo interrotto questa serie di sconfitte in amichevole che ci stava infastidendo. E poi dobbiamo considerare che abbiamo molti ragazzi. In questo processo di crescita ci sarà che qualche volta il carisma venga meno, ma da qui alla Confederations e poi al Mondiale ci saranno molti test probanti e tanti di noi, soprattutto i giovani, un mattoncino alla volta, riusciremo ad arrivare al Mondiale in ottime condizioni". IL 4-3-3 SI PUO' RIPROPORRE - Il modulo con cui l'Italia ha iniziato il match, il 4-3-3, non sembra aver prodotto buoni risultati. "Penso si possa riproporre, non è una gara occasionale che può promuovere e o bocciare un modulo. Abbiamo provato un'ora, un'ora e mezza, non penso si possa dare giudizio attendibile. Mani sul loro gol? Sì, i compagni negli spogliatoi dicevano che l'aveva presa con le mani, dicono anche in maniera abbastanza netta", ha puntualizzato. FINCHE' STARO' BENE ANDRO' AVANTI - Buffon riconosce di aver dietro di sé molti validi portiere ma non sa quando smetterà di giocare. "Dietro di me ci sono Sirigu, Leali, Perin, Fiorillo, Barni, lo stessi Marchetti, De Sanctis che è una certezza. Qualcuno prenderà il mio posto, quando non lo so. Finché avrò questo atteggiamento positivo andrò avanti, fisicamente sto bene, solo la testa fa fare la differenza tra una partita da protagonista o da spettatore". Leggi i commenti I commenti dei lettori 
In dieci anni, la popolazione straniera è praticamente triplicata passando da 151.565 a 425.583 unità. Un incremento di pari entità si registra anche nell'incidenza degli stranieri sul totale della popolazione residente, che sale da 29,6 a 77,3 stranieri per mille censiti. Dei cinque milioni e mezzo di cittadini residenti nel Lazio, quasi quattro milioni abitano a Roma. E più della metà sono donne. E' uno dei risultati del 15° Censimento generale della popolazione e delle abitazioni 2011 presentato dalla prefettura della capitale dall'Istituto nazionale di statistica. Dallo studio dei dati emerge un aumento nell'ultimo decennio della popolazione fra i 40 e i 64 anni, con un incremento massimo di oltre 221 mila residenti in provincia di Roma. Ma il censimento ha anche confermato il decremento della popolazione fra i 15 e i 39 anni (-130 mila a Roma). In aumento invece l'aumento percentuale degli anziani (da 80 anni in su) salita del 57% in tutto il Lazio e in particolare del 70,1% a Latina. Ma è soprattutto il boom degli stranieri residenti a segnare la svolta fra il censimento sul 2001 e quello sul 2011: oggi nel Lazio sono 425.583, il triplo di dieci anni fa, senza contare le persone presenti sul territorio della regione senza permesso di soggiorno. L'incidenza degli stranieri sul totale della popolazione residente è passata da 29,6 a 77,3 per mille abitanti. Dato che a Roma, dove sono 342.562, sale a 85,7. Le province di Roma (85,7 stranieri ogni 1.000 censiti) e Viterbo (75,8%) registrano le incidenze più elevate di stranieri sull'intera popolazione residente. In provincia di Frosinone il valore è il più basso (38,1%). 
ROMA - A poco più di due settimane dal voto e dopo lo spot che lo ritrae insieme alla moglie Elsa con i nipotini, Monti perde il suo proverbiale aplomb ("il guru di Obama mi ha detto che devo essere più diretto, che devo metterci più cuore"), al punto da prestarsi al siparietto messo in scena nel programma Le Invasioni Barbariche . La conduttrice Daria Bignardi lo sfida a imitare Berlusconi, ritratto in una foto con un cucciolo di cane , e gli piazza fra le braccia un cagnolino bianco di nome Trozzy, chiedendogli se è disposto ad adottarlo come ha fatto il Cavaliere. Il premier non fa una piega ( video ), sta al gioco mascherando il disagio  (ma poi il cane se lo porta a casa davvero e lo ribattezza "Empatia", parola richiamata spesso durante l'ilare conversazione con la giornalista di La7). L'intervista è tutta all'insegna di un'ostentata spiritosaggine. Anche quando Monti e Bignardi fanno a gara a chi ha più "followers" su Twitter. Parlano di sms, viene servito un boccale di birra e arriva "l'esamino di cultura popolare", fatto di domande sul Festival di Sanremo, programmi tv e serie A. Monti ammette candidamente di non sapere qual è la squadra prima in classifica di campionato, ma poi afferma: "Detesto l'uso politico del calcio", con un chiaro riferimento all'arrivo di Mario Balotelli nel Milan che, tra l'altro, "gli ha rubato pure l'appellativo di super-Mario". Tra gli altri temi affrontati dal leader di Scelta civica il rafforzamento dei diritti delle coppie gay, anche se "per matrimonio e adozioni i tempi non sono ancora maturi", la propensione "per un'economia sociale di mercato, per un sistema fiscale corretto che funzioni bene". Risponde alla frase del Cavaliere pronunciata al Tg di Mentana ( "Non mi chiamo più Berlusconi se non ridò agli italiani i soldi dell'Imu ) e gli consiglia di non cambiare nome ma anche di non restituire la tassa sulla casa. Riferendosi poi alle parole sul sistema carcerario del presidente Giorgio Napolitano in visita ai detenuti di San Vittore dichiara di essere contrario all'amnistia come soluzione del problema delle carceri, ma il tema è importantissimo e bisogna "prevedere pene alternative al carcere". Infine un giudizio positivo sul segretario Pd: "Se conosco Bersani? lo conoscevo prima, l'ho conosciuto meglio in questo anno: è una persona chiara e trasparente". ( di M.R. ) Leggi i commenti I commenti dei lettori 
ROMA - Una miriade di partite hanno caratterizzato il mercoledì internazionale, molte di queste di grandissimo prestigio. RONALDINHO E BRASILE KO A WEMBLEY - La gara più attesa era a Wembley, con il Brasile del nuovo e nello stesso tempo antico (guidò la Seleçao al quinto titolo) Felipe Scolari all'esame Inghilterra. Non è andata bene a Ronaldinho, che richiamato in nazionale (a proposito, centesima presenza) si è fatto ipnotizzare dal portiere Hart fallendo un calcio di rigore. Non nè andata bene al Brasile, sconfitto 2-1. Primo tempo totalmente inglese: Julio Cesar salva il salvabile, nulla potendo però su un destro di Rooney, abile nel depositare in rete una respinta dell'ex portiere dell'Inter.  Nella ripresa la musica cambia per un quarto d'ora, contemporaneamente al cambio tattico di Scolari, che dà maggiore sostanza alla squadra. Dentro Fred e Lucas, fuori Luis Fabiano e Ronaldinho. E' subito un altro Brasile: Fred pareggia con un preciso sinistro dal limite favorito da un brutto errore in uscita difensiva di Cahill e pochi minuti dopo coglie la traversa. Ottima comunque la reazione inglese, con le conclusioni di Gerrard e Cahill (ancora bene Julio Cesar) e soprattuto con Lampard, che con un destro di precisione assoluta riporta il vantaggio i leoni. LA GERMANIA ESPUGNA PARIGI - L'altro risultato significativo della serata lo ottiene la Germania, che vince a Parigi una sfida tradizionalmente sentita con la Francia, 'giocata' sulle tribune anche da Angela Merkel e François Hollande.  Francia aggressiva nel primo tempo: il portiere Adler salva su Benzema, ma viene battuto da un colpo di testa di Valbuena. Nella ripresa meglio la Germania, che fa valere la bontà delle sue giocate in verticale: pareggia Muller, ben servito da Gundogan, poi Ozil inventa un passaggio filtrante per Khedira che, scattato sul filo del fuorigioco, non dà scampo a Lloris. L'ARGENTINA PASSA IN SVEZIA - Era molto attesa anche l'amichevole tra Svezia e Argentina, se non altro per la sfida tra Messi e Ibrahimovic, che però si è conclusa senza che nessuno dei due abbia trovato la via della rete. Ha vinto comunque l'Argentina per 3-2: risultato indirizzato nel primo quarto di gara da Higuain, autore di una doppietta (il primo però di fatto è una autorete di Lustig) e da Aguero, con l'intermezzo fornito dal pari provvorio di J. Olsson con un colpo di testa (incerto il portiere Romero). Solo a tempo scaduto la rete del definitivo 2-3 di Elm. Messi è rimasto in campo per tutta la partita (per lui un gol/non gol, sospetta la respinta del portiere sulla linea), Ibrahimovic è stato sostituito al termine del primo tempo da Ranegie. SPAGNA SENZA PROBLEMI - La Spagna, impegnata a Doha contro l'Uruguay, si è imposta senza eccessivi sforzi. In vantaggio con Fabregas (tiro dalla distanza favorito da una incertezza clamorosa del portiere Muslera), i campioni d'Europa vengono raggiunti al 32' da Rodriguez, che mette in rete sull'uscita del portiere su assist dello juventino Caceres. Nella ripresa, con ben nove giocatori del Barcellona, in campo, ci pensa Pedro (doppietta) a decretare il 3-1 finale: prima un diagonale destro, quindi un tocco ravvicinato favorito da un assist di Fabregas e una uscita incerta ancora di Muslera. SORRIDONO CAPELLO E TRAP - Un sorriso per due tecnici italiani. A Marbella, in Spagna, la Russia di Fabio Capello ha piegato l'Islanda per 2-0: le reti di Shirokov al 43' pt e Shatov al 21' st valgono il settimo risultato utile consecutivo. Bene anche il contesatato Giovanni Trapattoni. La sua Eire si impone 2-0 sulla Polonia grazie alle reti di Clark nel primo tempo e di Hoolahan nella ripresa. LE AVVERSARIE AZZURRE - Uno sguardo alle avversarie dell'Italia nel girone di qualificazione ai mondiali. Male la Danimarca, franata in Macedonia: a segno Goran Pandev, Ibraimi e Noveski. Decisamente meglio la  Repubblica ceca, passata 2-0 in Turchia: nel primo tempo al 3' Krejci, al al 28' Lafata. Infina Malta, prossima avversaria degli azzurri: 0-0 in  casa contro l'Irlanda del Nord Leggi i commenti I commenti dei lettori 
ROMA - Facile successo in un'ora e un quarto di gioco per 3-0 (25-17, 25-17, 25-22) della Lube Macerata nel derby italiano contro Cuneo, valido come gara di andata dei quarti di finale (playoffs 6) della Champions league di volley. Tra sette giorni per pareggiare i conti la Bre Banca deve vincere la partita, con qualsiasi punteggio, e spostare il discorso qualificazione tutto nel successivo golden set a 15 punti. Al palazzetto Fontescodella per due set in campo si vedono solo i campioni d'Italia, Cuneo sembra rimasta con testa e gambe negli spogliatoi. Un monologo che piace ai tifosi biancorossi, ma toglie pathos ed emozioni a una gara attesa dagli appassionati di pallavolo. Troppi errori da parte dei biancoblù e una superiorità schiacciante degli uomini allenati da Alberto Giuliani. Il match diventa equilibrato e interessante nel terzo set, vinto sempre dalla squadra più in palla, ma con maggiore fatica e contro un avversario finalmente di caratura internazionale. Macerata comanda in diversi fondamentali soprattutto con undici muri (contro i sei di Cuneo), quattro di un ottimo Podrascanin, e in attacco con un buon cinquanta per cento. Prova sontuosa di Ivan Zaytsev, in questo periodo, vero uomo in più del sestetto marchigiano capace di confezionare 14 punti e spaccare la difesa avversaria. Partita da incorniciare pure per Kooy con 10 punti, 64 per cento in attacco e due muri. Per Cuneo un risveglio tardivo e un campanello di allarme in vista della gara di ritorno tra una settimana in Piemonte. La squadra di coach Piazza quando trova l'assetto giusto, con maggiore continuità da parte di Ngapeth (in alcuni frangenti sacrificato al centro), i colpi di Sokolov, in difficoltà nel ruolo di centrale e poco a segno nei primi tempi e nel terzo set tornato opposto, la spinta di Wijsmans, il solo positivo con 12 punti e 60 per cento in attacco, e le invenzioni in regia di Grbic, può dare fastidio alla corazzata Lube. Tutti ingredienti che rendono interessante l'ultima frazione. Comunque nella serata europea assenti gli attaccanti: in costante affanno, con medie da dimenticare e scelte che si infrangono sul muro dei Macerata. Nelle altre sfide dei quarti di Champions dominio dello Zenit Kazan nel derby russo contro la Dinamo Mosca (formazione che ha eliminato Trento). La squadra di casa vince 3-0 (25-19, 25-22, 25-18) e trova nella regia di Valerio Vermiglio le armi per variare il gioco offensivo. A segno soprattutto Mikhailov con 19 punti e il 68 per cento in attacco. Nell'altro match grande equilibrio e finale al tie break 3-2 (25-19, 22-25, 25-20, 22-25, 15-9) a favore dei polacchi dello Zaksa Kozle sull'Arkas Izmir. A dare una grossa mano ai padroni di casa la buona serata di Wisniewski top scorer con 18 punti (quattro muri e due ace). Mentre nell'andata delle semifinale di Cev Cup Latina perde ad Ankara 3-1 e nella Challange Cup (quarti di finale) vittoria lontano dall'Italia per la copra Piacenza sul campo di Minsk con un netto 0-3. Leader dei biancorossi il centralone cubano Simon con 14 punti, quattro muri e addirittura 91 per cento in attacco. Risultati delle gare di andata dei Playoffs 6 (quarti di finale) Kozle-Arkas Izmir 3-2 Zenit Kazan-Dinamo Mosca 3-0 Lube Macerata-Bre Banca Cuneo 3-0 Leggi i commenti I commenti dei lettori 
AMSTERDAM - Il grande sbadiglio azzurro viene interrotto dalla zampata finale di Monsieur Marco Verratti, il talento di Manoppello emigrato alla corte araba del Psg. In pieno recupero, un'incursione prepotente con sinistro sotto la traversa salva l'Italia dalla sesta sconfitta consecutiva in amichevole e la premia oltre i propri rari meriti, perché, in fondo, fino a quel momento solo i miracoli di Buffon avevano mantenuto lo scarto minimo. Piccola Italia, quella esce dall'Amsterdam Arena, in una partita che doveva essere utile a oliare ingranaggi e trovare conferme e invece restituisce altri punti interrogativi. E un pizzico di delusione per le emozioni che la coppia Balotelli-El Shaarawy non è riuscita a dare, tradendo le attese. Notte d'esperimenti, più per Van Gaal che per Prandelli. L'Italia ha quasi l'assetto migliore, per otto undicesimi è la squadra che andrà in Brasile a giugno. L'Olanda invece è tutta nuova: sei titolari sono nati negli anni Novanta, l'unico esperto è Van Persie, con due debuttanti (Blind e Ola John): età media di 22,8 anni contro 26,9 degli azzurri. Più che un'amichevole, un talent show per gli Oranje. E' praticamente un vecchietto, Jeremain Lens (26 anni) che scoperchia la partita poco dopo la mezzora. Raccoglie una respinta corta di Astori, lo aspetta e lo salta con un sombrero, poi d'esterno deposita alle spalle di Buffon, non senza prima aiutarsi con il braccino per portarsi avanti la sfera, fra le proteste, vane, degli italiani. Il primo tempo è lento come una preghiera, l'Italia fatica a carburare. La mossa  di Van Gaal è vecchia ma efficace: Maher s'incolla a Pirlo dal primo minuto come un segugio, gli toglie spazio e ossigeno. E l'Italia resta senza alternative, anche perché De Rossi e Montolivo si muovono poco. Davanti, Balotelli ed El Shaarawy nutrono un pallido avvio, e l'unico tiro arriva quando Pirlo finalmente si affranca dal suo controllore: lancio per Balotelli che brucia i rivali ma di destro mette fuori. Meglio l'Olanda, insomma: più solida, lucida e paziente, affonda soprattutto dalle parti di Santon. In fondo, potrebbe passare subito, se Buffon non avesse due riflessi su Maher da distanza ravvicinata. Un miracolo di piede al minuto 17', un provvidenziale istinto otto minuti dopo, con Abate lesto a spazzare prima di tutti. Le staffette della ripresa (Diamanti per Candreva, Florenzi per Pirlo, Robben per Van Persie, De Guzman per Clasie) cambiano gli attori, non il copione. Anche perché Robben, richiamato in tutta fretta da Monaco di Baviera per riparare alla penuria di star arancioni, s'infila come una vipera nella difesa azzurra. L'Italia è tutta in un destro sbilenco di Florenzi che scivola al momento del tiro, l'Olanda potrebbe affondare il colpo del ko subito con Ola John (tiro debole, però), poi con Lens e Robben, ma Buffon è sempre superlativo. La coppia Balotelli-El Shaarawy, invece, funziona poco: SuperMario è il primo a uscire, un po' nervoso e fischiato dallo stadio, il Faraone lo segue a ruota. Era solo la terza partita insieme, fra Nazionale e Milan, alibi concreto. Ma fin qui aveva segnato almeno uno dei due. Nel finale, se Osvaldo e Gilardino non trovano la zampata, Kuyt e i suoi graziano Buffon. Quando sembra finita, sbuca Verratti. Vent'anni anche lui, ma una classe già da Mondiale. Olanda-Italia 1-1 Olanda (4-3-3): Krul  -  Janmaat (40' st Van Rhijn), De Vrij, Martins Indi, Blind  -  Clasie (1' st De Guzman), Strootman, Maher  -  Lens Van Persie (1' st Robben), Ola John (14' st Kuyt). All. Van Gaal Italia (4-3-3): Buffon  -  Abate, Barzagli (29' st Ranocchia), Astori, Santon  -  De Rossi (17' st Verratti), Pirlo (1' st Florenzi), Montolivo  -  Candreva (1' st Diamanti), Balotelli (17' st Osvaldo), El Shaarawy (27' st Gilardino). All. Prandelli Arbitro : Cakir Reti : 34' pt Lens, 46' st Verratti Note : spettatori 50mila circa Leggi i commenti I commenti dei lettori 
