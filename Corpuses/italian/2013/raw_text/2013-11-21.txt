SALERNO - "La verità è che di fronte ai nostri risultati, c'è chi è impazzito. Sono disgustato dalla strategia della diffamazione". Vincenzo De Luca, sindaco e viceministro, finito al centro di una doppia bufera politica e giudiziaria, difende con parole pesanti, com'è suo costume, se stesso e Matteo Renzi.  Quando c'era un "modello Salerno", amato anche da Bersani, lui lo incarnava. Ora che c'è un "caso Salerno", fatto di veleni incrociati e tessere gonfiate, di accertamenti dell'antimafia e di avversari pd che denunciano presunti brogli, lui non c'entra. Proprio oggi, alla sede nazionale del Pd, arrivano i carabinieri inviati dal pm antimafia di Salerno, Vincenzo Montemurro, per acquisire atti e documenti utili a ricostruire il percorso di pacchetti di tessere sospette del Pd, in bianco, trovate a casa di un imprenditore vicino al centrosinistra ma anche ad ambienti sospetti. Intanto De Luca risponde anche sull'ennesima inchiesta che lo ha colpito, attacca il ministro Lupi, boccia anche il premier per il caso Cancellieri. "Andava sostituita", dice. Sindaco De Luca, lei ha sempre difeso a qualunque costo il progetto del Crescent, ha sempre sostenuto di non aver aggirato ostacoli o leggi dello Stato. Ma allora cosa risponde a Italia Nostra che dice: finalmente è stata fermata l'arroganza? "Se avessimo fatto una strage o una rapina a mano armato avremmo avuto meno fastidi. Il mio tempo ha un valore, e non lo spreco per rispondere a Italia Nostra ( che è poi Italia Loro). In un'area degradata e cementificata, con decine di capannoni dismessi - fate vedere le foto...!!!  - ; decidiamo di realizzare ( su progetto di Ricardo Bofill) una riqualificazione urbana che richiama Barcellona. Realizziamo un plastico; per tre mesi lo esponiamo e illustriamo ai cittadini; lo inseriamo nel programma elettorale; lo vota il 75 per cento dei cittadini. Viene corredato di tutti i pareri previsti. Per realizzarlo, chi dobbiamo coinvolgere, l'Assemblea delle Nazioni Unite ?" Davvero nessuno dei trenta indagati si è accorto di aver proceduto in maniera difforme da quanto prevedevano le norme?  Oppure lei pensava che, come politicamente rivendica spesso, che le città e i sindaci muoiono di "palude democratica" ? "E' l'Italia che muore di palude burocratica. Le norme amministrative sono un guazzabuglio. In una procedura complessa puoi trovare sempre una norma "interpretabile" . Ma nel nostro caso, sono straconvinto che l'iter è assolutamente corretto. Io voglio che questa vicenda apra un dibattito nazionale sul tema della trasformazione urbana, che ormai in Italia non è più un lavoro amministrativo, ma un percorso di guerra, un atto di eroismo. C'è uno scivolamento continuo dall'amministrativo al penale. C'è una" paura della firma" generalizzata. Nessuno decide più nulla. L'Italia affonda nella sottocultura della mummificazione e del "comitatismo". Si comprende che così il Paese è morto ? Che nessuno investirà più un euro da noi senza la certezza di concludere un'opera? Ed intanto oggi duecento operai sono senza lavoro, mentre la gente si suicida perché non ha il pane". I magistrati scrivono nel provvedimento: che amministratori e funzionari pubblici avrebbero "consapevolmente e volontariamente" violate le procedure amministrative. Pensa sia una svista? Ad esempio: se una autorizzazione della Soprintendenza è scaduta, come si fa a fingere che sia ancora valida? "I pm sbagliano. Il suo esempio conferma la confusione con cui si affrontano problemi complessi. Sono sciocchezze dei comitati e di Italia Nostra. Le autorizzazioni ambientali sono due: una sul progetto urbanistico, scaduta; un'altra, sulle opere. E questa scade nel 2017! Ma la mia domanda è oggi questa. Siccome sugli atti amministrativi è in corso un procedimento presso il Consiglio di Stato, come è possibile che su una stessa materia ( amministrativa!) si sovrapponga un'iniziativa della magistratura penale ? Non è sconcertante che non si attenda  -  correttamente  -  la pronuncia del Consiglio di Stato?" Lei è il dominus indiscusso del centrosinistra nel salernitano da 20 anni. Pur  tralasciando l'indagine di un pm anticamorra, indagine che non ha ancora indagati né ipotesi di reato, ma non è imbarazzante che Renzi a Salerno città sia arrivato al 98 per cento? Piuò bastare la giustificazione che anche Bersani arrivò alle analoghe cifre, quando fu sostenuto da lei? "Sono solo il dominus di me stesso, e con qualche difficoltà. Osservo che c'è chi è letteralmente impazzito di fronte ad un risultato congressuale non gradito. Si è messa in piedi una strategia della confusione e della diffamazione. Sono disgustato. Ma la volgarità offende chi la usa, non chi la subisce. Sanno tutti che qui c'è una realtà di Pd  -  fra le poche al Sud- fatta di correttezza, militanza, di tessere non gonfiate e non finte, di grande partecipazione. E per quello che mi riguarda, sono espressione di un'esperienza amministrativa fatta di grandi risultati, rigore spartano, correttezza e trasparenza, e su cui sfido chiunque a discutere in qualunque sede. In realtà i risultati congressuali sono figli del distacco profondo dal gruppo dirigente e da modalità congressuali demenziali. A Salerno ho avuto al Comune il 75 per cento dei voti fra tutti i cittadini. E' immaginabile che fra i soli Pd si arrivi oltre il novanta per cento. Il problema vero non è questo: è che a votare per Cuperlo sono andati in cinquanta. Chi li ha trattenuti, chi li ha fermati, in un clima di assoluta serenità? E comunque, cosa è cambiato rispetto al voto identico ottenuto da Bersani ? Detto questo, ribadisco che rimarrò estraneo allo spirito di crociata, lavorerò per una svolta programmatica profonda e per unire le forze sane, al di là delle collocazioni congressuali". Un renziano può non dimettersi se indagato? "Dimettersi se indagati ?! In un paese nel quale le iniziative giudiziarie durano quindici anni e si concludono nel nulla ? Sarebbe la pazzia, la barbarie giudiziaria. Ci si dimette per condanne definitive, salvo che per ipotesi di reato infamanti". E può tenere il doppio incarico da 200 giorni? "Quale doppio incarico?  L'incarico è uno; l'altro è virtuale". Certo, lei non ha ancora le deleghe da viceministro. Che però non le assegnano perché è ancora sindaco. Tutto un pretesto. Un politico abituato a dire le cose con brutalità, come lei, non può nascondersi che i due ruoli siano incompatibili, punto. "Su questa vicenda io ho formalmente rispettato la legge (avviando la procedura di decadenza); altri no, in violazione della legge 81 del 2001, che assegna al Presidente del Consiglio la responsabilità di proporre le deleghe al viceministro. E' falso che non si assegnino perché sono sindaco. Una proposta me l'ha fatta già Lupi quattro mesi orsono; prevedeva per me, in violazione della Legge 81, oltre ad un poco di frattaglie, la sola direzione degli "Affari Statistici ed Informatici". Una provocazione. Ribadisco. Non accetto nessun ricatto politico. La lobby burocratico-affaristica che aleggia sul Mit va combattuta e smantellata. Chi ha deciso, in quale sede, di svendere il Pd, e di consegnare nelle mani di una persona il più grande comparto di spesa ed investimenti del Paese? E il partito ( quello con la P maiuscola....) dov'è, cosa fa, quando interviene, quando decide?". Solo qualche  settimana fa aveva sparato frontalmente sul governo Letta. Un amministratore del fare come lei è davvero soddisfatto dell'azione di questo governo? "Credo che il principio di maggioranza, in un gruppo parlamentare, sia inviolabile. Ma considero grave e sbagliata la posizione assunta sulla Cancellieri, a prescindere dai 5 Stelle. Una figura tecnica dovrebbe avere caratteristiche di efficienza ed autorevolezza, che non mi sembra di riscontare. Cosa impedisce un ricambio? Chi impediva al Presidente Letta di indicare, in 24 ore, un ministro autorevole e non di parte, in piena autonomia ? Ho sentito dire che il governo è più forte perché più compatto. Ma come si fa a non vedere il campo minato parlamentare che si prospetta, e lo squilibrio clamoroso di rappresentanza a favore di un gruppo  -  la Nuova Destra  -  che ha un ministro ogni sei deputati ?" Argomenti provincia salerno interviste napoli interviste politica vincenzo de luca matteo renzi 
E' il 21 novembre del 1963, l'Air Force One decolla da Houston e porta il presidente John Fitzgerald Kennedy a Fort Worth, una piccola città attaccata a Dallas. Passa qui la sua ultima notte, all'Hotel Texas. Gli preparano la suite più bella, piena zeppa di quadri di valore, ma gli uomini della scorta non la giudicano abbastanza sicura e così scendono di un piano alla 850. Per non lasciare senza la dovuta coreografia Jfk e la moglie Jacqueline, alcuni Picasso e Van Gogh vengono spostati in tutta fretta. Il passato qui non esiste più. Le ristrutturazioni successive cambiano il volto dell'albergo, a partire dal nome: ora Hilton Fort Worth. La 850 è sparita, ma nel mezzanino e nella lobby ci sono grandi foto ricordo e il negozio interno vende memorabilia dell'epoca. Di fronte all'ingresso svetta la grande statua di bronzo di Kennedy, pezzo forte del memoriale a lui dedicato. LO SPECIALE MULTIMEDIALE David lavora alla reception: "Tutti quelli che arrivano sono scossi da un brivido di emozione. Anche i più giovani o gli stranieri che  non sanno cosa è successo in questo posto, appena ne vengono a conoscenza chiedono, si informano, scattano foto". In questi ultimi giorni la febbre sale: "Il cinquantesimo anniversario ha riacceso l'interesse, c'è una sorta di  processione: in centinaia vengono a vedere dove ha dormito l'ultima volta". E dove tiene il suo ultimo discorso prima di volare verso Dallas. L'epicentro nella città texana è Dealey Plaza, dove si incrociano Elm e Houston Street. Qui alle 12 e 30 del 22 novembre passa il corteo presidenziale, nascosto dietro un mucchio di cartoni della finestra al sesto piano della Texas School Book Depository sta appostato Lee Harvey Oswald. Prende la mira e spara per tre volte. Ci può affacciare dallo stesso punto, gli alberi, che da sotto sembrano coprire la visuale, in realtà non sono un ostacolo: persino ad un occhio poco esperto sembra un colpo possibile. Adesso questa palazzina di mattoni rossi è il Sixth Floor Museum che un gruppo di appassionati ha messo in piedi strappandolo alla sicura demolizione: "Non avremmo potuto permetterlo, sarebbe stato come ammettere che Dallas aveva qualcosa da nascondere", spiega ai giornali locali Lindalyn Adams, una delle fondatrici. Sotto, dove le strade formano la piazza, è tutto come cinquant'anni fa. Cambia solo il cemento rifatto proprio in questi giorni per cancellare le X bianche che indicavano il luogo esatto della vettura di Jfk. E c'è in più il monumento che ricorda l'attentato, con le lapidi nere e la fontana bianca che fa rimbalzare i getti d'acqua. I turisti fanno la fila per entrare, i venditori ambulanti spacciano "documenti dell'epoca" e i testimoni oculari si moltiplicano con l'avvicinarsi della data storica. Oggi alle 12 e 30 qui ci sarà la cerimonia ufficiale: minuto di silenzio, campane e dal palco verranno letti i discorsi di Jfk. Un profilo basso, senza autorità, senza membri della famiglia Kennedy: "Vogliamo ricordare più la sua vita che il suo omicidio", spiega Ruth Altshuler del comitato organizzatore. Mikey viene da Cincinnati, ha quasi ottant'anni ed è qui con i nipoti che gli hanno sentito ripetere mille volte quel giorno: "Ero al lavoro, appena arrivata la notizia ci fecero uscire dalla fabbrica: accendemmo le televisioni e molti si misero a piangere". Tutti quelli che sono qui si ricordano dov'erano e cosa stavano facendo, la risposta è automatica: "Certo che lo so, ero...." e via raccontando. Se lo ricorda anche Marcus che sta entrando al Texas Theatre, il cinema al 231 di Jefferson Boulevard dove Lee Harvey Oswald viene arrestato. Anche qui tutto è cambiato, le poltrone sono rosse come allora ma queste splendono di design ultramoderno. Nella lobby c'è un bel bar e al piano di sopra una galleria d'arte. Proiettano War is Hell , lo stesso film che andava in scena quel giorno e poi JFK di Oliver Stone, ovvio. I proprietari convivono con la storia, due anni fa provano pure a mettere in vendita delle magliette con la scritta: Oswald Wanted. Vanno a ruba ma le polemiche sconsigliano di ripetere l'iniziativa. L'altro santuario è il Parkland Memorial Hospital dove, alle 13 in punto, Kennedy viene dichiarato morto dopo i tentativi disperati di salvarlo: una lapide lo ricorda. Le targhe o i cartelloni turistici sono ovunque per ricordare quella mattina che cambiò l'America: ci sono a Beckley street dove Oswald dorme la sera prima dell'attentato e qualche isolato più in là al 214 di Neely Street dove Lee vive invece con la moglie Marina e le due bimbe piccole. E' qui davanti che lui si fa fare la famosa foto con il moschetto in mano. Ed è lungo queste strade che il viaggio nella memoria funziona meglio, perché in questi quartieri dalle case basse di legno niente o poco è cambiato. Sembra di vederlo il poliziotto di pattuglia J. D. Tippit che ferma l'assassino di Kennedy perché corrisponde alla descrizione diramata subito dopo la sparatoria. Lo intercetta alla fine di East 10th street ma non fa in tempo a difendersi che viene ucciso a colpi di pistola. Sua moglie Marie oggi lo ricorda così: "Era un brav'uomo, un cristiano, amava me e i suoi bambini. Niente me lo riporterà indietro, che è l'unica cosa che mi interessa: ma penso sia giusto e importante ricordare". Una targa nera, quadrata, gli rende omaggio. Il marciapiede traballa, screpolato come una ferita oggi come cinquant'anni fa. Argomenti omicidio kennedy anniversario omicidio kennedy anniversari morte kennedy john fitzgerald kennedy jfk jacqueline kennedy 

Le due palazzine della discordia sono a pochi metri dalla zona "food". Occupano 3 mila dei quasi 300 mila metri quadri del centro commerciale Conca d'oro di via Lanza di Scalea, aperto dal patron del Palermo Calcio Maurizio Zamparini in un'area destinata a verde storico grazie a una variante urbanistica. Secondo la convenzione che Zamparini ha firmato con il Comune, in cambio della variante la società doveva realizzare due palazzine e cederle all'amministrazione municipale. Le palazzine  -  che dovrebbero ospitare uffici comunali, una ludoteca e uno spazio didattico a servizio del vicino Zen  -  sono pronte, ma non sono mai state consegnate: "Un'assurdità", attacca la commissione consiliare Urbanistica, guidata da Alberto Mangano, che ieri ha denunciato "la mancata attuazione della convenzione 17 mesi dopo l'apertura del centro". Zamparini non replica. Ma lascia trapelare il suo sbigottimento: perché su quelle palazzine starebbe trattando proprio il Comune. Vorrebbe affittarle alla catena di abbigliamento sportivo Decathlon e in cambio realizzare un'altra struttura in zona per conto dell'amministrazione. Trattativa riservata, evidentemente, della quale i consiglieri non sono a conoscenza. "Il Comune  -  dicono Rosario Filoramo, Pd, e Giulio Tantillo, Pdl  -  in effetti ha fatto un solo sollecito. Lo spazio sociale deve essere dentro al Conca d'ora e non fuori per tenere lo Zen ai margini". Tra "le anomalie" denunciate dalla commissione Urbanistica c'è quella della modifica della convenzione originaria votata da Sala delle Lapidi nel 2006: la vecchia giunta, senza passare dall'aula, ha alleggerito Zamparini dell'onore di pagare una retta per 50 bambini dello Zen. E poi c'è il caso degli affitti pagati dai negozianti: "Nello studio di fattibilità consegnato per ottenere la variante  -  dice Pietro La Commare, Mov 139  -  la società aveva indicato un prezzo di affitto di circa 80 euro al metro quadro, ma in realtà c'è chi paga anche 650 euro". Otto negozianti del Conca d'oro hanno fatto causa a Zamparini e da sei mesi non versano più il canone. La commissione Urbanistica mette in mora l'amministrazione: "Troppe anomalie a favore del privato, la politica intervenga". 
ISTANBUL – Siena s’inchina al Galatasaray (54-52) al termine di 40’ equilibratissimi e perde un’ottima occasione per rimettersi in corsa per la qualificazione alla Top 16 di Eurolega. La Montepaschi tiene testa brillantemente ai rivali fino in fondo ma, paradossalmente, è tradita nel finale proprio dal suo uomo migliore, Daniel Hackett (16 punti, 6 rimbalzi e 4 assist) che manca la tripla della vittoria a 2” dal termine. Il Galatasaray ringrazia soprattutto Mensah-Bonsu, autore di una prova sontuosa (16 punti e 16 rimbalzi) e Guler (12 punti). UNA GARA SEMPRE EQUILIBRATA – Si procede a strappi. Allo 0-5 di Siena targato Carter ed Hackett, il Galatasaray risponde con un parziale di 9-0 che costringe gli uomini di Crespi a rimboccarsi subito le maniche. A tenere in piedi i toscani pensa, però, Ortner che con 6 punti di fila tien da solo testa agli avversari (11-11 al 10’). Al nuovo tentativo di allungo dei turchi (17-13 al 16’) Siena risponde coi punti di Hunter e Viaggiano che la riportano avanti (18-22 al 19’). GULER RIALZA IL GALATASARAY – Il Galatasaray non molla (22-22 all’intervallo) ma al 27’ subisce un parziale di 0-7 che regala alla Montepaschi il massimo vantaggio (28-35). A questo punto entra in scena Guler che con i primi 7 punti, tutti in 1’, rialza i compagni, regalandogli anche il nuovo vantaggio alla fine del 3° periodo con la tripla del 40-38. HACKETT, ERRORE DECISIVO – Il testa a testa va avanti anche nell’ultimo quarto: anche perché al tentativo di allungo di Mensah-Bonsu a 2’42” dal termine (52-47), Siena replica con i canestri di Rochestie e Hackett che la tengono in partita fino all’ultimo secondo (54-52). La palla per il sorpasso a 2” dal termina capita tra le mani di Hackett che però fallisce la tripla e consente, così, al Galatasaray di far festa. La Mens Sana resta in fondo alla classifica con appena un successo in 6 gare e già dalla prossima sfida interna col Bayern Monaco non potrà più commettere altri passi falsi. Argomenti basket eurolega siena galatasaray Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
NEW YORK - Il processo infinito, quello che oppone i due colossi mondiali degli smartphone, ha conosciuto un'altra puntata. Vittoria per Apple, ai punti. Un successo che vale "altri" 290 milioni di dollari di risarcimenti. A riprova che nella Silicon Valley ormai le battaglie tra gli avvocati contano almeno quanto  -  e forse più  -  di quelle tra gli inventori. Ogni big della tecnologia investe in uffici legali risorse paragonabili in quelle che investe in ricerca e sviluppo. E i processi si trascinano così a lungo, da confondere le idee a giudici e giurati, quando si tratta di ri-calcolare le somme in gioco. E' proprio quel che è successo nell'ultima puntata della saga Apple-Samsung. La giuria nell'ultimo pronunciamento ha stabilito che la Samsung Electronics sudcoreana dovrà pagare 290 milioni di indennizzi alla Apple come risarcimento per la violazione di brevetti. La decisione fa seguito a quella dell'agosto 2012, quando sempre un tribunale di San Jose (California) stabilì le colpe della Samsung nella violazione di brevetti e impose un castigo dell'ordine di un miliardo di dollari . Ma quella cifra poi venne rivista e corretta dal giudice, che trovò ingiustificata una parte del risarcimento e riconobbe "solo" 600 milioni di dollari di danni. L'ultimissimo capitolo riguardava un sotto-processo nel processo, dove si doveva stabilire se una parte dei residui 400 milioni era comunque legittima e quindi dovuta da Samsung ad Apple. In sostanza i giurati su richiesta del giudice dovevano tornare a esaminare nel dettaglio i danni subiti da Apple in termini di royalties perdute su 5 brevetti e 13 prodotti. Secondo i calcoli di Apple restano 379 milioni di quella porzione di indennità, che vanno recuperati. Samsung ne considerava dovuti solo 52 milioni. Dunque il verdetto sui 290 milioni si situa un po' a mezza strada. Nell'insieme, rifacendo tutti i calcoli di questo processo, il pagamento totale e finale di Samsung sarà di 890 milioni invece del miliardo iniziale. Questo processo però è solo il primo di una serie, una battaglia risolta in favore di Apple non segna la fine della guerra giudiziaria. Che continuerà con altri scontri in tribunale, su altri prodotti e altri brevetti, non solo negli Stati Uniti ma anche davanti ad altre giurisdizioni (Europa inclusa). Intanto sarà bene che i dirigenti di Apple non si montino la testa. Il verdetto finale, quello che conta davvero, lo danno i consumatori dei loro prodotti, non le giurie dei tribunali. E il verdetto del mercato è diverso da quello del tribunale californiano. I consumatori continuano a comprare più smartphone della Samsung, rispetto agli iPhone di Apple. Un trend preoccupante per l'azienda fondata da Steve Jobs, soprattutto perché la marca sudcoreana ha il suo vantaggio più netto nei mercati dalla crescita più vigorosa, cioè le nazioni emergenti. Argomenti economia usa apple samsung 
