Sgomberato e abbattuto dalle ruspe  l’accampamento abusivo di via Landi, a Casteldebole, monitorato da tempo  dall’amministrazione comunale, considerato uno dei punti di riferimento dei  "nuovi invisibili", rom e rumeni che a Bologna arrivano periodicamente per  cercare lavori stagionali, in nero, soprattutto nel settore edile. Al momento  del blitz c’erano una decina dei quaranta "inquilini", allontanati e rimandati  nel nulla. "Le operazioni sono state seguite dai nostri servizi sociali —  commenta l’assessore al Welfare Amelia Frascaroli — ma non c’è stato alcun  intervento ad hoc: non erano presenti minori". 
"Tutti gli uffici di polizia giudiziaria di Napoli, messi insieme, hanno fatto sul clan Lo Russo meno di quello che ha fatto la squadra mobile, in termini qualitativi e quantitativi". Lo ha detto in aula l'ex capo della squadra mobile di Napoli, Vittorio Pisani, nel corso del suo controesame al processo su riciclaggio e ristorazione, nel quale è imputato di favoreggiamento, rivelazione di segreto, abuso di ufficio e falso. Pisani ha risposto per alcune ore alle domande dei suoi legali, avvocati Giovanni Cerino e Salvatore Nugnes, soffermandosi in particolare sui rapporti con l'ex capoclan Salvatore Lo Russo, oggi collaboratore di giustizia e suo accusatore. "Io, indicato da Lo Russo come colui che gli garantiva l'impunità - si è difeso Pisani - ho indagato su di lui per anni, senza soluzione di continuità". Pisani ha anche sottolineato di essersi prodigato per la cattura del figlio dell'ex boss, Antonio, latitante per traffico di stupefacenti, che potrebbe essere la persona sfuggita alla cattura nel marzo 2011, quando la polizia, pedinando alcune persone sospette, fece irruzione in un capannone industriale di Casandrino. Il giovane è noto per essere stato fotografato a bordo campo del San Paolo in occasione di alcune partite del Napoli. L'ex capo della squadra mobile ha inoltre esibito vari faldoni di documenti, tra cui tutte le richieste di intercettazione avanzate alla Procura nei confronti di affiliati al clan Lo Russo. 
Lutto nel mondo dell'editoria. E' scomparsa Fabrizia Morandi Narici. Assieme al marito Giovanni gestiva la storica libreria (e casa editrice) 'Il dedalo' in viale Rossini 20, specializzata in architettura, urbanistica e design. Era la nipote di Riccardo Morandi, noto architetto. Gestiva la libreria da oltre 55 anni. Lì conobbe il marito, anche lui architetto. Nel 1995 fu tra le prime librerie ad aprire un proprio portale sul web, con un data base da 15mila titoli aperto a tutti per le ricerche bibliografiche. 
IL NOME del brevetto non è per niente sintetico, pur avendo un suo fascino: "A method for allowing missions of unmanned aerial vehicles", e avanti così per un'altra riga che vi possiamo risparmiare. Detto in modo succinto, il lavoro dei ricercatori del Csp ha portato alla realizzazione di un "drone automatico": è capace di decollare, seguire una rotta anche lunga e atterrare senza che l'operatore debba far niente di più che premere un pulsante o spostare la levetta di un interruttore. Non prima di aver inserito le coordinate Gps, magari avvalendosi di Google maps, e ottenuto via internet l'autorizzazione al volo da parte di un ente certificante (in questo caso l'Enac). Il software che lo governa - ed è questa la principale novità - prende in considerazione e elabora un gran numero di informazioni che provengono da diversi sistemi di rilevamento delle distanze, anche combinati tra loro. VIDEO: Il drone in volo su Torino Il Csp è un organismo di ricerca pubblico-privato che ha proprio come missione  -  spiega il direttore del settore ricerca e sviluppo Roberto Borri  -  quella di sfruttare il meglio delle tecnologie a scopi commerciali o industriali, minimizzando i rischi. E infatti tra i principali destinatari dell'attività di ricerca del Csp ci sono le piccole e medie imprese. Nel caso del drone automatico  -  spiegano i ricercatori che stanno perfezionando il brevetto, i giovani ingegneri Livio Torrero e Andrea Molino  -  si è fatto anche di più: il velivolo sembra quasi nato in vista del regolamento che l'Enac (Ente nazionale dell'aviazione civile) si accinge a varare per mettere ordine nel cielo affollato di oggetti volanti senza pilota a bordo per gli scopi più disparati: da quello ludico a quello industriale. Torrero e Molino hanno dato il dono dell'intelligenza a un drone già in commercio. Lavorano in un laboratorio al pianoterra di un edificio del Politecnico, in corso Montevecchio. Dentro, sembra il magazzino di Archimede Pitagorico: ci sono tanti oggetti facilmente riconoscibili, di uso quotidiano, ma quasi si smaterializzano nel caos in attesa di diventare, ciascuno, chissà che altro. "Il nostro progetto è partito nel 2009 e abbiamo scelto per i primi esperimenti un esacottero nato specificamente per le riprese video-fotografiche. Il drone scelto aveva però la possibilità di essere facilmente interfacciato, così abbiamo installato a bordo un piccolo modulo e iniziato a studiare un software che ci consentisse di gestire le funzioni". Insomma, un'intelligenza artificiale sufficiente per consentire a chiunque, anche a chi sia totalmente digiuno di conoscenze sul volo, di far librare il drone e mandarlo dove ritenuto necessario. "Lo scorso anno lo abbiamo impiegato  -  dice a mo' di esempio Molino  -  per fare rilevamenti fotografici sul lago di Candia per conto dei biologi che studiano la diffusione di un'alga di supeficie. I risultati si sono rivelati precisi e quindi molto utili". Per ora la ricerca si è occupata delle funzioni principali: decollo, volo lungo un percorso prefissato e atterraggio. Sembra facile, ma soltanto a parole. Per compiere queste tre operazioni i ricercatori hanno dovuto realizzare un software in grado di tenere in considerazione un gran numero di dati e combinarli tra loro per inviare alla macchina le informazioni necessarie a svolgere con precisione, e soprattutto in sicurezza, tutte le funzioni assegnate. Quindi il drone può usufruire di un rilevatore di posizione Gps, ma anche insieme a un sonar o a una telecamera, e atterrare in tutte le circostanze e le condizioni nel punto prescelto. Non è una cosa facile da ottenere e i ricercatori hanno ovviamente dovuto fare i conti con diverse complicazioni: il sonar da solo, ad esempio, per l'atterraggio può rivelarsi insufficiente se si deve atterrare in un prato, perché l'erba non è una superficie uniforme. Quindi meglio combinare il rilevamento sonar con quello di una telecamera che indichi un "bersaglio" al modulo del drone e glielo faccia anche centrare. Ma, si chiederanno alcuni, non può bastare il Gps? Sì, se vola in mezzo a un campo, ma non se si è in un fondovalle o peggio in una città. Il Gps potrebbe ricevere un segnale insufficiente, oppure ricevere un buon segnale ma sbagliare comunque (come nella sua natura) di un metro o due il punto esatto di atterraggio: un errore sufficiente magari a provocare danni. "Poi ci sono le variabili che non possono essere previste dal piano di volo  -  dice Borri  -  Durante il percorso può accadere di tutto: il drone potrebbe incontrare un ostacolo non previsto come un uccello o un altro drone. Ma l'apparecchio dovrà anche essere in grado di gestire, con rischi minimi, i guasti improvvisi, la mancanza di energia perché le batterie si sono scaricate, le interferenze radio quando si opera in ambenti particolari". Sulle applicazioni non c'è che l'imbarazzo della scelta: a partire dai rilevamenti ambientali, installando diversi tipi di sonde, ad esempio per accertare la qualità dell'aria in uno spazio angusto prima di un intervento di soccorso. "Ma pensiamo anche ai fotografi  -  dice Borri  -  oppure, siamo in Piemonte, a rilevamenti su vaste aree per controllare ad esempio la diffusione di fitopatologie della vite. Controlli per i quali oggi sono invece necessarie molte persone e soprattutto tanto tempo". 
Hanno acquisito le liste istituzionali di nominativi, incarichi e sedi. Compresi gli elenchi con i parcheggi che l'amministrazione comunale riserva ai consoli. C'è qualcuno, infatti, che fa il furbo. E non si tratta solo di un posto auto. Ma di vere e proprio truffe. Gli investigatori della Digos della questura di Bari vogliono andare a fondo. Sotto la lente di ingrandimento dei poliziotti della sezione investigazioni speciali ci sono proprio i finti consoli: persone che si spacciano per rappresentanti diplomatici di paesi esteri e che, in realtà, non hanno alcun titolo né incarico. LEGGI Consoli e parcheggi, giro di vite sui privilegi Così la polizia indaga sul fenomeno venuto alla luce proprio attraverso un monitoraggio dei parcheggi concessi ai rappresentanti consolari baresi. Una lettera scritta, inviata negli scorsi mesi dalla Ripartizione Viabilità del Comune di Bari alla questura e alla prefettura, aveva fatto scattare l'allarme. Al quartiere Madonnella, in via Corfù, c'era un posto auto riservato sulla carta al corpo consolare di Cuba. Eppure nel capoluogo pugliese non c'è nessun consolato dell'isola caraibica. Sono partiti allora gli accertamenti. L'indagine è ancora in corso e gli investigatori mantengono il più stretto riserbo. Quel che è certo è che la Digos sta monitorando i movimenti di finti consoli che si aggirano per la città presentandosi come rappresentati istituzionali di paesi extraeuropei. I reati ipotizzati sono quelli di truffa e di falso anche se per la truffa è necessaria la querela di parte. Non è ancora chiaro, però, quale sia l'obiettivo che i finti consoli vorrebbero raggiungere accreditandosi come tali. Intanto, almeno per il caso cubano, è stato il Comune a intervenire revocando il posto di sosta riservato, sulla carta, al corpo consolare di Cuba. In via Corfù, tra i civici 9 e 11, c'è infatti solo l'ufficio di un'associazione che si occupa di servizi consolari per conto delle rappresentanze, ma i trattati internazionali riconoscono il privilegio automobilistico solo ai corpi diplomatici. Poi, come preannunciato nei giorni scorsi, il Comune ha deciso di avviare dei controlli per verificare la titolarità dei posti auto assegnati ai corpi consolari. Al momento sono circa una ventina (non tutte le sedi di rappresentanza presentano richiesta) i parcheggi 'esclusivì concessi gratuitamente in base a delle convenzioni internazionali e a una delibera di giunta comunale risalente al maggio 2005. Questa mattina dalla Ripartizione Viabilità verrà inviata una lettera al segretario generale dei consoli nella quale Palazzo di Città chiede chiarimenti e verifiche sugli uffici di rappresentanza presenti sul territorio (a Bari città sono circa 38) e sui rispettivi posto auto. "Vogliamo approfondire molti aspetti  -  annuncia il delegato consiliare alla Mobilità, Antonio Decaro  -  per effettuare una ricognizione generale". E sul caso dei due posti occupati su corso Vittorio Emanuele da Estonia e Croazia con tanto di segnaletica verticale e orizzontale, aggiunge: "Nei prossimi giorni uno verrà meno. Saranno tolte le strisce gialle e saranno dipinte quelle blu. Diventerà un normale posto auto per il grattino della Zsr. Il console onorario della Croazia ci ha fatto sapere che quel posto già da molto tempo non è più utilizzato perché la delegazione ha cambiato sede". Inoltre, la stessa Croazia già da tempo ha comunicato al Comune di non utilizzare più quel parcheggio ma pare che tale nota sia ancora sconosciuta agli uffici della viabilità. "La stiamo cercando" assicura Decaro. E prima che il caso dei parcheggi diventi anche 'diplomatico', interviene il segretario generale dei consoli di Puglia, Basilicata e Molise, Massimo Salomone: "Siamo disponibili a tutti i chiarimenti del caso, anche a un incontro se necessario". Tra i quartieri più esposti al problema ci sarebbe il Madonella, dove proliferano molte sedi di rappresentanza e i residenti protestano. 
ROMA - Vittorie preziose di Bayern e Porto nelle due gare d'andata che hanno aperto la seconda settimana degli ottavi di Champions League. I bavaresi sono passati a Londra contro l'Arsenal con un eloquente 1-3 targato soprattutto Mandzukic, autore di una doppietta, i lusitani si sono imposti di misura (1-0) contro il Malaga di Pellegrini grazie a una rete, nella ripresa, di Joao Moutinho. Le due gare di ritorno sono in programma il 13 marzo. ARSENAL-BAYERN 1-3 Il Bayern s'impone di forza all'Emirates e ipoteca già un posto nei quarti di finale di Champions. La formazione di Heynckes domina fin dalle prime battute e trova il vantaggio già al 7' con una bel destro di controbalzo di Kroos su cross dalla destra di Muller. L'Arsenal accusa il colpo e al 21' incassa il raddoppio, opera di Muller, lesto a riprendere da due passi una corta respinta di Szczesny su colpo di testa di Van Buyten. In campo c'è una squadra sola ma i bavaresi non ne approfittano mancando il tris con Mandzukic. L'Arsenal ringrazia e alla prima occasione, al 55', rientra in partita grazie a Neuer che trova il modo peggiore per perdere l'imbattibilità dopo 664': esce male su un angolo dalla destra di Wilshere e consente a Podolski di siglare il gol dell'ex appoggiando comodamente in rete di testa a porta vuota. I gunners ci credono, sfiorano addirittura il pari col subentrato Giroud ma poi devono alzare definitivamente bandiera bianca al 77' quando Mandzukic si fa trovare pronto in spaccata all'appuntamento su un cross basso dalla destra di Lahm. Nel finale altre emozioni con Wilshere e Gomez che falliscono l'opportunità di dare altre dimensioni al punteggio finale. PORTO-MALAGA 1-0 Il Malaga cade in Europa dopo 10 anni (curiosamente proprio ad Oporto dove aveva rimediato l'ultimo ko, contro il Boavista, nel 2003) e consente al Porto di acquisire un importante vantaggio in vista del ritorno in Spagna. Gara a senso unico al do Dragão. I lusitani esercitano un lungo predominio territoriale nel primo tempo ma falliscone l'occasione per concretizzarlo con Izmailov (2), Joao Moutinho e Danilo. La squadra di Vitor Pereira cambia passo nella ripresa e, dopo un'altra palla gol mancata da Izmailov, sblocca il risultato (55') con un destro sottomisura di Joao Moutinho, smarcato in area sul filo del fuorigioco da Alex Sandro. La replica del Malaga è impalpabile e per il Porto è un gioco da ragazzi portare a casa il prezioso successo. Leggi i commenti I commenti dei lettori 
