CREARE carburanti puliti sfruttando l'enorme potenziale che la natura ci mette a disposizione con i progressi della scienza. Uno dei "sacri graal" della ricerca, che, a colpi di studi e sperimentazioni, sta facendo passi in avanti. Ora, sono stati ottenuti batteri geneticamente modificati che producono biocarburante  su richiesta: identico a quello in vendita nei distributori. Il risultato,  pubblicato sulla rivista dell'Accademia di Scienze degli Stati Uniti ( Pnas ), si  deve a un gruppo coordinato dal britannico John Love dell'università di Exeter a  Devon. Saranno comunque necessari ancora molti passi prima di arrivare alla  commercializzazione, ma si tratta di un primo passo consistente verso un  biocarburante diverso da quelli ottenuti finora. Questo combustibile naturale  infatti può essere utilizzato direttamente nei motori delle automobili senza che  questi debbano subire modifiche, come invece accade per i biocarburanti attuali,  che in questo modo incontrano solo una piccola frazione di mercato. Per ottenere  queste 'fabbriche' naturali di carburante i ricercatori hanno sfruttato la  naturale capacità dei batteri Escherichia coli di trasformare gli zuccheri in  grasso per costruire le loro membrane cellulari, e li hanno poi aiutati a  trasformare i grassi in carburante inserendo nel loro Dna i geni del metabolismo  prelevati da altri due tipi batteri: il Photorhabdus luminescens e il  cianobatterio Nostoc punctiforme. Le molecole prodotte sono strutturalmente e  chimicamente identiche a 10 tipi di carburante diesel comunemente in commercio. "Il nostro obiettivo – sottolinea Love – è ottenere un biocarburante che può  essere utilizzato senza dover modificare i motori delle automobili. Sostituire  il diesel convenzionale con un biocarburante sarebbe un enorme passo verso il  raggiungimento dell'obiettivo di ridurre dell'80% le emissioni di gas a effetto  serra entro il 2050". La domanda globale di energia, prosegue il ricercatore, è  in aumento e un combustibile che è indipendente sia dalle oscillazioni del  prezzo del petrolio sia dalle instabilità politiche "è una prospettiva sempre  più attraente". Argomenti biocarburante batteri gasolio pnas 
I ladri colpiscono ancora all'interno del Politecnico di Bari. E lo fanno di giorno tra i tanti studenti, dipendenti e docenti al lavoro. Nel mirino dei professionisti dello scasso è finita l'auletta dell'associazione Link. Qualcuno, presumibilmente intorno alle due, ha sfondato la porta d'ingresso della stanza al piano terra nell'atrio del Politecnico e ha portato via tutti i computer portatili presenti all'interno. In tutto tre, appartenenti agli universitari di Ingegneria e Architettura. I ladri, evidentemente, hanno aspettato che i ragazzi lasciassero l'auletta per entrare in azione. I rappresentanti degli studenti, infatti, si erano allontanati per il consiglio di dipartimento di Architettura. È stato allora che è avvenuto il furto. "Non è pensabile che gli studenti debbano vivere con l'ansia di subire un furto, dovrebbero forse fare le ronde per assicurarsi che sia tutto sempre sotto controllo?  -  protestano gli studenti di Link - Dovrebbe essere un loro diritto vivere la vita universitaria senza che avvengano tali eventi, soprattutto in una struttura come il Politecnico, ove il computer assume un'importanza estrema per lo studente come mezzo di studio e di lavoro.  Pretendiamo maggior sicurezza all'interno delle nostre università". Al Politecnico di Bari non è la prima volta. I ladri hanno più volte rubato nelle aule e negli uffici delle facoltà di via Orabona. Mesi fa hanno anche svaligiato di notte il bar interno. "Solo una ragazza ci ha detto di aver visto un uomo vicino alla porta dare una spallata  -  racconta Andrea Rizzo di Link  -  ma chi lo ha fatto è stato uno esperto: ha prima forzato la serratura della porta esterna chiusa a doppia mandata e poi sfondato una seconda porta interna. Ha portato via solo i tre portatili, il computer fisso invece è rimasto al suo posto". "Chiediamo a tutti gli studenti che nella giornata del 22 aprile, intorno alle ore 14.30, abbiano visto qualcuno di sospetto sostare nei pressi della nostra auletta, di darci tutte le informazioni possibili dato che potrebbero essere utili ai carabinieri" è l'appello lanciato dai ragazzi. 
MILANO - Nuovo terremoto al vertice della Bpm. Alla vigilia di un Consiglio di sorveglianza che si annuncia particolarmente agitato il presidente Filippo Annunziata lascia l'incarico con effetto immediato e invita gli altri amministratori a fare altrettanto, convinto che  il consiglio di sorveglianza non rappresenti più l'azionariato e che si debba andare ad un nuovo voto assembleare. Epicentro delle tensioni, lo scontro sul cambio della governance che ha riaperto le crepe con la vecchia guardia dei soci- dipendenti a un anno e mezzo dall'arrivo alla guida dell'istituto di Andrea Bonomi, in tandem con Annunziata. Il posto di quest'ultimo dovrebbe passare ad interim, come da Statuto, al vicepresidente più anziano, Giuseppe Coppini, in attesa della nomina (o delle nomine) da parte dell'assemblea degli azionisti. Difficilmente si farà in tempo a nominare un nuovo presidente del consiglio di vigilanza già dall'asemblea del 27 aprile (già convocata per i conti e alcune modifiche statutarie) ma non è detto, dipende da quanti consiglieri si dimetteranno nelle prossime ore. La situazione è in divenire, ha detto un consigliere in serata. Sullo sfondo sono proprio le tensioni sulla trasformazione in spa ad agitare il quadro. "Stante le sfide che la banca si accinge ad affrontare nei prossimi mesi" il Cds "deve poter assicurare imparzialità di giudizi, maturità di comportamenti", scrive Annunziata nella sua lettera di dimissioni. E per spiegare il clima di tensione riferisce di quello che definisce "episodio disfunzionale", cioè il fatto che tre consiglieri abbiano portato in consiglio un progetto di riforma della governance alternativo alla trasformazione in Spa mentre ritiene "episodio grave" il fatto che molti amministratori non abbiano approvato il bilancio 2012 ("per motivazioni in larghissima misura non riconducibili ad asseriti difetti nella sua formulazione"). . E ancora. "Talune forze" che avevano appoggiato la svolta portata da Bonomi "non sono più interlocutori presenti", lamenta il professore della Bocconi che ritiene per questo "opportuno ridefinire la rappresentatività di questo consiglio nei confronti della base azionaria". "Avverto l'esigenza di lasciare che i soci si esprimano nuovamente sulla composizione degli organi di vertice della banca, e invito i colleghi che fanno parte di questo consiglio a considerare se fare altrettanto", aggiunge con un invito alle dimissioni. 
E' confermato l'incontro di sabato 27 aprile a Parma tra i candidati sindaco del Movimento 5 stelle promosso dal sindaco della città ducale Federico Pizzarotti "per uno scambio di esperienze". Si terrà nellla sala civica Bizzozzero. "Inizieremo la mattina alle 10.30 circa - spiega Pizzarotti - e proseguiremo nel pomeriggio, il programma della giornata verrà dettagliato meglio nei prossimi giorni, ma prevederà sia un mio intervento, che quello di alcuni consiglieri di maggioranza del Comune di Parma. Saranno presenti anche alcuni consiglieri di lunga data del Movimento di altre città, che porteranno la loro esperienza di minoranza". Conclude Pizzarotti: "Sarebbe bello fare un incontro molto allargato, ma per il momento dobbiamo limitarci ai candidati sindaco, diciamo massimo tre persone per ogni gruppo". 
IL VERONA vince in rimonta (4-2) il  derby del Garda con il Brescia e resta a -1 dal 2° posto occupato dal  Livorno. I lombardi a lungo sognano di scavalcare il Varese nella corsa  al 6° posto grazie a una doppietta di Caracciolo poi, però, vengono  puniti da Gomez e Cacia. Nell’altro posticipo, l’Ascoli si fa  sorprendere (0-1) al Del Duca dal Padova e resta impelagato in piena  zona retrocessione, ulteriormente avvicinato dal Vicenza terzultimo. VERONA-BRESCIA 4-2 Il  solito Cacia, giunto a 20 gol stagionali, regala al Verona tre punti d’oro nel derby contro il Brescia, che consentono agli scaligeri di  tenere il passo del Livorno. L’avvio di gara è un susseguirsi di  emozioni: la squadra di Mandolini colpisce una clamorosa traversa con un  colpo di testa ravvicinato di Gomez e, sul capovolgimento di fronte, al  4°, subisce la beffa dello 0-1 da Caracciolo che scatta su un lancio  smarcante di Sodinha e anticipa Rafael in uscita con un bel tocco  volante di destro. Passano appena 2’ e il Verona pareggia con Jorginho,  lesto a ribadire in rete un colpo di testa di Ferrari, respinto sulla  linea da Caldirola. Il Brescia non si demoralizza e, all’11°, torna  avanti con un perentorio stacco di testa di Caracciolo su  punizione-cross dalla trequarti sinistra di Scaglia. Gli scaligeri si  rimboccano le maniche e, dopo due occasioni mancate da Hallfredsson e  Sgrigna nel primo tempo, pareggiano al 57’ con Gomez che insacca di  controbalzo  sotto la traversa un pallone respinto da Arcari dopo un  tiro d’esterno destro, da sinistra, di Ferrari. La sfida s’accende di  nuovo e, in 5’, cambia definitivamente corso. La svolta ruota attorno a  due episodi: al 66° Scaglia su punizione dalla trequarti destra centra  la traversa, fa meglio al 71° il Verona che con Cacia, appena entrato,  realizza il 3-2 con un tocco volante da pochi passi su punizione dalla  destra di Sgrigna. Al Brescia saltano i nervi e a farne le spese è Budel  che, all’80°, lascia i compagni in 10 per una gomitata ai danni di  Cacia a palla lontana. Il Verona ringrazia e, dopo aver impegnato ancora  Arcari con Sgrigna su punizione, cala il poker (87°) nuovamente con  Cacia che approfitta di un’incomprensione tra Caldirola e Antonio  Caracciolo dopo un suo primo tiro, respinto dal portiere, e insacca di  destro in girata sul primo palo nella porta rimasta sguarnita. ASCOLI-PADOVA 0-1 L’Ascoli incassa dal Padova la quinta sconfitta consecutiva e scivola sempre  più verso la zona retrocessione, ora distante soli 2 punti. I  marchigiani partono bene e preoccupano Silvestri con due colpi di testa  di Soncin e Ricci e con un destro dal limite di Loviso. Il Padova  controlla e, al primo vero tiro in porta passa (33°): Zé Eduardo  raccoglie una sponda aerea di Iori e con un gran destro da 25 metri infila  il pallone nell’angolo. L’Ascoli cinge d’assedio, nella ripresa, la  trequarti biancorossa ma non riesce a trovare lo spiraglio giusto con  due girate volanti di Zaza e Soncin e con due tiri da fuori da Morosini.  Nel finale gli assalti dei bianconeri si fanno sempre più confusi e i  veneti non devono penare più di tanto per condurre in porto la preziosa  vittoria. Argomenti serie b padova calcio ascoli calcio hellas verona brescia Leggi i commenti I commenti dei lettori 
Sgomento e terrore dominano in queste ore la comunità cristiana, in particolare quella ortodossa, della regione di Aleppo nel nord della Siria, dopo che si è diffusa la notizia, confermata anche dai media ufficiali, del rapimento da parte di non meglio precisati uomini armati di due vescovi della metropoli siriana. Nel contesto della guerra in Siria, i cristiani del nord del Paese sono già da mesi fuggiti in massa dalle loro case in altre regioni o all'estero. I monsignori Yohanna Ibrahim e Bulos Yazigi, rispettivamente vescovo siriaco-ortodosso di Aleppo e greco-ortodosso della stessa città, si trovavano assieme a bordo di un'auto proveniente dal confine turco, distante una trentina di chilometri. Erano diretti ad Aleppo, ma all'altezza di Kfar Dael, località alla periferia orientale del centro urbano sono stati fermati da "uomini armati" che hanno intimato a loro e all'autista, un diacono, di scendere dall'auto. Dopo aver ucciso l'autista sul posto - proseguono le fonti locali - gli uomini armati si sono dileguati portando con sé i due vescovi in un luogo sconosciuto. I media ufficiali di Damasco hanno dato immediatamente ampio risalto alla notizia, puntando il dito contro "i terroristi" e precisando che Ibrahim e Yazigi tornavano da un'attività "umanitaria". Al momento non vi sono rivendicazioni del rapimento. La zona che separa Aleppo dal confine turco è solo in teoria controllata dai ribelli anti-regime, ma in realtà è sempre più terra di nessuno, infestata di bande criminali, predoni, fondamentalisti jihadisti stranieri che non hanno molto a che fare con la causa politica degli insorti locali. Il rapimento dei due vescovi giunge all'indomani della diffusione di notizie, ancora parziali e inverificabili sul terreno in maniera indipendente, dell'uccisione a sud-ovest di Damasco di oltre 500 persone, per lo più civili, tra cui donne e bambini, da parte di miliziani fedeli al presidente Bashar al Assad. A tal proposito, gli Stati Uniti si sono detti "colpiti e sconvolti". All'inizio di febbraio scorso, due preti erano stati rapiti da altri uomini armati a sud di Aleppo. Di padre Michel Kayyal, armeno cattolico, e padre Maher Mahfuz, greco-ortodosso, non si hanno più notizie da allora, quando il pulmino sul quale erano a bordo diretto a Damasco era stato bloccato da miliziani. Argomenti siria rapimento aleppo damasco 
Sono tante le sedi simbolicamente bloccate dai Giovani Democratici anche in  Puglia da metà della scorsa settimana, mentre la possibilità di intesa tra Pd e Pdl per  l'elezione del Presidente della Repubblica si facevano sempre più concrete.  Ma è da sabato che è cominciata la mobilitazione unitaria, con l'occupazione  del quartier generale provinciale nel capoluogo. L'invito è stato esteso a  chiunque si riconosca negli ideali del centrosinistra, al di là delle tessere  del partito. LEGGI "Il Pd siamo noi", i giovani democrat occupano la sede FOTO GLI STRISCIONI #OCCUPYPD Iscritti di tutte le età e amministratori stanno partecipando  all'#occupypd. Compresi il sindaco di Bari Michele Emiliano, che si è subito  fatto vedere nel pomeriggio di sabato, e il rettore dell'università di  Bari,  Corrado Petrocelli, passato per gli uffici dei democrat domenica sera. "La base non si arrende, il Pd siamo noi" è lo striscione sulla porta della palazzina di via Re David, corredato da cartelli di senso vietato con al  centro la parola tanto odiata: "Governissimo". La nottata passata in sede  sabato ha lasciato spazio a un'assemblea permanente per tutto il pomeriggio  di domenica, con tanto di decisione: gli interessati si riuniranno ogni sera  alle 19 per discutere insieme e stilare un documento che dimostri il  loro attaccamento al Pd. 
