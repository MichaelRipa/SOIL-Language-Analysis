GINEVRA - "Abbiamo fatto una grande partita, dopo 30' con il doppio svantaggio il match sembrava chiuso. Invece siamo stati bravi a rimontare e fare cose interessanti. Da quando sono ct è una delle migliori prestazioni della squadra". Non nasconde la propria soddisfazione Cesare Prandelli dopo il 2-2 con il Brasile. Il ct entra anche del dettaglio tattico: "Il 4-3-3? E' un modulo interessante, c'è ancora da lavorare e possiamo farlo, ma devi avere tempo per lavorare, però siamo riusciti a trovare l'ampiezza e l'uno contro uno. Balotelli è stato molto bravo sul gol e si è creato tante occasioni, ma quello che mi è piaciuto di più è che ha giocato per la squadra, e questo è un atteggiamento da grande campione. Ora l'importante è ritrovare le energie per martedì perchè contro Malta sono in palio 3 punti molto importanti. Il Mondiale è iniziato a Ginevra? Dobbiamo ancora qualificarci". Esame superato a pieni voti per i nuovi innesti. "Cerci e De Sciglio sono giovani ma hanno qualità tecniche". Le due nazionali si ritroveranno a giugno in Confederations Cup:  "Chi ha più margini di miglioramento? Senza dubbio il Brasile". Molto atteso era anche Giaccherini: "Per me è stato il migliore incampo, ha interpretato perfettamente la gara" Un pensiero per Petro Mennea: "Lo ricordo come un ragazzino che lottava e vincenva con avversari molto più grossi di lui" Argomenti nazionale italia cesare prandelli Leggi i commenti I commenti dei lettori 
PARIGI - Il passato tira per la giacca Nicolas Sarkozy e lo riporta alla sgradevole situazione di un uomo normale, costretto a fare i conti anche con la giustizia : un giudice istruttore di Bordeaux ha messo sotto accusa ieri l'ex presidente per circonvenzione d'incapace. Un avviso di garanzia che riguarda la vicenda di Liliane Bettencourt, la miliardaria proprietaria dell'Oréal, considerata da Forbes la donna più ricca del mondo. Una storia di soldi e di odio-amore tra madre e figlia, con sullo sfondo molti personaggi che hanno approfittato della debolezza della donna, accettando senza ritegno le sue larghezze. Fra loro, adesso, c'è anche Sarkozy, sospettato di aver fatto finanziare illegalmente la sua campagna elettorale del 2007 : il tesoriere del partito e della sua campagna all'epoca dei fatti, l'ex ministro Eric Woerth, è anche lui sotto inchiesta. Sarkozy non è il primo ex presidente a finire nel mirino della magistratura. Jacques Chirac è stato processato e condannato a due anni di carcere con la condizionale per i finanziamenti illeciti al suo partito negli anni Novanta. Ma Chirac aveva concluso la sua carriera politica, mentre gli amici di Sarkozy continuano ad alimentare le voci su un suo possibile ritorno sulla scena politica in vista delle presidenziali del 2017. Ma un procedimento giudiziario (e un'eventuale condanna) potrebbero bruciare le supposte speranze dell'ex capo dello Stato. Sarkozy è stato confrontato ieri a Bordeaux al maggiordomo e ad altri membri del personale di casa Bettencourt. Molti di loro hanno detto di aver visto Sarkozy incontrare la miliardaria più volte durante la campagna del 2007, mentre l'interessato ha sempre detto di essersi recato nella villa di Neuilly una sola volta. E' un punto cruciale, poiché le visite a ripetizione, secondo il magistrato inquirente, avrebbero avuto il fine di spillare soldi per la campagna elettorale. In nero, ovviamente, visto che la legge consente ai cittadini di versare ai partiti una cifra annua non superiore ai 7 mila 500 euro. Le registrazioni clandestine di alcuni colloqui, effettuate dal maggiordomo, i movimenti bancari sui conti correnti in Francia e all'estero, insieme ad alcune testimonianze hanno alimentato l'inchiesta. Diverse persone sono finite in galera per aver approfittato dell'assenza di lucidità della vecchia miliardaria e sulle vicende private e lo scontro madre-figlia si sono inserite le storie politiche. Il marito della Bettencourt, deceduto nel 2007, è stato più volte ministro con de Gaulle e Pompidou e la famiglia è da sempre vicina alla destra. E' stato l'avvocato di Sarkozy, Thierry Herzog, ad annunciare l'avviso di garanzia, subito definito "incoerente sul piano giuridico e ingiusto". Il legale ha annunciato un ricorso alla sezione istruttoria della corte d'appello per chiedere la nullità del provvedimento. La procura di Bordeaux ha confermato l'avviso di garanzia per il reato di " circonvenzione d'incapace commesso nel febbraio 2007 e nel corso del 2007". Argomenti l'oreal finanziamenti illeciti francia liliane bettencourt nicolas sarkozy 
GINEVRA  - Il Brasile non ha fatto una gara indimenticabile contro l'Italia, ma Luiz Felipe Scolari è soddisfatto: ''Sono soddisfatto del mio Brasile, Neymar ha giocato la partita perfetta'', commenta il ct della Seleçao. ''Ci sono piu' cose positive che negative - ha detto nel dopopartita - Siamo sviluppando un nuovo sistema di gioco, la squadra si è ben comportata tatticamente e continueremo a giocare con questo modulo 4-3-3''. Scolari crede in questo gruppo e dice che ''la squadra non si e' smarrita e ha continuato a giocare'' e per il futuro non ci saranno grossi cambiamenti, ''soltanto due o tre giocatori''. L'elogio tattico per Neymar: ''Ha fatto la sua partita perfetta con la Seleçao. Ha giocato per la squadra come secondo attaccante rendendo la vita difficile ai difensori azzurri. Ha fatto quello che fa meglio al Santos, è riuscito anche a difendere, ha dimostrato stasera che può lavorare per la squadra. Credo che questa sera abbiamo visto il miglior Neymar''. Deludente invece il ritorno di Kakà, che è uscito dal campo ancora acciaccato. ''Non so se ci sara' a Londra contro la Russia. Non credo riuscira' a recuperare'' NON TUTTI LA PENSANO COME IL CT - Ma non tutti la pensano come Scolari. "L'Italia ha dominato nel secondo tempo, e noi non siamo riusciti a fermarla'', riconosce David Luiz. Anche se il difensore verdeoro rivendica i meriti della squadra di Scolari. ''Avevamo controllato il gioco nel primo tempo - dice ancora David Luiz - ma purtroppo non è bastato: purtroppo non abbiamo ottenuto la vittoria che volevamo''. "MANCANZA D'AFFIATAMENTO" - Secondo il centrocampista Fernando i problemi della Seleçao nella serata di Ginevra sono addebitabili alla ''mancanza d'affiatamento''. ''Io era la prima volta che giocavo con questi compagni e credo si sia visto - aggiunge il mediano -. Comunque è stata un'esperienza utile, non possiamo che migliorare, e contro la Russia vinceremo. In cosa abbiamo sbagliato stasera? Forse a inizio ripresa siamo entrati in campo un po' deconcentrati. Comunque non si possono prendere due reti cosi'''. JULIO CESAR: "ERRORI NOSTRI SUI GOL" - E' invece polemico con qualche compagno, anche se non fa nomi, il portiere Julio Cesar. ''I due gol dell'Italia sono nati da nostri errori  -  sottolinea il numero uno brasiliano -, e non da loro prodezze. Quando invece loro sono riusciti a lanciarsi bene, io sono riuscito a rimediare, in particolare con qualche uscita''. Diversa la situazione in occasione delle reti azzurre. "I due gol che abbiamo preso sono nati da nostri errori - insiste l'ex interista - Non mi piace accusare qualcuno in particolare, è una cosa che riguarda noi, ma state certi che ne parleremo''. ''Abbiamo sbagliato passaggi e in alcuni momenti ci siamo resi vulnerabili - aggiunge Julio Cesar -, comunque non possiamo dimenticare che l'Italia è una grande squadra. Ma anche così avremmo dovuto vincere noi, se non avessimo fatto certi errori''. Argomenti brasile calcio david luiz julio cesar Leggi i commenti I commenti dei lettori 
"Il Coodinamento dei CdR del Gruppo Espresso - Repubblica - Finegil - Elemedia è al fianco dei colleghi del "Corriere della Sera" che hanno scioperato contro la proposta di ristrutturazione presentata dalla loro azienda che prevede la riduzione di un terzo dell'organico. Il Coordinamento sostiene l'impegno della Federazione Nazionale della Stampa che dovrà affrontare con crescente forza questo momento difficile per l'editoria tutta". Questa la nota diffusa in serata dal Coordinamento dei CdR che ribadisce che "colpire l'informazione, tagliare redazioni e giornalisti, del Corriere come di qualsiasi giornale, significa mettere a rischio l'informazione per tutti, la libertà e le garanzie alla base del sistema democratico del Paese". "Affrontare la crisi che investe l'editoria è doveroso e saggio. E i giornalisti sono pronti a fare la loro parte, come sempre. Ma ancora una volta per contrastare le criticità economiche invece di individuare strategie di sviluppo e di innovazione si preferisce tagliare le redazioni e cancellare posti di lavoro. Indebolire le competenze e le professionalità, inaridire la ricchezza e la completezza dell'offerta al lettore, senza offrire in cambio idee per il rilancio di quotidiani e periodici, significa intraprendere una strada senza sbocco. Le aziende - precisa la nota del Coordinamento - che hanno macinato utili negli anni passati, hanno il dovere di fronteggiare la crisi con le loro risorse. Non è più possibile far ricadere sui giornalisti e sugli Istituti della categoria gli errori o l'assenza di scelte manageriali. Ma soprattutto non si possono chiedere sacrifici intollerabili senza che le Aziende si assumano la responsabilità di presentare piani industriali e strategie di marketing che puntino a nuovi modelli di business e la diversificazione dei prodotti editoriali che sappiano guardare al futuro". 
GINEVRA - E' stato il grande protagonista della serata, ma fa il modesto. Mario Balotelli infatti è appena soddisfato della sua prestazione contro il Brasile: "Come voto mi do sei, ma solo per il gol, altrimenti mi sarei dato molto di meno. Ho sbagliato troppo sotto porta". Super Mario non ha dubbi quando deve parlare di tattica: "Il modulo in cui mi trovo meglio è il 4-3-3, anche perchè sono abituato a giocare con questo sistema nel Milan". Comunque la sfida con Neymar è stata vinta: "Non era una questione personale tra me e lui, ci siamo incontrati e fatti gli auguri e scambiati i complimenti". In fondo sul voto striminzito si trova d'accordo anche l'ex compagno Inter, Julio Cesar, che stasera contro l'Italia e soprattutto contro Balotelli ha fatto il fenomeno: "Tra me e Mario, ho vinto io: lui un gol, io tre parate decisive su altrettante occasioni sue. Glielo ho anche detto nello spogliatoio". BUFFON E MALDINI - Capitan Buffon se lo coccola: "E' stato bravo: ha giocato per la squadra, e ha dimostrato quanto ci tenga all'azzurro. Bello, quasi commovente, per me''. Intendeva dire per uno che martedì a Malta raggiunge Maldini al 2° posto delle presenze azzurre. ''Ma mi riterrò soddisfatto solo quando avrò toccato le 150, 160 maglie in nazionale", sottolinea il portiere. DE ROSSI, IRONIA E POLEMICA - Serata felice anche per De Rossi, appena venata di amarezza. "So che ripartiranno i confronti tra nazionale e Roma, e si tornerà a dire che gioco meglio in azzurro. Che devo dire? E' offensivo anche solo rispondere a queste illazioni'', dice l'autore del primo gol azzurro. ''Non è il gol del riscatto. Che devo dire, che in azzurro tiro in porta e con la Roma fuori? Sono solo casualità. Certo, essere entrato nella top ten delle presenze azzurre mi inorgoglisce - prosegue - ma nessuno può negare che sia orgoglioso anche della Roma. Non è vero che non mi sento capito, in giallorosso: io mi faccio capire.... Dopo aver rassicurato sulle sue condizioni fisiche (''solo una contusione alla coscia, niente di serio, credo"), fa gli elogi a Prandelli: ''Abbiamo giocato una gran bella partita, credo sia la mia Italia più forte - dice - Siamo maturi, ma anche frizzanti. Siamo una squadra vera. E di questo va dato atto a Prandelli, sono tre anni che insiste solo su questo: il gioco, l'organizzazione. Quando nel 2009 affrontammo il Brasile, non eravamo così organizzati" BONUCCI: "sI VEDE IL LAVORO DI PRANDELLI" - "Peccato, ho provato a girarla sul secondo palo, speravo ci fosse qualcuno che la mettesse dentro e comunque è uscita di pochissimo". Così Leonardo Bonucci commenta l'occasione che avrebbe potuto regalare all'Italia un successo sul Brasile che manca da 31 anni. "Abbiamo fatto una grandissima partita - sottolinea il difensore della Nazionale -, ma siamo stati poco fortunati sotto porta. Abbiamo creato veramente tanto, siamo stati all'altezza di un Braslle che ha giocatori di grande qualità e siamo stati bravi anche dopo il 2-2. Il mio colpo di testa e la palla che ha avuto Balotelli potevano farci vincere. Non ricordo altre partite dove abbiamo creato tante occasioni, purtroppo non abbiamo concretizzato. Il merito di questa ottima prestazione è merito del lavoro che stiamo facendo con Prandelli, abbiamo un'identità e un gioco preciso e possiamo far bene sia in Confederations Cup che ai Mondiali. Il ct ci ha portato al secondo posto agli Europei e sta continuando a portare avanti il suo lavoro". BENE DE SCIGLIO E CERCI, BALOTELLI GRANDE - Bonucci analizza anche le prestazioni degli esordienti. "De Sciglio è un talento, un terzino che sa difendere e spingere. Noi gli abbiamo dato solo qualche consiglio e lui ha fatto una grandissima gara. Anche Cerci è entrato bene in partita pur essendo all'esordio contro una grande nazionale, ci ha permesso di avere superiorità numerica saltando l'uomo. Abbiamo creato di più nel secondo tempo proprio perché potevamo puntare sull'uno contro uno con Cerci, Balotelli ed El Shaarawy". Il trascinatore, però, è stato Balotelli. "Mario ha qualità importanti, a fine partita mi sono congratulato con lui perché quando vuole fare la differenza la fa, quando corre e si sacrifica può mettere in difficoltà chiunque. Ha fatto una grande partita". LA SODDISFAZIONE DI DE SCIGLIO - De Sciglio all'esordio ha impressionato, vincendo spesso il duello con un mostro sacro come Dani Alves: "Penso di aver fatto bene la fase difensiva, cercando di stare attento al 100%", dice. " In fase offensiva sono arrivato poco al cross ma perché cercavamo di giocarla per evitare le loro ripartenze. Dani Alves? E' un grande campione, crea superiorità numerica sulla fascia e marcarlo è difficile". Prandelli gli ha dato una mano anche psicologicamente. "Il ct mi ha dato tanti consigli in questi giorni. Mi ha detto di stare tranquillo, di fare le cose che so fare senza timore e penso di esserci riuscito". E' un jolly difensivo e sa di esserlo: " E' un vantaggio saper ricoprire tanti ruoli, posso dare una mano anche se c'è un'assenza a centrocampo. Ma io mi sento terzino, destro o sinistro è uguale, mi trovo bene allo stesso modo". Un ringraziamento speciale va ad Allegri: " C'è tanto di suo nella mia crescita, mi ha dato fiducia e la possibilità di giocare, indispensabile per acquisire sempre più consapevolezza nei miei mezzi". Infine, una battuta su Neymar: " Ha una progressione pazzesca e, nonostante sia magro, tiene botta nei contrasti. E' difficile buttarlo giù". GIACCHERINI SI PROMUOVE - Giaccherini è soddisfatto della sua inedita prova, per 45', da trequartista: " Dovevo iniziare il pressing sui mediani e disturbarli, e quando avevamo palla noi buttarmi negli spazi. Penso sia andata bene, sono contento della mia prova e della squadra: nel primo tempo abbiamo creato 7 palle gol e poi siamo stati bravi a recuperare la partita". L'attaccante juventino dice di aver visto un bel Brasile: "A me ha fatto un'ottima impressione. Nel corso del tempo migliorerà perché ha ottime potenzialità e un ottimo allenatore, per cui lo ritroveremo più organizzato. Stasera però si è vista un'ottima Italia, sia nel primo tempo che nel secondo, perché non era facile recuperare". Argomenti nazionale italia leonardo bonucci emanuele giaccherini mattia de sciglio mario balotelli gianluigi buffon daniele de rossi Leggi i commenti I commenti dei lettori 
A un anno dal Mondiale, siamo più avanti di loro, molto più avanti di loro. La sfida col Brasile, ci dice, ci conferma che l'Italia ha gioventù, esperienza, classe e soprattutto carattere. Sarebbe stato facile, forse addirittura comprensibile, abbattersi dopo il 2-0 del Brasile nel primo tempo. Con il lutto al braccio, per la scomparsa del grande Mennea, gli azzurri sono invece usciti in ritardo dalla curva, ma con quella leggerezza, quel soffio di straordinaria semplicità che sembrava sospingere il nostro mito dell'atletica, si sono affiancati all'avversario e - almeno ai punti - hanno dato l'impressione di essere più bravi, più forti, più motivati. Forse più decisi nel volersi prendere una soddisfazione. L'Italia di Cesare Prandelli è oggi una squadra che sa sempre cosa bisogna fare e soprattutto non si abbatte di fronte alle difficoltà. Perché sa di avere cuore e testa, sa di essere un cocktail e entusiasmante di modestia e di un pizzico di arroganza. Così l'Italia ha interpretato un secondo tempo che la vedeva in svantaggio di due gol, giocando a testa bassa per recuperare il pallone e alzando lo sguardo per andare a cercare il proprio orizzonte. Quello che ha fatto Balotelli, sicuramente il protagonista della serata per un gol che  solo i campioni possono pensare prima ancora che realizzare. Andate a rivederla l'azione, scoprirete che a destra, sinistra, davanti, dietro, ci sono quattro brasiliani, pronti a ingabbiarlo in un quadrato perfetto che non ti permette una via di fuga o un'accelerazione. In quelle condizioni, molti calciatori si sarebbero persi. Sì,  si sarebbero persi d'animo e avrebbero perso le misure della loro giocata. Balotelli ha invece fatto l'unica cosa che i quattro brasiliani non si aspettavano: ha fermato il pallone, quasi piantandosi sopra e - - dopo aver visto Julio Cesar - è andato a pescare l'unico punto scoperto della porta. Un capolavoro di intelligenza e di precisione. E' su questo, sulle potenzialità straordinarie di alcuni giocatori, che Prandelli sta costruendo la sua squadra, la sua Italia, sempre alla ricerca delle misure e di nuove opportunità. Perché promossi a pieni voti escono dalla partita anche De Sciglio e soprattutto Cerci, che andava a cercare ogni volta i rivali, per batterli nell'uno contro uno. Una specialità brasiliana, su cui abbiamo costruito un pareggio che vale molto di più di una vittoria. Perché ci interessava capire a che punto fossimo, a un anno dal Mondiale, nel processo di costruzione. Un Mondiale in cui, al momento, i brasiliani hanno solo il vantaggio di giocare in casa. Perché l'Italia è molto, ma molto, più avanti. Leggi i commenti I commenti dei lettori 
