PESARO - Un alibi perfetto, troppo. L'ustione sul dorso della mano destra, quella che lui ha giurato di essersi fatto accidentalmente versandosi addosso del caffè bollente. Le scarpe sportive di pelle che sembrano corrose da una sostanza aggressiva. La storia dell'assedio alla ex fidanzata, spaventata da lui e insieme decisa a non denunciarlo formalmente per non rovinargli la reputazione. L'avvocato Luca Varani, che in mattinata sarà interrogato per la convalida del fermo e l'eventuale applicazioni di misure cautelari, saprà quali indizi e quali fonti di prova gli investigatori dell'Arma hanno raccolto e cercherà di difendersi, sempre che decida di rispondere alle domande. La procura lo accusa di essere il mandante di una spedizione punitiva da film e da altri luoghi: avrebbe assoldato qualcuno per gettare dell'acido in faccia alla collega "colpevole" di averlo lasciato un paio di anni prima, Lucia Annibali, aspettata e colpita sulla porta di casa. Un "giustiziere", entrato e uscito come un fantasma dal condominio della donna. E probabilmente un secondo uomo, d'appoggio. E' a loro che stanno dando la caccia i detective guidati dal tenente colonnello Antonio Sommese. Indagini da strada, alla vecchia maniera. E accertamenti tecnici, alla Csi. L'attenzione si sta concentrando su una rosa di persone, soggetti con i quali l'avvocato Varani aveva contatti per ragioni professionali o personali, e su alcuni pregiudicati. Le voci che girano a Pesaro, amplificate da siti e giornali locali, parlano di "due albanesi". Gli investigatori però non confermano e invitano alla prudenza. Oltre all'interrogatorio di Varani, assistito dal penalista Roberto Brunelli, in programma c'è un "accertamento tecnico irripetibile". Due consulenti nominati dalla procura dovranno visitare l'avvocato sotto accusa e dire se l'ustione che ha sulla mano è stata provocata da un acido o da altro. L'ipotesi è che il legale possa aver maneggiato la sostanza corrosiva per preparare il contenitore consegnato al "giustiziere" e che sia stato investito da uno schizzo. Le scarpe bucate, sequestrate e conservate in condizioni idonee, saranno invece esaminate in tempi successivi. Si acquisiranno anche referti e cartelle cliniche di Lucia Annibali. L'accusa formalizzata inizialmente potrebbe essere appesantita: da concorso in lesioni gravissime a concorso in lesioni permanenti. La donna, che sembra stia recuperando parzialmente la vista, almeno da un occhio, rimane ricoverata in prognosi riservata nel reparto Chirurgia plastica - Grandi ustionati dell'ospedale di Parma, struttura diretta dal professor Edoardo Caleffi, centro di eccellenza e polo di riferimento per tutta Italia. Con l'avvocatessa e con i familiari i medici sono stati espliciti, diretti: hanno spiegato di avere a disposizione gli strumenti più moderni per minimizzare i segni dell'acido, ma  hanno anche dovuto dire che "non sarà più quella di prima". Sulla vicenda è intervenuta il ministro del Welfare, Elsa Fornero. "Ogni atto di violenza contro le donne da chiunque ed ovunque sia commesso è un crimine che impedisce il godimento dei diritti e delle libertà fondamentali dell'intera collettività: a tutti noi spetta il compito di intervenire". E "riflettere sull'arretratezza culturale di un certo mondo maschile che ancora ha una visione arcaica basata sul possesso in nessun modo più accettabile". Si è mosso anche l'ordine degli avvocati di Rimini, il foro cui Luca Varani è iscritto. Lunedì è convocata una riunione straordinaria del consiglio. Si voterà la sospensione temporanea del collega, sempre che resti in carcere, "nell'interesse della categoria, dei clienti e anche suo". Argomenti pesaro donna sfigurata aggressioni con acido violenza sulle donne 
Sarà perché dicono che le startup sono il nuovo rock'n roll. E forse solo perché per molti la Puglia è la capitale della migliore musica italiana. O sarà solo per una felice coincidenza di date, ma al Next della Repubblica delle Idee arrivano anche due delle migliori giovani band pugliesi. Suoneranno e canteranno al teatro Petruzzelli la sera di sabato in quella che si annuncia come una memorabile festa degli innovatori pugliesi: scienziati, startupper, inventori, sognatori, cabarettisti e adesso anche musicisti. Una sfilza di ospiti eccezionali, ai quali in extremis si aggiungono i Toromeccanica e i Crifiu che hanno appena vinto le durissime selezioni che fra qualche giorno li porteranno ad esibirsi sul palco più grande e più importante d'Italia, quello del concertone del primo maggio. Le due band salentine hanno superato in una vera gara centinaia di altri gruppi che si erano iscritti all'1Mfestival, il festival della musica dal vivo che da quest'anno costituisce una imperdibile anteprima del concertone, mettendo in palio sei posti per esibirsi davanti ad un milione di persone. Ieri sono stati annunciati i vincitori e due vengono dal Salento. Toromeccanica, che ha vinto con "L'amore ai tempi della crisi", è una band composta da Gianpiero Della Torre, Matteo Tornesello, Iulo Merenda, Mauro Levantaci e Giorgio Maruccia. Sono nati artististicamente nel 2005 ad Alezio, in provincia di Lecce. I Crifiu sono Luigi De Pauli, Andrea Pasca, Sandro De Pauli e Ivan Schito: il loro primo disco è del 2003, l'ultimo del 2012, e all'1Mfestival hanno vinto con "Rock e Rai". La loro musica mescola rock, world music, elettronica e sonorità mediterranee. Con i Toromeccanica e i Crifiu il programma del Next della Repubblica delle Idee è davvero chiuso, mentre in extremis è stato deciso di riaprire le prenotazioni online dopo che circa mille posti erano stati spazzati via in pochi giorni. Tanto entusiasmo si spiega anche con il fatto che alcune delle migliori storie di innovazione sono nate proprio in Puglia e per la prima volta questi protagonisti del futuro saranno tutti assieme sul palco del Petruzzelli a raccontare le loro storie: storie di come si fa scienza, di come si inventano cose nuove, ma anche di come si fa partire una impresa di successo oppure si riesce a cambiare un vecchio modo di fare le cose per migliorare la vita di tutti. Fra gli ospiti, ricordiamo lo scienziato Roberto Cingolani, il preside del Maiorana di Brindisi Salvatore Giuliano, gli startupper Vito Lomele, Cosimo Palmisano, Max Ciociola e Francesca Cavallo (collegata da San Francisco), il fondatore di Shoot4Change Antonio Amendola, la fondatrice di TheHub Giusy Ottonelli. Spazio anche agli artisti che si muovono sulla frontiera dell'innovazione: e quindi la poetessa Marthia Carrozzo, il rapper Torto OG, il compositore Francesco Lotoro e i cabarettisti Pinuccio e Nirkiop. 
Tre giorni di proiezioni e dibattiti dedicati a Carmelo Bene. Da giovedì 18 a sabato 20 aprile il Palazzo delle Arti di Napoli a via dei Mille omaggerà il grande regista, drammaturgo e attore con "Le Revenant. Undici anni con/senza Carmelo Bene", a cura di Dario Minutolo e Salvatore Iorio. Otto le proiezioni in programma, tratte dalla sua quarantennale produzione teatrale e cinematografica, tra rappresentazioni, film e  mediometraggi (più una lunga intervista-confessione), prodotti tra fine anni Sessanta e gli anni Novanta. La manifestazione inizierà giovedì alle 17 con i saluti dell'assessore comunale alla Cultura Antonella Di Nocera e l'introduzione ai lavori di Dario Minutolo. Seguirà il "Riccardo III", che Bene adattò per la televisione nel 1977. Intensa la giornata di venerdì: alle 9.30 il film "Capricci" e, alle 11, "Don Giovanni". Il pomeriggio si aprirà alle 16 con le proiezioni di "Hermitage" e "Canto d'amore di Alfred J. Prufrock", mediometraggio del 1967 di Nico D'Alessandria (con voce narrante di Carmelo bene) sull'omonimo componimento del poeta americano Thomas Eliot. Sarà poi la volta di "Un Amleto di meno" (presentato dai curatori Dario Minutolo e Salvatore Iorio) e "L'in-vulnerabilità di Achille". Sabato 20, il regista Michele Schiavino introdurrà  il suo "A piena voce", un'intervista audio a Carmelo Bene lunga circa un'ora (con Lucia Di Giovanni), in cui l'artista parla del Sud, di Napoli, di Eduardo De Filippo e del suo concetto dell'arte in generale.  È stata registrata a Salerno nel 1980 durante una "Lectura Dantis" di solidarietà alle zone colpite dal sisma.  Seguirà una tavola rotonda con lo stesso Schiavino, moderata da Minutolo e Iorio, a cui parteciperannno Alfonso Amendola ed Ettore Massarese (rispettivamente docenti di Linguaggi audiovisivi e Discipline dello spettacolo all'Università di Salerno e Napoli), il critico cinematografico Alberto Castellano e il drammaturgo Raffaele Di Florio. L'evento, patrocinato dal Comune di Napoli, è curato dall'"Associazione italiana per le ricerche di Storia del cinema", in collaborazione con il periodico "Quaderni di Cinemasud" ed "Effetto Napoli", portale di approfondimento cittadino. Argomenti carmelo bene 
Il Village della Coppa America sul lungomare è davvero un successo di pubblico. Ed è corsa ai gadget delle World Series. Tra neofiti ed esperti della vela, in  molti magliette, giubbotti, cappellini, borse col  brand “America’s cup”. Gadget irrinunciabili, Ma, vista la crisi, prevalgono ovviamente gli acquisti low cost: secondo una stima degli addetti ai lavori ogni appassionato, turista o cittadino napoletano è lo stesso, spende  mediamente tra i 15 e 20 euro per un souvenir della manifestazione. Su tutto vanno a ruba  i cappellini: allo stand ufficiale “America’s cup” se ne vendono al ritmo di 300 al giorno.  Il più gettonato è quello del team americano “Oracle” (che costa anche un po' meno degli altri), seguito da t-shirt e bermuda. Ma tra turisti e napoletani nella caccia al gadget una piccola differenza c'è.  “I napoletani in media acquistano di più  le polo - spiega Andrea, dipendente dello stand – Soprattutto perché amano  leggere il nome “Napoli” associato al logo di “America’s cup”, ricamato sulle  maniche. Ne vendiamo una quarantina al giorno”. C’è anche una fascia, piccola ma  costante, di clienti  più esigenti, che fanno acquisti ad hoc, come giacche a  vento e tute professionali da skipper (che arrivano anche a superare i 200  euro). Per il resto, sembra prevalere tra le preferenze, come detto, il “black” Oracle, che  accontenta tutte le tasche. Tra gli altri gadget dei team, scelti soprattutto  dai turisti stranieri, prevale la polo “Emirates team New Zealand”, che già  l’anno scorso aveva conquistato i gusti di molti visitatori. Lo conferma la  titolare dello stand “America’s cup team”: “Visto il prezzo, 97 euro, è un  articolo scelto dagli appassionati, così come il berretto che costa  30 euro”. Grandi assenti dai negozi invece, sono proprio i gadget di Luna Rossa.  “Possibile che non ci sia nemmeno un ciondolo o un braccialetto dedicato alla  squadra italiana?” chiede risentita Claudia, turista romana in vacanza a Napoli.  “Chiedetelo a Prada", sponsor del team” rispondono i commercianti, “è un  brand di fascia troppo alta e soprattutto troppo cara: non “si mischia” con gli  altri, fin dal 2006”. Argomenti coppa america 
