PERUGIA - E' ancora avvolto dal mistero l'omicidio avvenuto a Perugia nella notte fra lunedì e martedì, quando un operaio di 24 anni, Alessandro Polizzi, è stato ucciso a colpi di pistola e la sua fidanzata, Julia Tosti, di 20, è rimasta ferita a una mano. Gli investigatori della squadra mobile perugina si limitano a dire che le indagini vanno avanti in tutte le direzioni, ma a quanto si apprende la pista privilegiata è quella dell'omicidio per vendetta. Gli accertamenti della polizia sono concentrati soprattutto sulla vita privata e personale del giovane ucciso. Un episodio e una persona in particolare sono stati oggetto di accertamenti nella giornata di oggi: si tratta di una violenta lite avvenuta qualche sera prima del delitto e nel corso della quale Alessandro Polizzi avrebbe rotto il naso a un giovane, pare un ex fidanzato di Julia. Gli agenti hanno effettuato delle perquisizioni in casa del giovane e nello studio di tatuaggi di cui è contitolare, ma avrebbero appurato che il suo alibi è inattaccabile: la notte del delitto, infatti, secondo indiscrezioni, sarebbe risultato ricoverato in ospedale proprio per le lesioni riportate nella lite con Polizzi. La polizia sta ascoltando comunque molti amici della coppia per cercare di individuare possibili spunti di indagine. Sta meglio, intanto, la ragazza rimasta ferita da uno dei colpi di pistola sparati dall'omicida. Ieri sera è stata operata per l'estrazione del proiettile dal braccio ed è ancora ricoverata anche se già domani i medici potrebbero decidere di dimetterla. "Potevano essere due morti da piangere - ha detto oggi il fratello della giovane, Alex, ai giornalisti - mia sorella Julia è salva per miracolo. Non fosse stato per Alessandro, Julia non sarebbe più tra noi". "Sono vicino ai genitori di Polizzi che spero di incontrare quanto prima", ha aggiunto il padre della giovane. "Mi auguro - ha detto ancora - che chi ha compiuto un simile massacro venga preso al più presto". L'omicidio è avvenuto in piena notte. Secondo la ricostruzione dei fatti da parte della polizia, intorno alle 3 un uomo, probabilmente di giovane età, con il volto coperto sembra da un passamontagna, è entrato nell'appartamento al terzo piano dello stabile di via Ricci 14, dopo aver divelto la serratura della porta d'ingresso. Sorpresi i due giovani in camera da letto, ha sparato diversi colpi, uno dei quali ha ferito mortalmente Alessandro. Non è trapelato nulla della testimonianza di Julia Tosti, ma sembra che il fidanzato sia stato colpito mentre cercava di reagire e che nella concitazione l'assassino abbia perso la pistola prima di darsi alla fuga. Sull'arma sono in corso accertamenti. Forse già domani, invece, potrebbe essere effettuata l'autopsia sul corpo del ragazzo ucciso dal medico legale Laura Paglicci Reattelli. 
Migliorano le condizioni dello scrittore Paolo Nori, ricoverato in Rianimazione all'ospedale Maggiore dopo un incidente stradale. Repubblica Bologna è su Facebook e Twitter Nori è ricoverato in rianimazione all'ospedale Maggiore, ed è tenuto in coma farmacologico. Non è in pericolo di vita. L'incidente è avvenuto sabato scorso in periferia, sulla Porrettana all'angolo con Don Sturzo, sulla via per Casalecchio: Nori è stato investito da uno scooter. Oggi la sua casa editrice, Marcos y Marcos, ha diffuso una nota per informare i suoi lettori dell'accaduto. "Sabato scorso Paolo Nori è stato investito da una moto mentre attraversava la  strada, è caduto e ha battuto la testa - si legge nella nota -. È ricoverato all'ospedale di Bologna  e si trova attualmente in coma farmacologico. Per fortuna l'evoluzione  finora è stata assolutamente positiva, non è stato necessario alcun intervento,  Paolo non ha riportato nessun danno incompatibile con una ripresa completa. I  medici sono ottimisti e noi con loro. Nei prossimi giorni lo sveglieranno  pian piano e torneremo a sentire la sua voce. Il grandissimo affetto che lo  circonda da vicino e da lontano è irresistibile e lo tiene di qui". Traduttore dal russo e autore di molti romanzi e racconti, cresciuto nella cerchia degli "allievi" di Gianni Celati, Nori ha anche fondato una rivista, "L'accalappiacani",  collaborato con il gruppo dell'editrice DeriveApprodi e con scrittori come Ermanno Cavazzoni e Ugo Cornia. Nori,riferiscono fonti vicine alla famiglia, non ha subito fratture e non è mai stato in pericolo di vita. La prognosi è ancora riservata, ma i medici sono ottimisti su un'evoluzione positiva delle sue condizioni. Lo scrittore, che compirà 50 anni il 20 maggio, aveva già subito un grave incidente stradale nel 2000, cui dedicò uno dei suoi romanzi più celebri: "Grandi ustionati". Argomenti paolo nori incidenti stradali 
Luce per la Virtus, che batte Avellino può considerarsi virtualmente  salva. Otto punti, più la differenza canestri, di vantaggio su Biella,  si può guardare indietro con serenità. Repubblica Bologna è su Facebook e Twitter Alla Unipol Arena è andato in  scena uno spettacolo in tre atti, due adappannaggio dei bianconeri e uno  alla Sidis. La partita ha sempre avuto l’Oknoplast come padrona, ma ha  fatto tremare non poco polsi e cuori. Le Vu nere nel primo tempo  hanno umiliato l’avversario (28-7 nel secondo quarto) arrivando al  doppiaggio proprio al 20’ con un cesto di Mason Rocca. Pareva tutto  facile, tutti seduti a tavola a banchettare, Smith, Hasbrouck e anche  Gaddefors (9 nel secondo periodo) hanno visto il canestro molto largo. Dal  53-26 però la gara è cambiata, con Avellino che è rientrata dagli  spogliatoi con un piglio e un’ispirazione diversi, mentre Bologna è  rimasta seduta, incassando uno 0-21 in 4’ (dal 58-31 al 58-52) che ha  gelato il sangue a tutti. Bechi ha chiamato due time out, poi tolto  entrambe i registi, Poeta e Imbrò, affidandosi agli americani, che hanno  ripagato. Specialmente con Hasbrouck, autore dei canestri salvifici  dopo che la Sidgas si era riavvicinata a -4 (64-60). Ripreso fiato,  alla Virtus è passata anche la paura dopo il naufragio del terzo quarto  (34 punti incassati, a Roma 33 nello stesso periodo) e il finale è stato  gestito. E’ arrivata così la nona vittoria stagionale, su  ventiquattro gare. Il piatto piange, ma non si rischia. Sabato a Pesaro  saranno angosce solo per la Scavolini. Per Sabatini luci e un'ombra. "Buona vittoria, ci voleva. Bene  Bechi. Invece una richiesta di nullaosta dalla federazione turca per  Hasbrouck. Sono rimasto sorpreso". Il giocatore ha un contratto in  essere con la Virtus, quindi l'uscita non è possibile. Se fossero stati  trovati accordi con altre società, senza prima aver risolto con quella  bianconera, l'americano rischierebbe una squalifica OKNOPLAST-SIDIGAS 94-78 Oknoplast:  Poeta 15, Hasbrouck 21, Gaddefors 12, Smith 15, Gigli 10, Imbrò 3,  Pullen 7, Fontecchio 4, Parzenski, Rocca 7. Ne Moraschini e Luppi. Sidigas:  Lakovic 2, Dean 19, Richardson 10, Dragovic 10, Biligha 8, Spinelli 11,  Hunter 6, Brown 12. Ne Crow, Granata, Riccio e Tammaro. Arbitri: Cicoria, Sardella, Terreni. Note:  tiri liberi: Bo 15/20, Av 17/22. Da due: Bo 26/49, Av 17/30. Da tre: Bo  9/20, Av 9/27. Rimbalzi: Bo 37, Av 32. Parziali: 5' 15-10, 10' 25-19,  15' 31-21, 20' 53-26, 25' 58-49, 30' 70-60, 35' 87-66, 40' 94-78.  Massimo vantaggio Virtus: +27 (58-31) al 22'. Mai in svantaggio. Argomenti virtus provincia avellino 

È l’ultimo atto di una lunga storia. E il rigido protocollo militare impone che si consumi stando ben attenti a non tradire emozioni, a non far trasparire sentimenti. Almeno, durante l’ufficialità della cerimonia. Si ammaina la bandiera del Comando marittimo alleato. Brutalmente, in epoca di tagli e di accorpamenti in qualsiasi campo, dopo l’addio del quartier generale di Bagnoli, chiude anche Nisida. FOTOGALLERIA 1/LE FOTO D'EPOCA Il cielo è plumbeo, il vento, forte. E una immagine colta dal fotografo dell’Associated Press dà cuore e intensità all’evento: un soldato ha un attimo di cedimento. Si chiama Alexander Mendoza e proprio non trattiene le lacrime mentre quasi si appoggia alla bandiera che ha l’incarico di tenere. Comprensibile. Tutt’attorno l’atmosfera è triste perché è sempre triste quando giunge l’ultimo capitolo di una vicenda particolare come questa. FOTOGALLERIA 2/ L'ULTIMA CERIMONIA La Nato e Napoli: finisce qui. Con rimpianto reciproco. Non c’è un ufficiale che non abbia amato una location unica come questa. E la città, da oggi, sarà, giocoforza, un po’ meno internazionale, un po’ meno strategicamente importante senza quegli ospiti silenziosi e fattivi. Il Comando Navale va via dopo oltre quarant’anni. Fanno le valigie 180 militari di 19 differenti Paesi; 30 sono italiani. Saranno trasferiti al nuovo Comando Interforze (JFC Naples) di Lago Patria, oppure riassegnati alle forze armate delle nazioni di provenienza. Sull’isolotto resterà un Comando logistico della Marina italiana. Lo conferma il sindaco Luigi de Magistris ai giornalisti, quasi a rassicurare. Ma è poca roba, rispetto a quello che è stato. Rintocchi di campana e colpi di fischietto fanno da colonna sonora al momento clou, quando il drappo blu con le bandiere gialle viene ripiegato, con cura e rispetto sotto gli occhi del responsabile del Comando, l’ammiraglio Rinaldo Veri. Per la signora Rita, sua consorte, il cerimoniale Nato prevede un bouquet di rose rosse. Così, 41 anni dopo, le operazioni navali della Nato saranno dirette da Northwood, un sobborgo di Londra, dove nel 1953 si insediò il Comando Nato per l’Atlantico Orientale. L’Italia, che per tradizione esprimeva il vertice della struttura, perde un Comando a tre stelle. Terminata l’ufficialità, i microfoni sono tutti per Veri, che da Nisida ha guidato l’operazione Unified Protector in Libia e ha proseguito la missione Active Endeavour, per il contrasto del terrorismo e al traffico d’armi nel Mediterraneo. Domande tecniche sulla nuova operatività («In linea assoluta c’è da dire che, comunque, con le nuove tecnologie è possibile dirigere da qui come da ogni parte, da ogni altro luogo, insomma»); domande sulla stretta attualità («I Marò vivono un dramma, mi auguro che si faccia di tutto per riportarli a casa»); ma non solo. «La vera perdita — afferma a un certo punto l’ammiraglio italiano rispondendo sull’addio a Napoli — è sul piano umano, tutti gli ufficiali stranieri hanno avuto un rapporto splendido con la città e si sono sentiti sempre a casa, questo luogo resterà per sempre nei cuori di tutti noi». E’ stato l’ultimo comandante a Nisida, 41 anni dopo l’ammiraglio Gino Birindelli, che aveva inaugurato il Comando delle Forze Navali Nato del Sud Europa (Navsouth), trasferito a Napoli da Malta. Chiude una tradizione prestigiosa. Il primo comandante della struttura navale della Nato era stato, nel 1953, Lord Louis Mountbatten. ultimo vicerè dell’India sotto dominio britannico. Belle, a chiudere, assieme, la cerimonia e una lunga storia, le parole dell’ammiraglio americano Bruce W. Cingan, che guida il Comando interforze alleato di Napoli: «Il calore con il quale siamo stati accolti nel 1971 non è mai diminuito nel corso degli anni. Siamo grati a Napoli e alla Campania». Nato e Napoli, the end. g.marino@repubblica.it Twitter: @jmarino63 Argomenti nato 
È corso contro il tempo per arginare il più possibile i tagli al trasporto pubblico locale: l'assessore ai Trasporti, Claudio Lubatti, ha dato mandato ai suoi uffici e all'agenzia metropolitana per la mobilità perché anticipino a maggio la riorganizzazione delle linee prevista inizialmente a giugno, quando i tagli negli accordi erano fermi al 15 per cento. Lubatti gioca d'anticipo per risparmiare qualche margine sui fondi 2013, che a questo punto, dopo le notizie di ieri di tagli al Tpl da parte della Regione Piemonte, potrebbero portare a una riduzione del 40 per cento del servizio. Tagliare prima significa guadagnare qualche margine di manovra. A maggio potrebbero saltare 1,5 milioni di chilometri, se il taglio fosse stato fatto a gennaio sarebbe stato di 600mila chilometri: saranno spalmati sulle linee dell'hinterland, come era avvenuto con l'ultima revisione della rete e degli orari dei bus. Si sta facendo sempre più strada a Palazzo Civico l'ipotesi di vendere l'80 per cento delle quote del Gruppo torinese trasporti. Trovare il modo per massimizzare il profitto non è però cosa facile per il sindaco Piero Fassino, soprattutto con i tagli in arrivo sul trasporto pubblico locale. Tre le ipotesi principali: vendere soltanto la gestione dei parcheggi a pagamento, che da soli varrebbero 60 milioni di euro, mantenendo il controllo totale di Gtt; disfarsi sia dell'80 per cento della società sia dei parcheggi, spezzandoli in due società con due gare separate; cedere l'80 per cento di Gtt così com'è, strisce blu e trasporto pubblico insieme. Il sindaco ne ha parlato ai capigruppo nel corso della riunione di maggioranza di martedì sera. L'orientamento sarebbe quello di vendere tutto il possibile, dopo la gara per la cessione del 49 per cento di Gtt, più di tre mesi fa, andata a finire con il rifiuto dell'offerta (70 milioni di euro) di Trenitalia. Se ne è tornati a parlare ieri sera, in una riunione tra i consiglieri del Pd, resa necessaria dopo che la creazione da parte del consiglio di amministrazione di Gtt della società "Torino Parcheggi" aveva messo in allarme qualche consigliere, in vista delle modalità di dismissione. Il presidente della commissione Trasporti, Mimmo Carretta, si era detto critico sulla scelta di separare i molto più remunerativi parcheggi dal trasporto pubblico, difficilmente sostenibile sulle proprie gambe, senza soldi pubblici: sia per ragioni di convenienza economica, sia per ragioni di strategia. L'assessore Lubatti è intervenuto per mettere sul piatto i pro e i contro che ogni ipotesi comporterebbe. I consiglieri vogliono capire a fondo, anche sulla percentuale da mettere in vendita e su quanto vendere: il 49, il 51 o l'80 per cento? I dubbi maggiori riguardano le reali condizioni di mercato: trovare un compratore per i parcheggi potrebbe essere più facile, nel caso di una doppia gara. Questo però lascerebbe senza compratori la società di gestione del trasporto pubblico. E poi c'è da capire come fare a far fruttare il patrimonio immobiliare prima di vendere, e non dopo. 
E' bastata una giocata da cinque ero per centare i numeri giusti del SuperEnalotto e incassare ben 494.493,62.  La vincita è stata realizzata nel punto vendita Sisal bar gelateria, in via della Pisano. "La terza edizione dell'anno ci ha regalato una grande emozione - dichiara Laura Vimercanti, resposabile marketing Lottery di Sisal -, SiVince tutto è un gioco che continua a piacere proprio perchè le vincite sono sempre molto democratiche e qualcuno - prosegue - nello specifico un giocatore romano è stato davvero super fortunato". 
