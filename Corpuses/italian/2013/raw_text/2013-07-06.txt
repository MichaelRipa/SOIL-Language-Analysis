Giuseppe Civati ribadisce dalsuo Politicamp che occorre arrivare a un punto di incontro con il Movimento Cinque Stelle: "Occorre ricostruire il centrosinistra subito, e insistere perché i grillini che sono congelati nel loro dibattito interno diventino soggetti aperti al confronto, senza nessuno scouting e nessuna malizia. Hanno preso il venticinque per cento, bisogna tenerne conto". "Vi sono molti elettori del Pd che votano Grillo - aggiunge in una nota -, credo che almeno la metà dei loro voti siano presi dal nostro partito, e allora occorre incominciare a preparare i terreni di dibattito politico con loro". "A Parma - precisa il deputato Pd -, credo che il sindaco Pizzarotti sia l'esponente meno ideologico e più legato alla quotidianità con cui si può parlare, e per questo Grillo è arrabbiato con me, perché propongo che il loro ventincinque per cento sia messo a disposizione del cambiamento" 
SUI PALCHI Pulcinella "Un tango per Violetta", nuova produzione di teatro-danza della Fondazione Teatro Carlo Felice, in piazza delle Feste al Porto Antico alle 21.15. La ricerca della felicità Alle 21 a Villa Imperiale, San Fruttuoso, per "Ridere d'agosto... ma anche prima" gli allievi del laboratorio del teatro Garage presentano "La ricerca della felicità" da un canovaccio della Commedia dell'Arte. Intero 13 euro, ridotto 10. Gran Bazar "Il gran bazar de Le mille e una notte" del Teatro della Tosse, alle 21.15 nei Giardini Luzzati sopra piazza delle Erbe. Intero 15 euro. MOSTRE Figure del desiderio Soggettività mutanti nella ricerca pittorica e scultorea di Sonia Ros e Katja Kotikoski, a Palazzo Ducale, Sala Liguria Spazio Aperto. Orario: 14-19. Ingresso libero. A forza di essere vento Mostra in favore della Comunità di San Benedetto al Porto, nella Loggia di piazza Banchi. Ore 10-19. Latitudini dell'arte A Palazzo Ducale, Munizioniere, mostra d'arte contemporanea "Le Latitudini dell'arte - Finlandia e Italia". Orario: 15.30-19. StruMenti Da Artregallery in vico dei Garibaldi 41  -  43 r mostra "StruMENTI" degli artisti Guido Ziveri, Rodolfo Vitone, Riri Negri e Nicolò Paoli. Orario: 16-19.30. Le pietre parlano Nella Sala del Giardino del Museoteatro della Commenda di Pré, mostra di poesia "Le pietre parlano" a cura di Alessandra Cenni, per il Festival della Poesia. Ore 10-19. Il Teatro dei Cartelami Scenografie tra mistero e meraviglia, in mostra a Palazzo Ducale, appartamento del Doge. Orario: 10-19. Luce che rimane La Galleria degli Argenti a Villa del Principe (piazza del Principe 4) ospita la mostra di Carlo Firullo "Luce che Rimane". Orario: 10-17. Stanley Kubrick "Fotografo", a cura di Michel Draguet. Sottoporticato di Palazzo Ducale. Orario: 10-19. Intero 10 euro, ridotto 8. Geishe e Samurai "Esotismo e fotografia nel Giappone dell'800" a cura di Francesco Paolo Campione. Loggia degli Abati, Palazzo Ducale. Orario: 10-19. Intero 10 euro, ridotto 8. Brain A "WOW! Genova Science Center" al Porto Antico,  mostra scientifico interattiva "Brain  -  Il mondo in testa", che accompagnerà i visitatori all'interno del cervello umano. Orario: 10-19. Galata Al Museo del Mare di Calata De Mari 1 è possibile salire a bordo della Galea seicentesca, continuare la grande traversata oceanica dei migranti italiani a bordo dei piroscafi e immergersi con il sommergibile Nazario Sauro. Tutti i giorni ore 10-19.30 (ultimo ingresso 18). Scrittoi della conoscenza Al Museoteatro della Commenda di Pré, "Scrittoi della conoscenza": due scrittoi interattivi, un grande libro virtuale sulla storia delle crociate, un viaggio nel Medio Evo, i tragitti dei pellegrinaggi e la vita quotidiana. Orario: 10-19. MUSEI Galata Darsena, Calata De Mari 1. Ore 10-19.30. Galleria Spinola Piazza di Pellicceria 1. Ore 13.30-19.30. Palazzo Reale Via Balbi 10. Ore 9-19. Gam Villa Saluzzo Serra, via Capolungo 3. Ore 10-19. Frugone Ore 10-19. Via Capolungo 9. Wolfsoniana Via Serra Gropallo 4. Ore 10-18. Commenda di Prè Museoteatro della Commenda, via Gramsci. Ore 10-19. Luzzati Porta Siberia, Porto Antico. Ore 10-18. Acquario Ponte Spinola. Ore 8.45 - 20.30 (ultimo ingresso: 19). Villa Croce Museo d'arte contemporanea, via Jacopo Ruffini 3. Ore 10-18.30. Strada Nuova Palazzo Rosso, Palazzo Bianco e Palazzo Tursi. Via Garibaldi: ore 10-19. Via del Campo 29r Nell'ex negozio-museo di Gianni Tassio spazio per la conservazione del patrimonio culturale e musicale della "scuola genovese", la sua valorizzazione e la sua diffusione. via del Campo 29r, ore 10.30-12.30 e 14-19. Museo Navale Villa Doria, piazza Bonavino 7 (Pegli). Nella villa di Giovanni Andrea Doria sono esposte le collezioni marittime relative a Genova e alle Riviere dal XV al XIX secolo. Ore 10-19. D'Albertis Corso Dogali 18: ore 10-19. Storia Naturale Museo "Giacomo Doria", via Brigata Liguria 9. Ore 10-19. 
"Non farei una differenza tra politica e competenza, io ho cercato di costruire una giunta con persone che avessero una visione di sinistra, e non mi vergogno di questa parola, ma sono orgoglioso dei valori di sinistra. Ho scelto però anche persone competenti". Lo ha detto il sindaco, Ignazio Marino, durante l'intervista sul palco della Festa dell'Unita', rispondendo alla giornalista che gli ha chiesto quale criterio avesse pesato di più nella scelta della sua giunta capitolina. "Non sono convinto delle quote rosa - ha aggiunto - perché le donne sono talmente intelligenti da non aver bisogno di una quota. Ma ho voluto che ci fossero il 50 per cento di assessori donne, questo e' un segnale importante. Io mi aspetto da questa Giunta un lavoro fuori dall'ordinario". "Abbiamo scoperto dove sono finiti i 45 filobus oggetto di quella presunta tangente su cui sta indagando la magistratura: non sono mai arrivati a Roma ma sono a Bologna". Così il sindaco commentando la vicenda giudiziaria che ha coinvolto l'ex Ad di Eur spa Riccardo Mancini. "La questione tangente se fosse vera sarebbe grave ma c'è ne anche un'altra: i filobus ordinati senza filovia non possono funzionare. Se nel corridoio Laurentina non verrà messa la filovia non potremo portare i mezzi a Roma". "Ho chiesto al vicesindaco Luigi Nieri di lavorare notte e giorno per conoscere il nostro patrimonio immobiliare per poi metterlo a disposizione di chi non ha una casa o un lavoro. Queste cose il Comune le deve fare e non si deve andare a dormire se non sono state avviate". Ha aggiunto Marino dal palco della Festa dell'Unità. "Non è possibile che non ci sia un database che permetta al sindaco di conoscere quale sia il nostro patrimonio immobiliare", ha insistito. Argomenti festa dell'unità ignazio marino 
Provateci anche voi. Accostatevi a una cabina telefonica, per strada. Una di quelle che non notate neanche più, ma che a volerci far caso spuntano come funghi nei vostri percorsi quotidiani. Alzate la cornetta: ci vorrà qualche tentativo prima di trovarne una ben funzionante, ma poi avvertirete un senso di straniamento, come un tuffo nel passato. La gente che passa vi guarderà stupita, incredula, quasi scoprisse in quel preciso istante la sopravvivenza del telefono stradale. Come se voi, là dentro, arrivaste dritti da un’altra epoca o aveste, in alternativa, qualcosa di losco da nascondere. GUARDA LE FOTO Sono 3.650 i telefoni pubblici a Roma. Novantamila in Italia. Erano 130mila un paio di anni fa, 300mila nel 2000, poi il loro uso si è ridotto del 90 per cento. Condannati dal cellulare e dal vandalismo. Quindi falciati dalla consultazione pubblica lanciata dall’Agcom nel 2010 per razionalizzarne la diffusione, che ha definito nuovi parametri: un apparecchio su strada è a rischio dismissione, spiega Telecom Italia, se fa meno di tre chiamate al giorno. Una soglia neanche tanto bassa, considerato che nel nostro giro alla ricerca delle ultime cabine mai abbiamo scovato qualcuno alla cornetta. Quest’anno, a Roma, quaranta apparecchi sono stati rimossi, altri nove aspettano l’esecuzione. Non ce l’hanno fatta, avverte il sito Telecom Italia, quello di via Amba Aradam, vicino al parchetto con le panchine, e di piazza Eschilo all’Axa. Sono condannati a morte quello su via Macedonia, all’Appio Latino, e su piazza della Marina, dove è rimasto un rudere dai vetri infranti. La musica è diversa in altre grandi città del mondo. A Londra duemila cabine rosse sono state vendute ai collezionisti, altre sono state convertite in hotspot per la connessione WiFi. A Madrid trenta cabine sono diventate postazioni di ricarica per auto elettriche, a Parigi France Telecom ne ha dotate una dozzina di touch screen e accesso alla rete. A New York, invece, gli apparecchi sono in bilico tra memoria e futuro: componi un numero dedicato e ascolti la storia del quartiere in cui si trovano, grazie a un progetto del New Museum, mentre per l’anno prossimo è prevista l’installazione di undicimila telefoni tecnologici, con rete wireless, mappe interattive e pannelli solari. In Italia, per ora, un unico progetto: un prototipo di cabina intelligente inaugurato l’anno scorso a Torino. Avrebbe dovuto sbarcare anche a Catania, poi si è arenato lì. Ma torniamo a Roma, torniamo alla nostra chiamata. "Da una cabina? Che è successo, e il cellulare?" chiederà meravigliato l’interlocutore, all’altro capo del filo. Per comporre il numero, e dare l’ok, vi sono serviti 20 centesimi, taglio minimo dieci perché i 5 vengono risputati fuori. Poche parole e beeep, il credito è in esaurimento. Ancora qualche frase e cade la linea. Vi imbatterete nella cabina con il display rotto, che non squilla, che mangia i soldi e che non prende, "temporaneamente", le monete o le schede magnetiche. In quella circondata dai motorini parcheggiati, sempre accanto ai cassonetti della spazzatura o che si sente pochissimo, come parlaste dall’oltretomba. Sono diventate fantasmi, tappezzeria urbana: "La gente passa e non le vede, quasi fossero invisibili" osserva il signor Luca dall’edicola di Piazza Fiume, proprio di fronte a tre cupole malmesse. Una ragazza mangia proprio sotto la cornetta, ma parlando al cellulare, su viale Mazzini, dove una cupola è stata inglobata tra i tavolini del ristorante Calembour. «Mai avuto lamentele» assicura sorridendo la signora Raffaella, che lavora nel locale, «quel telefono non lo usa mai nessuno». Fanno da spartitraffico ai motorini parcheggiati sul marciapiedi le due cupole di via Settembrini, tra i cassonetti e i paletti arrugginiti: una squilla e si mangia i soldi, l’altra è fuori uso. Sotto la fermata metro Lepanto un altro apparecchio si mimetizza, muto, tra i dispenser di freepress. Si è già tramutata in rudere la cabina in piazza della Marina, al Flaminio. Condannata a morte, come annuncia il sito di Telecom Italia, sta aspettando la rimozione con i vetri infranti, il display nero e senza cassetta per le monete. Destino ugualmente solitario ma, per ora, meno disgraziato per la cabina che si staglia in mezzo al marciapiedi di piazza Adriana, a metà strada tra Castel Sant’Angelo e Borgo Pio: non ha porte né, avverte, temporaneamente accetta monete. La vista è sui giardini della fortezza e per questo, forse, sul pavimento sono cresciuti ciuffi d’erba. Giorgio fa piccoli interventi di muratura, Fabrizio sgombera cantine, un’italiana seria di 30 anni si offre per pulizie part-time. Funge da bacheca di collocamento più che da telefono pubblico la cabina all’angolo tra Corso d’Italia e via Po, sotto l’ombra fresca dei platani. Funziona a singhiozzo, ma ha scritte e volantini tutti attorno. Poco lontano, a piazza Fiume, dovrebbero esserci sei cupole accanto alla fermata del bus: da una l’apparecchio è stato sradicato, un’altra non accetta «temporaneamente» scheda magnetica, una terza è muta. Fanno da spalla agli stand degli ambulanti, che vendono biancheria per la casa, due cabine di ultimo modello sulla Circonvallazione Ostiense. Un’altra è diventata l’angolo relax di un venditore di cappelli, portafogli e foderine per il cellulare: dentro ci ha sistemato una sedia e, a terra, qualche borsa. Il pavimento è ricoperto di stracci e lattine nella cabina old style di via Calzecchio Onesti, in direzione San Paolo, mentre appena girato l’angolo, su viale Marconi, un altro box ha la porta divelta e penzolante. 
ROMA - L'Italia soffre ma porta a casa un importante successo al tie break 2-3 (25-20, 22-25, 25-21, 22-25, 17-19) in casa della Serbia. Per la qualificazione alla final six di World league a Mar Del Plata, in Argentina, a questo momento manca solo un punto. Viceversa per i campioni d'Europa in carica il sogno di proseguire il torneo si infrange sulla resistenza azzurra. Si replica domani alle 20 per l'ultima partita dei gironi di qualificazione. Una vittoria che dimostra ancora una volta il grande carattere di questo gruppo che parte, come al solito, con il freno a mano tirato e deve faticare il doppio per raddrizzare la situazione, Per quanto riguarda i fondamentali i ragazzi allenati dal ct Mauro Berruto non trovano una grande serata al servizio (due ace contro i sei della Serbia) e faticano a imporsi. Attacco e muro (16 azzurri e 10 dei padrondi di casa), a fasi alterne, danno buone risposte e la difesa migliora nel corso del match. Il cammino nella World league, comunque, rimane positivo. Oltre alle sette vittorie e solo due sconfitte, c'è da registrare positivamente gli inserimenti voluti dal ct e la costruzione di un gruppo che a settembre dovrà disputare un campionato europeo e difendere l'argento conquistato nella passata edizione. Sicuramente ottima la scelta di spostare opposto Zaytsev capace sempre di pungere. Anche nella serata a Novi Sad colleziona 29 punti e una presenza costante sotto rete con tre muri. Nelle fasi delicate del match si fa notare pure capitan Savani autore di 15 punti (due muri e altrettanti ace). Ancora una volta la grinta di Birarelli si impone con cinque block vincenti e dieci punti complessivi. Il centralone azzurro rimane uno dei più continua della truppa italiana. In casa serba bene il 22enne Atanasijevic con 25 punti e Nikola Kovacevic con 20 punti. Parte bene al centro Podrascanin che alla fine confeziona 11 punti e quattro muri vincenti. Un avvio di primo set con il bomber serbo Atanasijevic (otto punti e tre ace) che da solo fa la differenza dalla linea dei nove metri con un parziale di dieci a zero. Il resto lo fanno i centrali, in particolare il muro di Podrascanin. L'Italia difende male, ma a piccoli passi risale e cerca di dimenticare il disastroso inizio. La reazione azzurra, seppure con qualche distrazione, arriva nel secondo parziale conquistato. Ma la Serbia sale in cattedra e mette in difficoltà la squadra di Berruto nel terzo parziale. Nel quarto set l'Italia dimostra una grande determinazione e nonostante una serata a fasi alterne trova la forza di rientrare nel match e portare la Serbia ai tie break. Demerito pure della formazione campione d'Europa in carica che sbagia tanto al servizio e facilita il compito a Savani e compagni. Nel folle andamento del quinto set prima le due squadre giocano sul cambiopalla, poi scappa l'Italia, ma la Serbia recupera e arriva a sprecare due match point. Alla fine la squadra azzurra prevale e sale a un punto dalla final six. La situazione. Germania-Russia 2-3, Cuba-Iran 2-3. Serbia-Italia 2-3, Germania-Russia 3-2, Cuba-Iran. Domenica Serbia-Italia (ore 20). Classifica. Italia e Russia 19 punti, Germania 14, Serbia 13, Iran 9, Cuba 4. Argomenti volley volley world league 2013 Leggi i commenti I commenti dei lettori 
ROMA -  Eravamo abituati a vederli suonare in scena su astronavi e pedane semoventi, tra schermi giganteschi e caleidoscopici, ma per questo "Unsustainable tour", il primo nei grandi stadi da quando sono on the road , e ormai sono quasi vent'anni, i Muse hanno decisamente voluto esagerare, a cominciare dalle sei ciminiere che sovrastano il palco (un'enorme struttura di quattro piani) che sputano alte lingue di fuoco nel cielo di Roma. I gabbiani che sorvolano la città, capìta l'antifona, girano al largo, la vampata di calore si avverte fin sugli spalti. Alle nove un'esplosione al centro della passerella avverte che si può iniziare e contribuisce a surriscaldare l'atmosfera, già infuocata di suo. Non c'è nulla come un tour negli stadi per consacrare una band. Un successo conquistato per gradi, nel caso dei Muse, grazie a un pop rock che mette assieme in modo magistrale progressive e hard rock, romanza classica e rock sinfonico. Solo tre o quattro anni fa i Muse si esibivano nei palasport, ora il tour mondiale tocca i maggiori stadi nelle città più importanti e a Roma il concerto conclusivo del tour italiano, sabato sera, è arrivato dopo i due tutto esaurito nel nuovo stadio Olimpico di Torino. L'Olimpico di Roma è quello delle grandi occasioni, preso d'assalto da 60 mila tifosi, caos e traffico impazzito in tutta la zona Nord della capitale, parcheggio introvabile per i moltissimi spettatori provenienti dal centro Italia, si ascoltano dialetti toscani, campani, umbri, marchigiani. L'inizio con Supremacy e Panic Station è esplosivo, per Plug in baby il palco si illumina come una stazione lunare con le sei ciminiere che non smettono di alzare colonne di fumo nel cielo di Roma. Sullo schermo passa un pontefice a cartoni animati con la fascia antisudore, ma somiglia più a Wojtila che a uno dei due papi contemporanei. Su Resistance il bassista Christopher Wolstenholme segue Bellamy in una delle sue corse lungo la passerella di quasi cento metri. L'impressione del live è ancora una volta stupefacente in quanto a tecnica e resa sonora e acustica: i Muse fanno miracoli quando si tratta di far suonare strutture senza alcuna acustica, nello stadio il suono è ancora una volta perfetto. Su Animals gli schermi si riempiono di quotazioni di borsa, Bellamy parla dell'Euro e della lira, sul palco dopo un po' appare un banchiere in vestito blu come fosse alla City di Londra che strappa banconote, le lancia verso il pubblico, un'esplosione al centro della passerella ne manda migliaia in mille pezzi come coriandoli. Lo show è molto teatrale, il più teatrale tra i tour in circolazione, eppure il gigantismo ha tolto qualcosa alle capacità visuali dei concerti dei Muse, il tour precedente nei palasport era più coerente da questo punto di vista. L'intro di Ennio Morricone con The Man with a Harmonica per Knights of Cydonia regala un momento magico, come quando più avanti lo stadio si illumina di mille telefonini accesi. E sono di nuovo (potenziali) fiamme e teatro sulla cover Feeling Good con un'attrice che raggiunge una pompa di benzina e si fa una doccia. Quindi Bellamy dedica Follow Me al figlio parlando in buon italiano, memoria del periodo italiano vissuto sul lago di Como. Per Madness , uno dei migliori singoli del loro repertorio insieme a Supermassive Black Hole e a Undisclose desire , Bellamy indossa un paio di occhiali con lenti a cristalli liquidi che mostrano a tutti, grazie ai maxischermi, le parole del testo via via che le canta. Time is running out viene introdotta dale note di House of the Rising Sun che il pubblico canta in coro sostenuto soprattutto dall'arpeggio di chitarra di Bellamy. Ormai è un tripudio di computer grafica, laser ed effetti pirotecnici: per Stockholm Syndrome lo schermo si scompone in decine e decine di piccoli televisori. Ma il colpo di teatro, una vera trovata in stile Cirque du Soleil, arriva su Unintended e su Guiding Light quando un enorme pallone aerostatico a forma di lampadina porta sulla testa degli spettatori in platea un'acrobata ballerina appesa nel vuoto e sembra quasi di poterla toccare. La prova degli stadi è superata, i Muse sono entrati così nel ristretto club dei grandi: il suono e le canzoni ci sono, lo spettacolo è diventato pop quanto basta per accontentare la platea da 60 mila spettatori. I bis tra fiamme e robot giganti telecomandati su Supermassive black hole , Survival , Isolated System e Starlight sono un trionfo. Argomenti musica rock olimpico spettacolo muse 

BAROLO - Ascoltare Roberto Saviano rimanendo a torso nudo sotto il sole della Langa come al Comunale al concerto dei Rolling Stones. Gustarsi il racconto delle malefatte di Roberto Pannunzi e dei narcotrafficanti di Medellin piazzandosi sdraiati, a occhi chiusi, su un asciugamano da spiaggia color viola scuro, con gli elefanti disegnati sui bordi. Resistere a 35 gradi sotto un tendone per due ore, per scoprire che la moglie di McEwan legge le stroncature al posto del marito. Capire tu non puoi, tu chiamale, se vuoi, Collisioni. Un paese, Barolo, trasformato in evento, con la biglietteria all'ingresso e le piazze che diventano set televisivo. Luciana Littizzetto avanza a stento aggrappata al guinzaglio del suo cane che non vuole saperne di farsi infilare insieme alla padrona nei cellulari del pubblico. Roberto Cota e Debora Serracchiani che brindano festeggiando le larghe intese tra il Barolo e il Pinot. I due ragazzi che degustano Saviano rispondono con la stessa simpatia che aveva il popolo di Woodstok nei confronti dei cronisti della Cbs. "Siamo qui per ascoltare" Che effetto fa sentire Saviano sdraiati e con gli occhi chiusi? "Noi lo sentiamo con le orecchie e adesso non lo sentiamo perché stai parlando tu". Saggezza indiana, come l'asciugamano. Non tutti, nelle vicinanze, mostrano lo stesso a' plomb: "Saviano? L'ho già ascoltato a Dogliani e al Salone del Libro. Questa sarebbe la terza volta in poco più di due mesi. Ci piace ma rischiamo l'overdose". La coppia parla con pacatezza ma viene travolta dalla foga di una terza spettatrice: "Ma voi sapete che vita è costretto a fare? Sempre con la scorta, sempre in mezzo ai rischi. E poi i libri sono tutti molto documentati. Hai visto che proprio oggi hanno arrestato uno dei boss di cui parla nel libro?". Collisioni ha la rara capacità di mettere in comunicazione argomenti pesanti e leggeri. I detective di McEwan vivono solo nei romanzi e non rischiano la vita se non negli ultimi capitoli al servizio dei servizi segreti inglesi. Lo scrittore delizia la platea dei coraggiosi che sfidano la calura con la narrazione della sua adolescenza e la sua iniziazione alla letteratura favorita dalle tempeste ormonali procurate da una professoressa. Poi anticipa il tema del suo prossimo lavoro: "La collisione tra cultura laica e religiosa nella vicenda di un giudice che deve decidere se imporre la trasfusione di sangue e un adolescente che la rifiuta perché testimone di Geova". Birra e Barolo uniti nella lotta si incaricano di render più rovente il pomeriggio della kermesse langarola, tra salsicciari da furgone improvvisati lungo le strade e enoteche con degustazione della carne all'albese. Tutti, dopo le fatiche del pomeriggio impegnato tra "Miele" e "Gomorra " ad attendere l'America di Gianna Nannini e le Collisioni musicali per eccellenza di Elio e suoi par che arriveranno a mezzanotte. Nel giudizio unanime dei presenti l'attuale edizione della manifestazione è decisamente quella del successo e della consacrazione. E questo nonostante il forfait di Elton John, che doveva essere la guest star e che per ora si dibatte tra i sintomi di una infezione virale. Che ne sarà del suo concerto? Gli organizzatori sono ancora in attesa di conoscere dagli uomini di Elton quali saranno le prossime mosse. Se, in sostanza, il concerto verrà solo rinviato di qualche settimana (una delle date per il recupero potrebbe essere il 25 luglio) o se invece l'esibizione mancata non verrà sostituita e saranno restituiti i biglietti. "Certamente - scherzano i responsabili di Stilema - non saremo noi a procedere all'eventuale rimborso ma l'organizzazione" che dovrebbe comunicare le decisioni nei prossimi giorni. Per ora, oltre a quello di Barolo, è sono saltate altre due date in Germania e una terza che era in programma dopo la presenza nel paese delle Langhe. Collisioni chiude dunque questa sera e, a meno di un ritorno di Elton John, da appuntamento ai suoi fans all'anno prossimo. Quando, consacrato da successo, anche gli organizzatori locali saranno riusciti a risolvere i problemi logistici lamentati quest'anno da un parte del pubblico: soprattutto la scarsità di navette che collegano il paese con i parcheggi lontani anche chilometri. Anche se, va detto, il fascino di Woodstock era proprio la polvere, la pioggia e i ragazzi a torso nudo tra le tende in mezzo al prato. Senza navette. 
