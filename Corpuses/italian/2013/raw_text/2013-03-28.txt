Continua a crescere la tensione tra le due Coree. Il leader del Nord, Kim Jong-un, ha ordinato l'allerta per tutte le unità missilistiche, pronte al lancio contro le basi Usa nel sud del Pacifico e la Corea del Sud, in risposta all'invio di bombardieri strategici B-2 Stealth Usa per le esercitazioni congiunte con Seul. In seguito fonti militari sudcoreane hanno fatto sapere che l'attività nelle basi missilistiche di medio-lungo raggio del Nord erano state intensificate e che questo ha spinto le autorità di Seul a innalzare il livello di guardia. Secondo quanto scrive l'agenzia ufficiale nordcoreana Kcna, Kim, al termine di una riunione d'emergenza con i suoi vertici militari, "ha firmato il piano sui preparativi tecnici dei missili strategici dell'Esercito popolare nordcoreano (Kpa), ordinando di essere pronti al lancio, in modo che possano colpire in qualunque momento le basi sul territorio degli Stati Uniti, nei teatri operativi del Pacifico, compresi Hawaii e Guam, e quelle in Corea del Sud". Nel firmare il piano, alla mezzanotte di Pyongyang, Kim, scrive la Kcna, ha "giudicato che è arrivato il tempo di saldare i conti con gli imperialisti Usa, vista la situazione". Qualche ora dopo, migliaia di persone si sono radunate nella piazza principale della capitale nordcoreana per sostenere la decisione del loro leader scandendo slogan tipo "Morte agli imperialisti Usa" e "Spazziamo via l'aggressore americano". Gli Stati Uniti hanno inviato due bombardieri B-2 Spirit Stealth, che possono essere dotati sia di armi convenzionali che nucleari, in Corea del Sud per partecipare alle esercitazioni militari congiunte con le forze sudcoreane. "Dimostrando l'impegno degli Stati Uniti e la sua capacità di difendere la Repubblica di Corea e fornire un esteso deterrente, lo U.S. Strategic Command ha inviato due bombardieri B-2 Spirit con un volo di lunga durata andata e ritorno dalla base dell'Air Force di Whiteman, in Missouri, fino in Corea del Sud, il 28 marzo", si legge in un comunicato delle forze Usa in Corea citato dai media americani. Giunti a destinazione, i due bombardieri hanno sganciato "munizioni inerti" in un campo militare sull'isola di Jikdo e sono tornati alla base, in una "singola continua missione", un volo di oltre 6.500 miglia, si legge ancora nel comunicato. Il tono e le azioni "bellicose" del "giovane leader" di Pyongyang hanno "aumentato il pericolo" nella penisola coreana, e la cosa deve essere presa "seriamente", ha detto oggi il segretario alla Difesa Usa Chuck Hagel. Argomenti corea del nord corea del sud stati uniti - usa kim jong-un 
Allarme baby gang ed episodi di violenza tra i giovani a Napoli. Secondo la presidente del comitato Unicef Campania, Margherita Dini Ciacci, il fenomeno sarebbe in costante aumento, del 3% nei soli ultimi 6 mesi, e ci sarebbe anche una progressiva diminuzione dell'età media dei giovani protagonisti di questi episodi che adesso hanno anche tra i 10 e i 13 anni. "Il problema - dice la Dini Ciacci - è che sempre più spesso le istituzioni, invece di essere da esempio, trasmettono disvalori ai nostri giovani. Il primo luogo dove si deve contrastare questa deriva è la famiglia". Secondo la presidente del comitato Unicef intervenuta a un incontro organizzato dalla Fondazione Valenzi, nel capoluogo partenopeo aumentano gli episodi di violenza con protagonisti i giovanissimi. E non si tratta più solo di manifestazioni di aggressività o di episodi di bullismo perchè aumentano anche i casi di aggressioni vere e proprie, pestaggi, furti e piccole rapine nei negozi. "A Napoli - dice l'assessore comunale allo Sport, Pina Tommasielli - abbiamo ancora tassi troppo alti di dispersione scolastica. Si tratta di un fenomeno molto grave che non riguarda solo i quartieri considerati solitamente luoghi di disagio. Come Comune proviamo a fare la nostra parte, ma è un lavoro che dobbiamo portare avanti assieme. Dal bilancio regionale purtroppo non arrivano segnali incoraggianti e siamo quindi costretti a ripensare completamente alle politiche sui minori". La Fondazione Valenzi lavora da tre anni al progetto sperimentale 'Bell e buono - scoprire il buono attraverso il bello' dedicato all'infanzia a rischio e oggi è stato presentato un e-book dedicato a questo argomento che è possibile scaricare dal sito della Fondazione. "I nostri ragazzi - dice la presidente della Fondazione, Lucia Valenzi - attraverso l'arte, e quindi il bello, riescono a esprimersi. Purtroppo i maggiori problemi per i nostri giovani non nascono dalle miserie economiche, ma da quelle sociali e civili". Argomenti violenza sulle donne baby gang 
Il Bari non si piega neppure di fronte al Livorno. Contro la seconda in  classifica, la squadra di Torrente va sotto di un gol al quarto d'ora  (tocco raffinato di Belingheri), poi corona il lungo inseguimento al 41'  della riprea con un colpo di testa di Fedato, abile a sfruttare nel  migliore dei modi un cross del redivivo Bellomo. Alla fine, il pareggio è  stato salutato dai 5mila del San Nicola come fosse una vittoria. Applausi meritati per un Bari che ha giocato anche meglio dei più  quotati avversari, che recriminano solo per avere divorato il gol del  raddoppio con Paulinho, che ha colpito un palo dopo avere superato anche  Lamanna. Per il resto, il Bari ha fatto segnare una costante supremazia  territoriale, anche se al momento di concludere si è fatta notare  l'assenza di Caputo. In avvio di gara, un ispiratissimo Ghezzal ha  chiamato Fiorillo ad un intervento acrobatico. Ma una pregevole  combinazione tra Paulinho e Belingheri ha gelato il San Nicola. Prima  dell'intervallo, ancora Belingheri ha fatto tremare Lamanna. Nella  ripresa, costante la pressione del Bari, premiata in extremis dal gol  nato sull'asse Bellomo-Fedato, i due golden boy, entrambi entrati nel  secondo tempo. Prima del triplice fischio di Di Paolo, Tallo ha sfiorato  il gol del clamoroso sorpasso. Ma va bene così. Per i tifosi del Bari, è  una Pasqua abbastanza serena. Il sesto risultato utile consecutivo,  consente ai biancorossi di restare fuori dal mischione play out. Venerdì  prossimo, in notturna, gara spareggio a Reggio Calabria. 
Papa Francesco ha promulgato ieri i decreti per la creazione di 63 nuovi beati e sette nuovi venerabili servi di Dio. Tra questi, come si legge sul sito del Vaticano, uno riguarda "le virtù eroiche del servo di Dio Olinto Marella, sacerdote diocesano; nato a Pellestrina il 14 giugno 1882 e morto a San Lazzaro di Savena il 6 settembre 1969". E' "una bella notizia", commenta Marco Macciantelli, sindaco di San Lazzaro, ricordando che le spoglie di Padre Marella riposano proprio nella cittadina. Insomma, è il primo passo verso la beatificazione di Padre Marella, simbolo di vicinanza ai più poveri, immortalato a Bologna all'angolo tra via Caprarie e via Drapperie, nell'atto di raccogliere la carità, ma anche attivo, proprio a San Lazzaro di Savena, nella costruzione della Città dei ragazzi. L'avvio del processo per la beatificazione di Padre Marella risale al 1996. Argomenti padre marella beatificazione papa francesco 
SCAFATI – La Biancoblù è caduta dall'altalena di una serata imprevedibile.  Prima sommersa da una gragnuola di triple, poi arrembante in rimonta, fino a  mancare con Harris il tiro del pareggio a 5' (75-78). Ma alla fine la Givova è  uscita a braccia alzate, sulla scia di un eccezionale 19/30 da 3 punti (63%,  avendo tirato peggio da 2, con il 48%), aggrappata nel finale alla mano santa di Baldassarre: tremendo ex, capace  di un 5/5 dall'arco, ma soprattutto di tre bombe all'ultimo giro, la prima dopo  il tiro mancato da Harris (negativo, 3/9 dal campo) e le altre due piantate come  banderillas su una BBB ormai sfinita. Bene gli italiani per Salieri, con Pini  (6/8), Coournooh (5/10, 9 rimbalzi, 4 assist) e un Pecile volitivo ma impreciso  (0/6 da 3), peccato capitale in una gara dove gli altri centravano l'anello a  occhi chiusi. Il merito sta nell'essere risalti dal 48-69 a 16' dalla fine, che pareva  una sentenza. Prima piazzando un 15-0 che ha riaperto la questione, poi lottando  testa a testa fino in fondo. La colpa, nell'aver concesso ai campani un primo tempo  eccezionale. Prodezze balistiche a ripetizione, 13/17 nel tiro pesante nei primi  20', contributo fondamentale per i 59 punti segnati da Scafati contro i 42 dei  bolognesi. Era cominciata anche peggio ,con 32 punti (a 23) incassati già nel  primo quarto, chiaro segnale che la difesa era già andata fuori giri. Troppi regali, insomma, poi pagati cari. GIVOVA  – BIANCOBLU' 92-86 Givova: Sorrentino 11, Bushati 2, Tavernari 12, Baldassarre 17, Slay 15,  Mays 20, Rosignoli, Izzo 3, Ghiacci 12. Ne Gorga, Matrone . Biancoblù: Pecile 18, Cournooh 14, Vitali 6, Cutolo 13, Pini 12, Harris 7,  Drenovac 5, Mosley 11. Ne Gasparin, Montano . Arbitri: Materdomini, Migotto, Cerbaucich. Note: tiri liberi: Sc 9/10, Bo 22/24. Da due: Sc 13/27, Bo 23/38. Da tre:  Sc 19/30, Bo 6/24 Rimbalzi: Sc 27, Bo 31. Parziali: 10' 32-23,  20' 59-42, 30' 69-61,  40' 92-86. Massimo vantaggio Biancoblù: +1 (8-7) al 3'. Massimo svantaggio: -21  (48-69) al 24'. 
Dopo le vittorie di Trento e Latina, nelle altre partite di gara due dei quarti di finale dei playoff di volley successi in trasferta per Piacenza a Perugia 1-3 (17-25, 26-24, 19-25, 23-25) e Cuneo a Modena 2-3 (25-23, 19-25, 25-19, 15-25, 13-15). Due sfide che hanno avuto andamenti diversi. La Copra, nel complesso, gestisce meglio la vivacità della Sir Safet, viceversa a Modena serve una vera e propria battaglia sportiva, durata due ore circa, decisa solo all'ultima palla del tie break. Ora Piacenza e Cuneo possono giocarsi nei palazzetti di casa il match ball in gara tre in programma lunedì. La vittoria di Piacenza a Perugia assume un valore doppio perché gli umbri fino alle ultime battute dimostrano di poter arrivare al tie break. Viceversa aver evitato il set a quindici punti, per gli ospiti, facilita il cammino verso le semifinali. Pochi fattori cambiano le sorti della contesa e gli emiliani mettono sotto rete il loro maggiore tasso tecnico e un'esperienza importante quando si giocano i playoff. Non è una partita spettacolare, ma costellata da errori e fasi di gioco abbastanza confuse. Spiccano più i colpi dei singoli che il gioco di squadra e a tratti le difese sono le cose migliori da vedere. I freschi vincitori della Challenge cup possono contare su due terminali offensivi di prima qualità: Zlatanov autore di 21 punti e Fei 19 punti. A fasi alterne il centrale cubano Simon (11 punti) e negativo alla battuta. Decisivo Holt (14 punti) in avvio e alla fine della sfida. Perugia spesso si rifugia nella classe dell'eterno Vujevic (10 punti) capace di ogni sorta di colpi e sui 18 punti di Petric. Si vede anche Schwarz con 12 punti. In pratica la sfida comincia nel secondo set. Per quanto riguarda il primo parziale Perugia resta con la testa e le gambe negli spogliatoi e concede troppo a una Copra efficiente in ogni settore, a cominciare dalla battuta. Rezione umbra nel set successivo con un parziale non bello ma giocato punto a punto. Il rush finale premoa la Si Safety e lascia con l'amaro in bocca gli emiliani. Quando sembrava che l'energia positiva si fosse trasferita nel campo dei bianconeri, la situazione cambia in maniera peremtoria. Piacenza gioca bene e con grinta per la delusoone subita e gli umbri staccano la spina fino a subire uno svantaggio pesante. Inutile il tentivo di rimonta, oramai è troppo tardi e la Si Safety finsice sotto in casa davanti ai propri tifosi. Il qaurto set rispecchia l'andamento del secondo parziale con Perugia e Piacenza attaccate una di fianco all'altra. A cambiare l'andamento basta davvero poco. Le note positive sono biancorosse con due turni al servizio decisivi: prima Luve Vettori e poi Holt chiudono il conto. Nella classica sfida della pallavolo italiana regna l'equilibrio. Il successo finale di Cuneo nasce dall'esperienza di un gruppo capace quest'anno di buone cose. A turno le prodezze di Sokolov (25 punti top scorer), Ngapeth (19 punti) e Wijsmans (17 punti) spingono il sestetto allenato da coach Piazza. Dall'altra parte la giovane e sbarazzina Modena replica con Celitans (18 punti), Kovacevic sorprendente con 14 punti, Deroo fermo a 11 e le invenzioni dell'allenatore Angelo Lorenzatti. Alternanza di sutuazioni nel primo set. Lo sprint nella fase finale di Cuneo sembra quello definitivo, invece Modena rimonta (nervosismo in campo e palla contestata) e trova la zampata vincente. Dopo una fase equilibrata, nel secondo parziale la Bre banca tira fuori dal cilindro Ngapeth. Il francese si prende la squadra sulle spalle e indica la strada per il pareggio. Flessione dei vice campioni d'Europa nella terza fase, Casa Modena domina con il minimo sforzo e chiude bene la frazione. Nel quarto set capitan Wijsmans suona la carica e Cuneo fa davvero la voce grossa. I gialoblù sofforno la pressione dei piemontesi e come pronosticato si arriva al tie break. Ngapeth spezza il quinto set. Casa Modena scappa via e il francese rimette tutto in parità. Il finale è dei biancoblù che sigillano in cassaforte una partita quasi decisiva per la serie. Quarti di finale gara due. Tonno Callipo Vibo Valentia-Itas Diatec Trentino 0-3, Andreoli Latina-Lube Macerata 3-2, Casa Modena-Bre Banca Cuneo 2-3, Sir Safety Perugia-Copra Elior Piacenza 1-3. Gara Tre. Domenica ore 17.30 Lube Macerata-Andreoli Latina (diretta RaiSport 1), ore 18 Itas Diatec Trentino-Tonno Callipo Vibo Valentia. Lunedì primo ore 17.30 Bre Banca Cuneo-Casa Modena (diretta RaiSport 1), ore 18 Copra Elior Piacenza-Sir Safety Perugia. Argomenti volley Leggi i commenti I commenti dei lettori 
None Leggi i commenti I commenti dei lettori 
ROMA - Sassuolo e Verona si annullano a vicenda (1-1) nel big-match del turno pre-pasquale di serie B ma il Livorno non ne approfitta facendosi riprendere nel finale (1-1) a Bari. Due risultati che fanno gioco all'Empoli che grazie al successo di misura (0-1) a Vercelli riporta al di sotto dei 10 punti (-8) il distacco dal 3° posto. In chiave play-off spicca il ritorno al successo del Varese (3-0 alla Reggina) e il roboante 2-6 del Novara a Cittadella, risultato che consente agli azzurri di salire al 6° posto, scavalcando il Brescia, sconfitto (1-0) a Terni. Torna a sognare un posto al sole anche la Juve Stabia che vince (1-0) la gara-spareggio con il Modena. In coda, si aggrava la posizione del Vicenza, battuto (2-0) anche a Lanciano. Si rialza, invece, lo Spezia, che strappa tre punti d'oro (0-2) a Crotone. Infine boccata d'ossigeno per l'Ascoli che piega per 3-1 il fanalino di coda Grosseto. Nell'anticipo il Cesena ha sconfitto per 2-0 il Padova. SASSUOLO-VERONA 1-1 - Il Verona evita nel finale la sconfitta a Modena con la capolista Sassuolo e resta saldamente agganciato al 2° posto. Gli scaligeri partono bene, sfiorano per due volte il vantaggio con Cacia e Hallfredsson, ma al primo vero pericolo costruito dai neroverdi vanno in svantaggio: il gol lo segna (30') Pavoletti con un preciso sinistro in diagonale su lancio di Boakye. Il Verona si rimbocca le maniche e, al 53', si procura (fallo di mano in area di Bianco) il rigore per pareggiare: sul dischetto va Gomez che, però, si fa intuire il tiro da Pomini. La squadra di Mandorlini non demorde e, al 74', raggiunge il giusto premio: l'1-1 porta la firma di Hallfredsson che raccoglie un cross dalla destra di Gomez e infila il pallone nell'angolo opposto con un bel tocco d'interno sinistro al volo. BARI-LIVORNO 1-1 - Il Livorno si fa riprendere nel finale a Bari e sciupa la ghiotta occasione di restare da solo al 2° posto. Dopo aver rischiato su un tiro di Ghezzal, i labronici prendono il comando delle operazioni e passano (15') con Belingheri che, su un lancio di Dionisi, anticipa Lamanna in uscita con un morbido pallonetto. Lo stesso Belingheri manca il raddoppio sul finire del tempo e ricarica il Bari che, nella ripresa, sfiora in almeno due circostanze il pari con Sciandone e Ghezzal. Il Livorno non chiude i conti in contropiede con Paulinho, che prende un palo esterno a porta vuota dopo aver superato anche Lamanna e, all'87' viene gelato da Fedato che sigla l'1-1 con un bel colpo di testa su punizione dalla trequarti destra di Bellomo. PRO VERCELLI-EMPOLI 0-1 - L'Empoli riscatta nel migliore dei modi lo scivolone con il Bari passando con il minimo sforzo a Vercelli. Dopo un primo tempo senza lampi ecco (59') l'episodio che decide la gara: su un angolo dalla sinistra, Scavone tocca la palla con la mano e induce l'arbitro La Penna a decretare il rigore che Tavano trasforma. La Pro reagisce con orgoglio ma, dopo essersi vista annullare un gol di Ragatzu per dubbio fuorigioco, fallisce con Iemmello la migliore delle occasioni per pareggiare. VARESE-REGGINA 3-0 - Il Varese torna alla vittoria dopo 7 giornate, a spese della Reggina, e conserva il 5° posto in classifica. I lombardi partono a testa bassa e dopo due occasioni sciupate da Lazaar e Neto Pereira sbloccano meritatamente il risultato (29') con un colpo di testa dello stesso Neto Pereira su cross dalla trequarti sinistra di Oduamadi. Sulle ali dell'entusiasmo gli uomini di Castori insistono ma non sono fortunati: prima il palo e poi la traversa (su punizione) impediscono a Netto Pereira e ad Ebagua di raddoppiare. L'allungo decisivo al Varese riesce solo dopo essere rimasto in 11 contro 10 per l'espulsione (52') di Bergamelli per somma di ammonizioni. I biancorossi insistono e, al 67', raddoppiano con un bel colpo di testa in tuffo di Troest su angolo dalla destra di Filipe. La Reggina alza bandiera bianca e, all'88', incassa anche il 3-0, sempre di testa, stavolta del subentrato Koné su cross dalla sinistra di Oduamadi. CITTADELLA-NOVARA 2-6 - Il Novara travolge il Cittadella e completa la sua fantastica rincorsa ai play-off, salendo al 6° posto. Il risultato si sblocca dopo appena 6': Schiavone raccoglie una corta respinta della difesa, sugli sviluppi di un angolo, e con un preciso destro dal limite infila il pallone sotto l'incrocio. I veneti sciupano il raddoppio con Di Nardo e Di Roberto e rianimano gli azzurri che, dopo aver sciupato una ghiotta occasione con Gonzalez pareggiano grazie a un aiuto arbitrale: Abbatista al 30' vede, infatti, un inesistente fallo di Cordaz (per di più espulso) ai danni di Lepiller lanciato a rete e decreta il rigore. Sul dischetto va Buzzegoli che batte il subentrato Pierobon. Sfruttando la superiorità numerica il Novara insiste e, al 38', capovolge la situazione con un bel colpo di testa di Lepiller su cross dalla destra di Marianini. Si gioca a una porta sola e, dopo due occasioni mancate da Lazzari arriva (48') l'inevitabile 1-3 siglato ancora da Buzzegoli con un gran destro da 25 mt che sorprende un incerto Pierobon. Il Cittadella tira fuori l'orgoglio ma manca con Coly, Schiavon e Di Roberto l'oppotunità di riaprire la partita. Il Novara ringrazia e, all'81' cala il poker con Fernandes che riprende una corta conclusione di Pierobon su una sua prima conclusione. Palla al centro e il Cittadella riduce il distacco con Di Carmine che riprende un tiro di Di Nardo respinto da Bardi. Il Novara non ci sta e, all'86', ristabilisce le distanze con Rubino che insacca da due passi su assist dalla destra di Gonzalez. Due minuti dopo c'è gloria anche per lo stesso attaccante argentino che scatta sul filo del fuorigioco su un lancio di Fernandes e insacca a porta vuota dopo aver saltato anche Pierobon in uscita. TERNANA-BRESCIA 1-0 - Il Brescia cade al Liberati ed esce dalla zona play-off. Dopo aver colpito un palo con Scaglia nel primo tempo, i lombardi subiscono la crescita degli umbri nella ripresa. Ragusa impegna Arcari poi, a complicare la vita a Calori arriva Caldirola che si fa espellere (64') per somma di ammonizioni. Malgrado l'inferiorità numerica il Brescia non desiste e sfiora il vantaggio con Andrea Caracciolo. La svolta, stavolta in negativo, la dà un altro Caracciolo, Antonio, che atterra in area Vitale al 72', consentendo all'ex terzino del Napoli di andare sul dischetto e sbloccare il risultato riprendendo la corta respinta di Arcari sulla sua prima conclusione centrale. JUVE STABIA-MODENA 1-0 - La Juve Stabia vince lo spareggio con il Modena per restare in corsa per i play-off e torna a sperare. Le vespe dominano nel primo tempo ma non riescono a concretizzare la superiorità territoriale con Acosty, Caserta e Mezavilla. Per passare i campani devono attendere l'avvio di ripresa: dopo appena 1' Andelkovic atterra in area Cellini e costringe l'arbitro Velotto a decretare il rigore: Dicuonzo si fa parare il tiro da Colombi ma sulla respinta arriva per primo Caserta che insacca. Il Modena va vicino al pari solo con Lazarevic e consente ai gialloblu di legittimare il successo sfiorando per tre volte il 2-0 con lo stesso Caserta. VIRTUS LANCIANO-VICENZA 2-0 - Il Lanciano vince lo scontro salvezza con il Vicenza e spinge i veneti sempre più verso la retrocessione. Dopo un'occasione per parte (Piccolo e Malonga), sono i frentani a sbloccare il risultato (30') con un Plasmati che riprende una respinta sulla linea di Rigoni su un colpo di testa di Falcinelli e, sempre di testa, da due passi, insacca. Il Vicenza perde la testa, resta in 10 (33') per l'espulsione di Semioli e, al 38' subisce il raddoppio complice uno sciagurato tocco nella propria porta di Castiglia su cross dalla sinistra di Falcinelli. Nella ripresa il Lanciano si limita a controllare il risultato bloccando sul nascere lo sterile tentativo di reazione degli uomini di Dal Canto. CROTONE-SPEZIA 0-2 - Colpo grosso dello Spezia che espugna lo Scida e aggancia la zona salvezza. Gara dai due volti: dopo un'occasione ospite mancata da Antenucci in campo si vede solo il Crotone che fallisce l'incredibile con Maiello, che colpisce anche una traversa a porta vuota, De Giorgio e Ciano (2). Lo Spzia tira un sospiro di sollievo e, dopo aver impensierito la porta rossoblu ancora con Antenucci, sblocca il risultato al 50' con un preciso destro in diagonale da 25 mt di Sammarco. Il Crotone accusa il colpo e, al 67', incassa il colpo del ko dal subentrato Lollo che riprende una corta respinta della difesa e batte di nuovo Caglioni con un forte destro dal limite. ASCOLI-GROSSETO 3-1 - L'Ascoli piega il fanalino di coda Grosseto e incamera tre punti preziosi in chiave salvezza. I marchigiani partono forte e, dopo due occasioni sciupate da Zaza e Peccarini, passano (30') con un preciso colpo di testa di Feczesin su cross dalla trequarti destra di Scalise. Il Grosseto s'innervosisce e al 33' a farne le spese è Som che si fa ammonire per la seconda volta e lascia i compagni in 10. L'Ascoli ringrazia e approfitta della superiorità numerica per raddoppiare al 52' con Russo che piega le mani a Lanni con un forte destro da 25 mt. Il Grosseto non demorde e, al 76', riapre i conti con un bel colpo di testa di Del vecchio su angolo dalla destra di Brugman. I maremmani insistono ma non sono fortunati: al 79' l'arbitro Pairetto annulla il 2-2 di testa di Mandorlini su torre di Delvecchio per un presunto fallo dello stesso capitano biancorosso. Il Grosseto s'abbatte e, all'85', incassa il gol del definitivo 3-1 da Loviso che trasforma un rigore concesso per un fallo di Feltscher su Zaza. Argomenti serie b Leggi i commenti I commenti dei lettori 
