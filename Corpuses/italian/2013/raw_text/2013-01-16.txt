FIRENZE - "E' un periodo in cui ci va tutto storto". Vincenzo Montella accoglie malinconicamente l'eliminazione dalla Coppa Italia. Si rammarica perché a suo avviso la Fiorentina meritava di più: " Abbiamo attaccato a lungo contro una Roma che si è difesa in 9, abbiamo avuto le nostre buone occasioni ma non le abbiamo sfruttate. Cosa c'è mancato? Non lo so, forse avere dei giocatori con caratteristiche diverse in attacco". RISSA NATA PER UN MALINTESO - Nel finale è scoppiato un parapiglia all'imbocco del tunnel degli spogliatoi dopo l'espulsione di Dodò e Cuadrado. Montella cerca di fare chiarezza: " Credo che sia nato tutto da un grosso equivoco: uno degli steward è scivolato e i giocatori hanno pensato che fosse stato spinto. Ma si è risolto tutto in poche battute". Leggi i commenti I commenti dei lettori 
BARCELLONA - Evidentemente in campionato il Barcellona riesce a tenere un'altra concentrazione. In Coppa del Re invece i blaugrana si concedono qualche svago.Ne esce un pari interno (2-2) con il Malaga che, se non pregiudica, quanto meno complica l'accesso alle semifinali. Al Camp Nou le due squadre si ritrovano tre giorni dopo la sfida di Liga vinta dai blaugrana 3-1. Al 25' è la squadra di Pellegrini con Iturra ad andare avanti. Passano quattro minuti e tra il 29' e il 30' il Barca ribalta tutto con Messi e Puyol, alla mezz'ora della ripresa il Malaga resta in dieci per l'espulsione di Monreal. Sembra finita, ma allo scadere trova con Camacho il gol del 2-2 che tiene vive le speranze. Nell'altra gara della serata, pari senza reti tra Saragozza e Siviglia. Leggi i commenti I commenti dei lettori 
IVREA - Un dodicenne è  in gravissime condizioni dopo essere caduto dal quarto piano di un palazzo in centro a Ivrea. Il ragazzino era a casa quando, intorno alle 23, è precipitato dal balcone. Il compagno della madre ha subito dato l'allarme: soccorso dal 118, il dodicenne è stato poi trasferito all'ospedale di Ivrea, dov'è tuttora ricoverato nel reparto di Rianimazione. Ha riportato un'emorragia cerebrale ed è in pericolo di vita. I medici gli hanno diagnosticato anche la frattura della prima vertebra e la rottura della milza. Dalla prima ricostruzione della polizia, sembra che si tratti di un incidente. I genitori, ora sotto choc, erano in casa: il bimbo si sarebbe sporto e avrebbe perso l'equilibrio. 
FIRENZE - Al quarto tentativo della serata Mattia Destro trova il gol che consente alla Roma di battere la Fiorentina dopo i tempi supplementari e raggiungere l'Inter nelle semifinali di Coppa Italia. Il minuto è il 97' e per il centravanti giallorosso è la fine di un piccolo incubo, dopo tre occasioni comode fallite. Tre come il numero dei pali colpiti dalla squadra di Montella (con Aquilani, B. Valero e Cuadrado), sinonimo di una gara non certo fortunata per i viola. Tre è anche il voto che meriterebbe il finale di una partita caricata alla vigilia (soprattutto dal ricorso giallorosso contro la decisione di giocare la Franchi per il concomitante impegno interno della Lazio) ma condotta in campo per circa centoventi minuti con accettabile agonismo dai 22 giocatori. Prima del diverbio Cuadrado-Dodò che oltre a guadagnarsi un cartellino rosso a testa, accendono anche un parapiglia inguardabile a bordocampo tra addetti e giocatori. Si finisce dieci contro nove (per la Roma espulso anche Taddei) e con la sensazione di aver guastato lo spettacolo in campo. TRAVERSA DI AQUILANI - Senza Pizarro, soltanto in panchina, Vincenzo Montella si affida ancora a Migliaccio al centro del campo. La novità per i giallorossi è la difesa a tre con Marquinhos-Castan-Burdisso. La Fiorentina non è brillante come già capitato in quest'inizio di 2013. Così a partire meglio è la squadra di Zeman che ha una doppia chance nei primi venti minuti: al 7' è De Rossi a mancare di poco la deviazione vincente su calcio d'angolo. Dieci minuti dopo Florenzi scalda le mani a Neto. In mezzo una fiammata di Jovetic che dal limite conclude alto sulla traversa. Ma sono i giallorossi ad avere le occasioni migliori: al 30' Destro semina tre avversari e cerca il diagonale dal limite, non è gol per questione di centimetri. La risposta migliore dei viola viene da Alberto Aquilani: il numero dieci disegna una parabola perfetta su punizione ma centra la traversa, con Goicoechea che può solo guardare il pallone. E' il brivido con il quale si chiude la prima frazione. OCCASIONI SPRECATE - La ripresa riprende con lo stesso copione dei primi 45'. Sono i giallorossi a sfiorare subito il vantaggio dopo un disimpegno sbagliato di Tomovic. Destro si invola sulla corsia di destra e mette al centro per l'accorrente Florenzi: ma sulla battuta a colpo sicuro Neto si salva. Diversi errori da una parte e dall'altra: pesano i cali d'attenzione soprattutto negli appoggi. Al 23' Savic lavora un buon pallone nell'area giallorossa ma sul suo cross Jovetic non riesce ad arrivare. La partita è nervosa e Rizzoli non risparmia i cartellini gialli. Non si risparmia neanche Mattia Destro, ma ancora una volta sbaglia sul più bello. Al 36' recupera un pallone e si invola in area, ma la battuta è fuori misura. Il match si anima negli ultimi due minuti del tempo regolamentare. Prima è B. Valero a centrare il secondo palo viola con una conclusione dal limite dell'area. Capovolgimento di fronte e Destro si ritrova solo davanti a Neto: lo scavalca con un pallonetto ma rinviene Savic e il suo rinvio spalanca la strada dei supplementari. SI SBLOCCA DESTRO - Squadre molto stanche e allungate. Anche Pjanic è stremato ma al 97' si fa trovare al posto giusto sulla corsia di destra, per servire un assist prezioso a Destro. Stavolta l'ex Siena non sbaglia, il suo tap-in nell'area piccola rompe la sua maledizione della serata. Giallorossi in vantaggio con i viola che, uscito Toni, accusano la mancanza di un punto di riferimento in avanti,  visto che Ljajic non incide. L'occasione per pareggiare capita a Cuadrado: la sua battuta dal limite dell'area è perfetta, ma per la terza volta sono i legni a salvare la Roma. Resta l'ultima grande occasione per la squadra di Montella. Negli ultimi quindici minuti confusione e stanchezza la fanno da padrone.  Con le squadre lunghe, la palla migliore capita ancora a Destro in contropiede ma Neto esce tempestivamente. FINALE NERVOSO - A complicare le cose per i giallorossi è Taddei che si fa ammonire due volte in tre minuti e lascia la sua squadra in dieci a cinque minuti dal 120'. Forcing finale dei viola con Romulo e Jovetic che non trovano la porta. Poi la coda peggiore per il  match: Dodò e Cuadrado vengono alle mani. Rizzoli li espelle entrambi, ma la rissa si prolunga anche fuori, costringendo a intervenire anche i giocatori rimasti in campo e il personale a bordocampo. Nel rettangolo di gioco, invece, non succede più nulla, e il triplice fischio di Rizzoli porta la Roma alla semifinale contro l'Inter. FIORENTINA-ROMA 0-1 DTS FIORENTINA (3-5-2): Neto 7; Savic 5.5, Rodriguez 6, Tomovic 5; Cuadrado 6, Aquilani 6, Migliaccio 5.5 (20'st Romulo 5.5), Borja Valero 6, Pasqual 5.5 (1'sts Llama 5.5); Toni 5 (33'st Ljajic 5.5), Jovetic 6.5. In panchina: Viviano, Lupatelli, Roncaglia, Camporese, Pizarro, Mati Fernandez, Olivera, Seferovic. Allenatore: Montella 5.5. ROMA (3-4-3): Goicoechea 6; Marquinhos 6.5, Burdisso 6.5, Castan 6; Piris 6 (36'st Taddei 5), De Rossi 7, Bradley 6.5, Balzaretti 6 (14'st Dodò 6); Pjanic 6.5 (12'pts Tachtsidis 6), Destro 6.5, Florenzi 6. In panchina: Svedkauskas, Lucca, Frediani, Ferrante. Allenatore: Zeman 6.5. ARBITRO: Rizzoli di Bologna 7. RETI : 7'pts Destro NOTE : terreno pesante per la pioggia, ma in buone condizioni. Espulsi: 12'sts Taddei per doppia ammonizione, 17'sts Cuadrado e Dodò per reciproche scorrettezze. Ammoniti: Aquilani, Tomovic, Savic, Florenzi, Burdisso, Pjanic, Castan e Bradley. Angoli: 10-7 per la Fiorentina. Recupero: 1'; 3'; 1'; 4'. Leggi i commenti I commenti dei lettori 
FIRENZE - "Abbiamo vinto grazie al sacrificio". Zdenek Zeman accoglie con soddisfazione il passaggio alle semifinali di Coppa Italia. Il tecnico boemo ha stupito tutti schierando la Roma con un inedito 3-4-3. Una decisione che spiega così: "Stasera ci mancavano tanti giocatori, ma volevamo giocarci la partita. Ho fatto quello che pensavo fosse la cosa migliore cercando di utilizzare i migliori uomini in rosa. Abbiamo subito, è normale, ma i ragazzi sono stati premiati". LA DIFESA A TRE NON MI PIACE - Detto ciò, l'allenatore giallorosso spiega che difficilmente ripeterà l'esperimento: "Spero di no, a me non piace giocare dietro a 3 anche se abbiamo fatto bene. Oggi la scelta è stata dettata esclusivamente dall'emergenza. Mi auguro di non doverla ripetere, significherebbe che siamo ancora in difficoltà...". SPERO CHE IL GOL ABBIA SBLOCCATO DESTRO - Dopo essere stato messo sulla graticola per i gol sbagliati a Napoli e a Catania, Destro si è rifatto a Firenze. Zeman lo esalta ancora una volta: "Destro è un giocatore importante. Ha qualità, è un ragazzo di sicuro avvenire. Oggi ha avuto anche altre occasioni, ora speriamo si sblocchi e possa fare tanti altri gol". Leggi i commenti I commenti dei lettori 
