ROMA - Partita bella, vibrante, incerta fine all'ultimo tra Lazio e Napoli. L'1-1 finale è giusto, ma hanno più rimpianti i biancocelesti: sull'1-0, all'86', Lulic ha strappato palla a Cannavaro e si è involato verso la porta. Scellerata però la scelta: un pallonetto che diventa un innocuo passaggio per l'incredulo De Sanctis. Subito dopo, la prodezza in acrobazia di Campagnaro per l'1-1. Di uno scatenato Floccari  -  anche due legni - il gol dei padroni di casa: la Lazio ha trovato il vice-Klose, anche se senza il tedesco non riesce proprio a vincere (zero successi su sei gare in questo campionato). Ma Petkovic può essere soddisfatto della prova dei suoi, puniti come a Genova solo negli ultimi minuti e su palla inattiva: su questo c'è da lavorare, chiaro. Ma contro le grandi, la Lazio sa esaltarsi: il problema è che i punti di distacco dal Napoli restano sei (due pareggi e due sconfitte nelle ultime quattro partite, il calo di rendimento è evidente). A loro volta i secondi in classifica scendono a cinque lunghezze dalla Juve, ma un punto contro la Lazio all'Olimpico, e acciuffato nel finale, non è da disprezzare. Premiato l'assento superoffensivo scelto da Mazzarri nella ripresa, ma non si poteva essere più aggressivi fin dal primo minuto? Così è difficile rimontare la Juve. All'inizio invece il tecnico del Napoli nelle scelte si fa condizionare dallo schieramento avversario. Visto che Petkovic presenta una sola punta, Floccari, e Candreva e Mauri esterni, il tecnico del Napoli allarga la difesa, che diventa a quattro e non più a tre. Così Campagnaro aspetta Mauri e dall'altra parte Zuniga si abbassa su Candreva. A centrocampo si muovono Mesto, Behrami e Inler, con Hamsik che parte da sinistra per poi agire a tutto campo alle spalle di Cavani e Pandev. Petkovic recupera Hernanes e Gonzalez, così alla fine della formazione tipo manca il solo Klose, che non è poco. La squadra segue subito le indicazioni del tecnico: pressing forsennato sulla trequarti per mettere in difficoltà i costruttori di gioco del Napoli. Il ritmo è micidiale, gli ospiti lo soffrono e non riescono a ripartire. Il gol però la Lazio lo trova in contropiede, proprio sull'asse Konko-Candreva tanto temuto da Mazzarri. L'esterno della Nazionale pesca libero a centroarea Floccari  -  dov'erano Cannavaro e Gamberini?  -  e il centravanti ha perfino il tempo di stoppare elegantemente e piazzare il sinistro alle spalle di De Sanctis. Per Floccari è il sesto gol in carriera al Napoli (tutte le reti curiosamente segnate sempre in casa), e il quinto nelle ultime sei partite, Coppa Italia compresa. E' un degno vice-Klose, davvero. E' grazie a lui se la Lazio sta guarendo dalla Miro-dipendenza. Dopo il gol la Lazio perde Mauri: il capitano raccoglie il pallone in porta e si fa male alla caviglia destra. Al suo posto entra Lulic. I primi 25 minuti premiano la tattica a tutto pressing di Petkovic, in tribuna il quesito sorge spontaneo: durerà? E Candreva appare rigenerato dala Nazionale: è tornato l'esterno brillante e pericoloso di due mesi fa. Dopo l'assist, altri siluri terrorizzano De Sanctis. Il Napoli dà segni di vita solo al 28', quando proprio Lulic salva di testa sulla linea di porta, con Cavani pronto a colpire. La partita si fa più equilibrata, il Napoli protesta per un fallo in area di Gonzalez su Pandev (sanzionata una precedente simulazione di Mesto) e attacca con Hamsik che cerca di farsi vedere tra le linee. Ma è ancora la Lazio a sfiorare il gol, sempre con Floccari: destro "a giro" da 23 metri e palo interno. Cinque minuti dopo è Cavani a colpire  -  di testa, su cross di Zuniga - la parte interna della traversa: la palla torna in campo e Marchetti si salva. All'ultimo minuto del primo tempo Mazzarri deve sostituire l'infortunato Behrami e fa una mossa coraggiosa: dentro Insigne, è tridente con Cavani e Pandev. In alcuni momenti è 4-2-4 con lo slovacco e Inler alle spalle di Mesto-Pandev-Cavani-Insigne. Quest'ultimo parte da sinistra ma poi è parte attiva del tourbillon con i compagni di reparto. Poi esce Mesto, entra El Kaddouri e il modulo diventa un 4-2-3-1 con Hamisk in pratica in regia accanto a Inler, poi Pandev, il nuovo entrato e Insigne alle spalle di Cavani. Mazzarri cerca così di allargare la difesa della Lazio. Al 5' della ripresa gol giustamente annullato su corner a Biava per fuorigioco. La Lazio è attenta in difesa, contro lo schieramento ora aggressivo del Napoli, ma arretra troppo. Partita nervosa, alla fine saranno sette gli ammoniti. Hernanes  -  in campo con un caschetto a proteggere la testa - si fa notare per un paio di tiri, uno ben parato da De Sanctis su punizione, ma per il resto non trascina la squadra come gli chiede Petkovic. Dal 10' della ripresa il Napoli attacca con più convinzione, la Lazio si chiude e soffre. Hernanes e Candreva non riescono a tenere palla per aiutare la squadra a salire, a rifiatare. In avanti i biancocelesti non pungono in contropiede, si sente l'assenza di Mauri nelle ripartenze. Insigne sulla sinistra è un demonio, Konko non lo ferma e i mediani ora sono stanchi: normale, hanno speso una quantità di energie incredibile. Giusta allora la sostituzione di Hernanes con Cana, altro centrocampista difensivo. Il Napoli si sbilancia ma la Lazio, esausta, non ne approfitta nonostante gli spazi invitanti offerti dagli ospiti. Al 35' entra Calaiò al posto di Zuniga e adesso le punte sono tre e i trequartisti due: Mazzarri s'inventa il 3-2-3-2 e spinge da pazzi, anche con Campagnaro sulla destra. Al 40' Lulic divora il match-point con quell'inguardabile pallonetto: irriconoscibile il bosniaco rispetto allo scorso anno. Poi Marchetti devia sulla traversa un bolide di Inler. Ma sul corner successivo, al 42', Campagnaro trova la strepitosa deviazione volante del pareggio. Nel finale entra Saha, l'ultimo acquisto di Lotito (contestato dalla curva per il mercato a zero euro), ma è ancora Floccari a far tremare la traversa, di testa, nel recupero. Vani due tentativi finali di Candreva. Il pareggio alla fine è giusto, ma Petkovic ne canterà quattro a Lulic... Lazio-Napoli 1-1 (1-0) Lazio (4-1-4-1) -  Marchetti  -  Konko, Biava, Dias, Radu  -  Ledesma  -  Candreva, Hernanes (27' st Cana), Gonzalez (45' st Saha), Mauri (18' st Lulic)  -  Floccari. Napoli (3-4-1-2)  - De Sanctis  -  Campagnaro, Cannavaro, Gamberini  -  Mesto (10' st El Kaddouri), Behrami (46° Insigne), Inler, Zuniga (35' st Calaiò)  -  Hamsik  -  Pandev, Cavani. Arbitro : Orsato Reti : 12' Floccari, 42' st Campagnaro Note : ammoniti Mesto, Insigne, Ledesma, Hernanes, Radu, Dias, Campagnaro, Cana. Spettatori 45mila circa. Leggi i commenti I commenti dei lettori 
ROMA - Cristiano Ronaldo ne fa tre, ed il Real Madrid si sbarazza senza problemi del Siviglia, preparando nel migliore dei modi la gara di Champions League contro il Manchester United. Al Bernabeu finisce 4-1 per i blancos: oltre alla tripletta del portoghese, da segnalare il gol che apre le marcature siglato da Benzema. Nota stonata, l'espulsione di Higuain per doppia ammonizione. Per il Siviglia, nel finale in dieci per l'espulsione di Maduro, Manu segna il gol della bandiera. Con questo successo i blancos si portano a 13 punti dal Barcellona, impegnato domenica contro il Getafe. Tra le altre gare, successo esterno importante per il Malaga che ha battuto 2-1 il Levante. Padroni di casa in vantaggio al 27' grazie al rigore trasformato da Barkero. Il pari del Malaga al 36' con Isco, anche lui bravo a trasformare un penalty e poi a realizzare il gol che vale il match al 2' della ripresa. Malaga che in virtù di questo successo sale al quarto posto a quota 39, respingendo le velleità del Valencia, passato a Vigo. In zona salvezza, importante successo del Granada, 0-3 sul campo del Deportivo La Coruna RISULTATI 23^ GIORNATA SABATO Maiorca           - Osasuna                1-1 Celta de Vigo     - Valencia               0-1 Levante           - Malaga                 1-2 Dep.La Coruna     - Granada 0-3 Real Madrid       - Siviglia 4-1 DOMENICA Barcellona        - Getafe ore 12 Saragozza         - Real Sociedad         ore 17 Athletic Bilbao   - Espanyol              ore 19 Rayo Vallecano    - Atletico Madrid       ore 21 Leggi i commenti I commenti dei lettori 
MILANO  - In finale ci va Siena. Ancora una volta, per la quinta consecutiva (sesta nella storia). La Montepaschi batte Sassari (85-78) e domani contro Varese darà la caccia al quinto successo consecutivo nella Final Eight. Siena, che in campionato meno di un mese fa era stata maltrattata da Sassari, usa tutta la sua forza e la maggiore esperienza per riprendere in mano un match che la Dinamo prova più volte a far suo. Con un Brown che si vede solo all'inizio e che rimane in panchina per tutto l'ultimo quarto, la squadra di Banchi risale dal -13 (56-43) nel terzo quarto, e nell'ultimo periodo, con Sassari che prova nuovamente a scappare trascinata da un superbo Thornton (64-58) non si lascia tradire dalla paura e costruisce con Hackett (mvp del match con 19 punti, 5 falli subiti e 3 assist), Janning (10+5 asssit) e Moss (13) il 14-2 che ribalta il risultato e consegna a Banchi la sua prima vera finale da capoallenatore. Si ferma invece in semifinale la corsa di una Sassari mai doma, che non ripete la partita con Brindisi e forse risente anche della stanchezza del supplementare giocato con l'Enel. Una Dinamo che paga la panchina corta (39-9 in favore di Siena) e la serata no di Drake Diener che dopo i 36 punti segnati nei quarti non arriva in doppia cifra (9 punti con 4/10). Non bastano Travis Diener (12+9 assist), un buon Easley (13+8 rimbalzi) e un superlativo Thornton (29 punti con 6/12 da tre) a tenere testa a Siena. Che quando sente odore di titoli c'è sempre. PRIMO QUARTO  - Siena non parte benissimo, nei primi due attacchi arrivano un'infrazione di 24'' e una persa. Sassari non fa meglio e dopo 2' siamo 2 a 2. Buon impatto di Eze (sei punti), Sanikidze scrive il +4 Siena (6-10 a -4'26''). Sassari concede l'area, Brown colpisce da tre per il +7 (8-15), Thornton firma il 5-0 che riavvicina la Dinamo. Entrano Kangur e Pinton, Janning punisce l'accenno di zona con un trepunti, vede il campo Hackett per Brown. Dopo 10' Siena avanti 18-16. SECONDO QUARTO  - Pareggio di Thornton e persa di Hackett nei primi 2', Brown mette la seconda tripla di serata, per Siena c'è Ress al posto di Ortner. Devecchi schiaccia su Moss, Siena butta la rimessa e Travis Diener punisce da tre (24-21) obbligando Banchi al time out. Si va di triple: prima Sacchetti per il +6 Sassari, risponde con la stessa monetta Ress che ne piazza due in fila per il sorpasso Siena (27-29). Hackett e Kangur allungano (29-35), colpisce ancora Ress (3/3 da tre) e Montepaschi a +7 (31-38) con il 50% dalla lunga distanza (8/16), il parziale è di 17-4. Ma Sassari c'è, tripla di Thornton, liberi di Easley e Drake Diener e parità a quota 38. TERZO QUARTO  - Come si apre il quarto? Con una tripla, di Ignerski. Siena fatica, Eze colpisce da sotto, Thornton (già a quota 15) firma un 5-0, Easley schiaccia e Sassari allunga (47-40 al 24'). L'attacco della Montepaschi si blocca e resta per oltre 4' all'asciutto, in quello di Sassari entra in scena Drake Diener che con sei punti di fila scrive il +11 (54-43). Sassari tocca anche il +13 prima che Siena, complice anche un tecnico fischiato a Sacchetti, torni a contatto (56-52) al termine di un quarto da 4/15 al tiro (7/15 Sassari). ULTIMO QUARTO  - Sale in cattedra Thornton, gioco da tre punti e tripla e Sassari prova di nuovo a scappare (64-58). Janning spara un siluro sulla sirena dei 24'' e rimette in pista Siena che pareggia con Hackett (canestro e fallo). Ma c'è un Thornton che non ha pietà del suo passato, altre due triple (29 punti) e Sassari rimette la testa avanti (70-67 a -4'36''). Hackett accetta la sfida: rubata, canestro e fallo, poi assist a Moss per il +4 Siena (70-74) a 3' dalla fine. Negli ultimi 2' si entra con Siena avanti 76-72. Segna Kangur dalla media, sbaglia Sacchetti, Hackett mette di tabella la tripla del +9. E' la giocata che chiude il mach, Siena vola in finale per il quinto anno consecutivo. Banco di Sardegna Sassari-Montepaschi Siena 78-85 (16-18, 38-38; 56-52) Sassari : Devecchi 2, Thornton 29, Ignerski 6, T. Diener 12, Sacchetti 7, D. Diener 9, Vanuzzo ne, Pinton, Di Liegro, Easley 13. All. Sacchetti Siena : Brown 8, Eze 11, Rasic, Kangur 11, Sanikidze 4, Ress 9, Ortner, Lechthaler ne, Neri ne, Janning 10, Hackett 19, Moss 13. All. Banchi Arbitri : Lamonica, Sahin, Filippini Note - Tiri liberi: Sassari 17/20, Siena 8/10. Tiri da tre: Sassari 9/32, Siena 13/26. Rimbalzi: Sassari 38 (Ignerski e Easley 8), Siena 38 (Kangur). Assist: Sassari 19 (T. Diener 9), Siena 19 (Janning 5). Leggi i commenti I commenti dei lettori 
ROMA - Il Bayern Monaco prosegue nella sua corsa solitaria verso la conquista della Bundesliga. I bavaresi hanno travolto 4-0 lo Schalke in una classicissima del calcio tedesco. Un successo che ha visto nel difensore Alaba (rigore al 15' pt e rete al 6' st) il protagonista inatteso. Due 'senatori' come Schweinsteiger (32' pt) e Gomez (18' st) hanno completato il quadro. Il Borussia Dortmund invece scivola a -15 dalla vetta. La squadra di Klopp perde 4-1 sul proprio campo contro l'Amburgo, trascinato dalle doppiette di Rudnevs e Heung Min. Per il Borussia rete di Lewandovski che prima sblocca il risultato, poi però sull'1-2 si fa espellere. Un espulso anche nell'Amburgo (Bruma al 60'). Il Dortmund comunque resta secondo, visto che il Leverkusen (3-3 in casa del Monchengladbach, eurorivale della Lazio in Europa League) manca il sorpasso. Vittorie esterne per Werder Brema (4-1 allo Stoccarda di Molinaro e Macheda) e Wolfsburg (1-0 al Furth), successo interno per l'Hannover (1-0 all'Hoffenheim), finisce senza reti Eintracht-Norimberga. RISULTATI 21^ GIORNATA SABATO Borussia Dortmund     - Amburgo                 1-4 Eintracht Francoforte - Norimberga              0-0 Greuther Furth        - Wolfsburg               0-1 Hannover              - Hoffenheim              1-0 Monchengladbach       - Bayer Leverkusen        3-3 Stoccarda             - Werder Brema            1-4 Bayern Monaco         - Schalke 4-0 DOMENICA Augsburg              - Mainz                ore 15.30 Friburgo              - Fortuna Dusseldorf   ore 17.30 Leggi i commenti I commenti dei lettori 

“LA REPUBBLICA” DEI BAMBINI SPIRITI EGIZI Alle 10.30 al Museo Egizio, mattinata in maschera all'insegna del  mistero alle prese con spiriti agguerriti, pericoli e prove che l’anima  deve superare, per garantire il difficile equilibrio tra bene e male,  con l’aiuto degli dei e della magia. Info 011/5617776 . MILLE MASCHERE Alle 10.30 alla libreria Millevolti in corso Francia 101, si svolge il  laboratorio dedicato ai bambini dai 5 anni “Crea la tua maschera” con  Federica Caprioglio. Il costo è di 8 euro a bambino, materiali compresi.  Info 011/4330250 . R COME ROTOLINI Dalle 14 al Museo A come Ambiente in corso Umbria 90 si gioca sul tema  “Maschere di carta” pensando al lavoro dello sculture francese Junior  Fitz Jaquet, creando maschere con i rotolini della carta igienica. Info 011/0702535 . CACCIA AI COLORI Dalle 14 alle 17 alla Fattoria Propolis in strada del Nobile 86/92, si  svolge la caccia al tesoro “Caccia ai colori di Arlecchino! Carnevale in  Fattoria!”. Ingresso 8 euro con prenotazione e info allo 011/6601591. ASTRI DI CARNEVALE Dalle 14.30 al Planetario di Pino, “Astro Carnevale” con sfilata delle  maschere astronomiche più belle e originali a tema astronomico che  saranno premiate sotto la volta stellata del planetario. Info  011/8118640. PAESAGGIO GAM Alle 15 alla Gam in via Magenta 31, laboratorio per famiglie “Paesaggio  mutevole” che ha inizio con l’osservazione delle due maestose opere di  Anselm Kiefer e prosegue con la realizzazione di un paesaggio mutevole  realizzato con colori, immagini ed elementi naturali. Info 011/4429518. RE PER UN GIORNO Alle 15.30 a Palazzo Madama in piazza Castello si svolge l’attività “Re  per un giorno: è Carnevale!”: un percorso del museo e le opere del  patrimonio albanese esposte nella Sala del Senato per mettere in  evidenza abiti, accessori d’altri tempi e utili spunti per creare  trucchi e travestimenti divertenti. Info 011/4429911. LIBRO DA TOCCARE Alle 16 la Pinacoteca Agnelli del Lingotto ospita un laboratorio ideato  da Areaonlis per famiglie con bambini dai 4 anni in su “Un libro da  toccare - Storie per dita e occhi curiosi”: i partecipanti potranno  creare un libro tattile originale, capace di narrare storie curiose da  scoprire con la vista e con il tatto. Info 011/0062713. IL FOLLETTO SALTERINO Alla Feltrinelli I Village del centro commerciale del Lingotto 8Gallery  in via Nizza 280, alle 11 in libreria arriva il “Folletto Salterino!  Custode del cerchio magico”: innovatore di storie e creatore di  immagini, musica e parole per scoprire nuovi mondi all'insegna della  magia, con Giulia Corcella. Età consigliata dai 3 anni; info  011/6677411. INCONTRI & EVENTI TRIBUNA POLITICA#3 Alle 11 al Circolo dei Lettori in via Bogino 9 per il ciclo “Tribuna  Politica #3. Quali riforme?” incontro con i giornalisti Filippo  Ceccarelli  de “la Repubblica” e Antonella Rampino de “La Stampa”  moderati da Giuseppe Cruciani de “La Zanzara” su Radio24. Nel terzo e  ultimo incontro pre-elettorale, si parla dei cambiamenti strutturali  profondi di cui avrebbe bisogno l’Italia. A fine incontro, Barney’s è  aperto per il consueto brunch della domenica. Info www.circololettori.it RICORDANDO GUSTAVO ROL Alle 15.30 alla biblioteca Betrand in via Pallavicino 11 a Ceva si tiene  il convegno “Ricordando Gustavo Adolf Rol” con testimonianze degli  amici: la scrittrice Giuditta Dembech, l’antiquaria Giovanna Demeglio,  l’artista Simona Galeotti, il medico Pier Giorgio Manera e altri.  Ingresso libero, info 3383102679 . CAPODANNO CINESE AL MAO Dalle 10 al Mao in via San Domenico 11, in occasione del Chunjie, la  Festa di Primavera meglio nota in Occidente come “Capodanno Cinese”, si  festeggia con esposizione della statuina del segno ciclico del Serpente e  performance della calligrafa cinese Shen Weining. Alle 16 si tiene  un’attività per famiglie nella Galleria della Cina. Info 011/4436927 . SUNDAY STREET ART Musica90 con gli esercizi commerciali di via Principe Amedeo presentano  dalle 9 alle 21 la manifestazione “Sunday Street Art” nel tratto della  via compreso tra via Delle Rosine e via San Massimo. In programma,  mercatino vintage, dj set e live musicali, mini skatepark, live  painting, reading di poeti torinesi coordinato da Guido Catalano con  accompagnamento dal vivo. A disposizione di tutti i bimbi ci saranno  gonfiabili e una parete per arrampicata orizzontale. Info 339/5264712 . MUSICA I CONCERTI APERITIVO Alle 11 per il cartellone dei “ConcertiAperitivo”, al Piccolo Regio in  piazza Castello 215, il gruppo InCanto composto da artisti del Coro del  Teatro Regio propone di Serafin, “19 canti popolari armonizzati” da  Arturo Benedetti Michelangeli. Ingresso 10 euro; info 011/8815241-242. UN “SALTO” AL VERDI Alle 17 al Conservatorio Verdi in piazza Bodoni, l’Orchestra Filarmonica  di Torino diretta da Sergio Lamberto con Simonide Braconi alla viola  propone musiche di Bach, Mendelssohn Bartholdy, Paganini, Hurley, Rolla e  la prima esecuzione assoluta di “Jump per orchestra d’archi” di Leo  Hurley. Biglietti 21 euro; info 011/533387. I CLUB DOGO ALLO CHALET Dopo la recente uscita di una nuova versione con inediti del loro ultimo  album, allo Chalet in viale Virgilio 25 al Parco del Valentino si tiene  la tappa torinese del tour dei Club Dogo organizzata da dj Fede. I Dogo  eseguiranno alcuni loro pezzi, faranno un dj set e abbracceranno la  loro fan. Info 011/6689777. CANZONCINE NON ALTE Alle 15.30 la Compagnia Stilema mette in scena lo spettacolo “Canzoncine  alte così Canzoni che parlano dei bambini, della loro vita. Canzoni  ideate con loro e per loro” di e con Silvano Antonelli, alla Casa del  Teatro Ragazzi in corso Galileo Ferraris 266/c. A seguire, premio per il  miglior costume di carnevale e cascata di coriandoli e bugie. Ingresso  15 euro; info 011/19740280. TEATRO LA GABBIANELLA E IL GATTO Alle 11 al Teatro Agnelli in via Sarpi 111, Assemblea Teatro propone lo  spettacolo “La gabbianella e il gatto” dall’opera di Luis Sepúlveda  (Salani Editore), per la riduzione teatrale e la regia di Renzo Sicco e  Gisella Bein, con Cristiana Voglino, Pietro Del Vecchio, Paolo Sicco,  Andrea Castellini e Monica Calvi. Ingresso 5 euro; info www.assembleateatro.com GIANNI DETTO BURRASCA Alle 16 all’Auditorium Arpino in via Bussoleno 50 a Collegno Assemblea  Teatro propone lo spettacolo “Gianni detto Burrasca”, che quest’anno  festeggia il suo ventennale sulle scene. Ingresso 5 euro; info www.assembleateatro.com A NIGHT WITH HANK Alle 21 al Teatro Araldo in via Chiomonte 3, il Teatro dei Limoni mette  in scena “Bukowsky, a night with hank”: uno spettacolo sul poeta e  scrittore statunitense Bukowsky, eccentrico quanto controverso. Ingresso  7/5 euro; info 011/2075859 e www.teatroaraldo.it LA BELLA E LA BESTIA Alle 21 al Teatro Marchesa in corso Vercelli 141 va in scena il musical  “La bella e la bestia” con la compagnia L’Araba Fenice: una storia  d’amore senza tempo adatta ad adulti e bambini. Ingresso 5/3 euro; info 338/8706798 e www.larabafenice.it IL PAZIENTE FLIC Alle 21 alla Scuola di Circo di via Magenta, Flic presenta la Compagnia  Madame Rebiné in “Il Paziente” nell’ambito della rassegna “La Flic e la  Francia”. Ingresso 5 euro con prenotazione obbligatoria allo 011/530217 . CINEMA TUTTO SU TIM BURTON Due proiezioni nella sala tre del cinema Massimo in via Verdi 18 per la  rassegna “Storie di vite incredibili. Tutti i film di Tim Burton”:  “Frankenweenie” del 1984 alle 20.30 e “Tim Burton’s Nightmare Before  Christmas” di Henry Selik e Tim Burton del 1993 alle 21. Info www.musocinema.it AMATI DA MEL BROOKS Doppia proiezione nella sala tre del cinema Massimo in via Verdi 8 per  la rassegna “Amati da… Mel Brooks. Viaggio nel cinema americano”:  “Hannah e le sue sorelle” del 1986 di Woody Allen alle 16.30 e “La  guerra lampo dei fratelli Marx” del 1933 di Leo McCarey alle 18.30. Info www.museocinema.it 
ROMA - Il Mali corona la sua bella partrecipazione alla Coppa d'Africa conquistando il terzo posto. Nel match disputato a Porth Elizabeth, le 'aquile' hanno battuto 3-1 il Ghana, ancora sotto choc per l'eliminazione patita in semifinale ai tiri di rigore. Apre il giocatore del Chievo Samassa, che porta in vantaggio i maliani al 21' con un colpo di testa. Nella ripresa, al 3', il raddoppio di Keita. Il Ghana si scuote, fallisce un rigore con Mubarak ma ad otto minuti dal termine riaprono il match con il gol di Asamoah. In pieno recupero, al 47', Diarra fissa il risultato sul definitivo 3-1. Domenica è in programma l'attesissima finale tra Nigeria e Burkina Faso. Leggi i commenti I commenti dei lettori 
ROMA  - La Juventus è scappata di nuovo (ora i bianconeri hanno 5 punti di vantaggio sul Napoli) ma Walter Mazzarri non può che essere contento del pareggio ottenuto, in extremis, sul campo della Lazio. "È un difficile giocare qui, abbiamo raccolto un punto importantissimo  -  ha dichiarato il tecnico al termine dell'anticipo dell'Olimpico  -  abbiamo sbagliato l'approccio: per come si era messa la partita, accetto ben volentieri il pareggio". "APPROCCIO SBAGLIATO, NON SO COSA SIA SUCCESSO" - "E' un punto importantissimo, anche perché sul campo della Lazio non è facile vincere - ha detto il tecnico del Napoli  -  la Lazio è una signora squadra, faccio loro i complimenti. Ci hanno aggredito, per come si era messa la gara oggi non era facile uscire dal campo con un risultato positivo. L'approccio alla gara? Non so cosa sia passato nella testa dei ragazzi. Io credo che sia dipeso dal fatto che molti dei miei giocatori erano andati via e sono tornati un po' frastornati. La Lazio ha avuto meno giocatori in Nazionale, venivano da due sconfitte e avevano più convinzione e cattiveria". "BRAVO INSIGNE MA NON E' STATO L'UNICO" - Una grossa mano l'ha data l'innesto di Insigne, ma Mazzarri non vuole dare troppo peso alle prove dei singoli: "E' più facile entrare in queste situazioni  -  taglia corto l'allenatore azzurro  -  Lorenzo ha fatto bene così come hanno fatto bene anche altri. Tutti hanno fatto questo contributo. Il gol di Campagnaro? Ha tirato fuori il jolly oggi, meno male!". "LE QUATTRO PUNTE? NON SONO MOURINHO" - Nel finale della gara, Mazzarri ha messo in campo quattro punte, con un atteggiamento che ricordava quello dell'Inter di Mourinho: "Noi giochiamo un po' nella stessa maniera con dei ragazzi che sono con me da tre anni e mezzo e quello ci ha avvantaggiato - ha risposto l'allenatore - avremmo potuto fare anche peggio. Penso di averlo fatto altre volte, ma non mi interessano i paragoni. Sono 12 anni che faccio l'allenatore, oggi ho visto delle cose e ho provato a mettere quattro attaccanti". Leggi i commenti I commenti dei lettori 
ROMA  - A sei giorni dal ko per mano del Genoa, Vladimir Petkovic ritrova il sorriso: il tecnico biancoceleste, più che rammaricarsi per la vittoria sfumata nel finale della gara col Napoli, appare rincuorato per la prestazione della Lazio. "Ci è mancata la lucidità per chiuderla, ma avremmo meritato di vincerla  -  dice Petkovic nel post-gara dell'Olimpico  -  è stato bravo il Napoli a punirci: questa partita è stata uno spot per il calcio". "SIAMO STATI CASTIGATI PER GLI ERRORI" - "Faccio tanti complimenti alla mia squadra, ci siamo ritrovati e abbiamo fatto una grandissima partita con tanto sacrificio  -  riconosce l'allenatore della Lazio - abbiamo giocato un buon calcio, avremmo meritato la vittoria, ma devo fare i complimenti al Napoli per il pareggio. Questa gara è stata un vero spot per il calcio: ci è mancata la lucidità, la voglia di chiudere la partita. Abbiamo avuto più occasioni per chiuderla, non ci siamo riusciti e dopo siamo stati castigati. Nel secondo tempo abbiamo abbassato il baricentro, il Napoli ha messo la terza, la quarta e poi la quinta punta. Noi dovevamo essere più cattivi e chiudere la partita. Anche dopo il gol del pareggio, avremmo potuto segnare...". "CI VUOLE PIU' FAME" - "Già dal primo tempo abbiamo iniziato con i nostri attaccanti ad aggredirli, li abbiamo messi in difficoltà  -  sottolinea Petkovic, sottolineando il pressing attuato dai suoi - siamo stati più bassi come squadra e non abbiamo lasciato spazio agli avversari. Noi in corsa per lo scudetto? Io credo che la mia squadra possa vincere contro chiunque: non dipende solo da noi, noi dobbiamo fare il massimo per vincerle tutte e sperare che quelle davanti perdano punti. Dobbiamo trovare ancora un po' di lucidità e dobbiamo entrare in campo ad ogni partita con tanta fame di vincere". LOTITO: "CI VUOLE PIU' CINISMO" - Il presidente Lotito è deluso per i tre punti sfumati ma ottimista per il gioco: "Questo fa parte di quei fattori imponderabili che determinano i risultati. Fa parte del gioco. Nella vita conta chi la butta dentra. Paradossalmente hanno giocato con quattro attaccanti e poi alla fine ha fatto il gol un difensore. Questo fa capire come va il calcio". nessun commento sul gol mancato da Lulic sull'1-0: "Non sta a me giudicare, ma serve un po' più di cinismo, abbiamo perso con squadre piu' deboli di noi, non è questione di mancanza di giocatori. Voglio una squadra piu' pugnace e prima o poi questa mentalità alla squadra gliela trasmettero'". Leggi i commenti I commenti dei lettori 
