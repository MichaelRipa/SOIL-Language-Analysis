ROMA - Tra meno di una settimana sarà tutto deciso. La direzione Pd dell'8 gennaio dovrà fornire la lista definitiva del partito per le politiche. Ma intanto le domande sono tante: chi sceglierà Bersani? Quali saranno i 47 capilista? Completate le primarie per selezionare il 90 per cento dei 950 nomi che saranno messi in lista, restano diversi nodi da sciogliere. Innanzitutto perché solo una parte dei prescelti avrà la sicurezza di un seggio. E poi c'è la questione del listino del segretario. Chi entrerà nel gruppo dei garantiti? Alcuni nomi della società civile sono stati resi noti: l'ultimo annuncio riguarda l'economista Carlo Dell'Aringa. Di lui si era già circolato come possibile ministro del Lavoro per il governo Monti, prima della scelta di Elsa Fornero. Dell'Aringa arriva dopo altri non politici: Maria Chiara Carrozza - rettore della Scuola superiore Sant'anna di Pisa - il vicedirettore del Corriere , Massimo Mucchetti e prima ancora il procuratore antimafia Piero Grasso. I RISULTATI DEFINITIVI DELLE PRIMARIE PARLAMENTARI Si calcola che alla fine saranno circa 120 i candidati nominati senza passaggio delle primarie. Quanti seggi restano a disposizione? Nell'ultima legislatura, il Pd aveva 310 eletti tra Senato e Camera. Di sicuro, stando ai sondaggi, saranno molti di più. Scelta importante sarà quella dei 47 capilista: alcuni saranno scelti tra i più votati alle primarie, altri tra politici di riferimento delle varie aree del partito: di sicuro ci saranno Dario Franceschini, Enrico Letta, Giuseppe Fioroni, Rosy Bindi. Si parla poi di Enrico Gasbarra e di Andrea Orlando (vincitore delle primarie in Liguria). Poi bisognerà risolvere il caso di Bologna dove - a seconda della scelta del capolitica - tra i candidati può entrare la prodiana Sandra Zampa oppure Paolo Bolognesi, il presidente dell'associazione delle vittime del 2 agosto. Ma naturalmente le discussioni potrebbero protrarsi ben oltre l'8 gennaio. Soprattutto Argomenti elezioni politiche 2013 Leggi i commenti I commenti dei lettori 

NEW YORK - Si rischia un disastro ecologico in Alaska, dove una chiatta per trivellazioni petrolifere con quasi 600mila litri di carburante a bordo ha rotto gli ormeggi a causa del forte maltempo e si è incagliata al largo dell'isola Sitkalidak, che si trova proprio davanti al Parco Nazionale Kodiak. FOTO La chiatta incagliata L'equipaggio di 18 persone è stato evacuato, e al momento non ci sono notizie di danni gravi o di perdite di carburante in mare. 
ROMA - Rivoluzione civile contro twitter. La lista che sostiene la candidatura a premier di Antonio Ingroia denuncia in una nota che "dalle 17 di oggi Twitter ha indebitamente e ingiustamente sospeso il nostro account @RivCivile". Motivo dell' 'oscuramento' sarebbe un "utilizzo improprio". Lo staff della lista respinge l'accusa e parla di "censura". "Ma quale utilizzo improprio - si afferma nella nota - finora abbiamo usato l'account per twittare idee e link del nostro sito www.rivoluzionecivile.it, pensieri e interazioni con gli altri utenti. Così uno degli elementi fondamentali della campagna di comunicazione della lista Rivoluzione Civile adesso è inutilizzabile, nonostante le numerose segnalazioni di protesta". Nella nota si invitano quindi "gli utenti della rete che in questi giorni stanno seguendo e partecipando al nostro progetto di segnalare il problema ai gestori del social network". Restano attivi il sito di Rivoluzione Civile, l' account del movimento su Facebook, e gli account @io_ci_sto e @antonioingroia su Twitter. Leggi i commenti I commenti dei lettori 
NEW YORK - C'è voluta una nota ufficiale del dipartimento di Stato per fermare le voci: Hillary Clinton è stata dimessa dal Presbiterian Hospital di New York,  dove era stata ricoverata il 30 dicembre scorso per una sospetta trombosi . Secondo i medici, la Clinton sta "facendo progressi e dovrebbe recuperare completamente" Per ore le voci di una dimissione e le smentite si sono rincorse nei media Usa: la notizia dell'uscita dall'ospedale è stata data inizialmente dall'Nbc su Twitter. L'emittente poi si è smentita. Poi la Cnn ha mostrato le immagini di Hillary che lascia l'ospedale sulle sue gambe, con il marito Bill e la figlia Chelsea. Ma un tweet del Daily News ha riaperto il giallo: "E' rientrata nel Presbiterian Hospital, in un altro edificio rispetto a quello in cui era stata ricoverata nei giorni scorsi". La sua uscita sarebbe durata solo 15 minuti. Solo dopo la mezzanotte italiana (le sei del pomeriggio di New York) la conferma che l'ex first lady è tornata a casa e le sue condizioni stanno migliorando. Hillary Clinton si è ammalata al ritorno da un viaggio in Europa. Agli  inizi di dicembre un virus intestinale le provocò una forte  disidratazione che la costrinse a cancellare una visita in Nord Africa e  in Medio Oriente. Le sue condizioni peggiorarono a metà dicembre, quando  perse conoscenza mentre si trovava da sola in casa, cadde in terra e  subì una commozione cerebrale. Ma poi sulle sue reali condizioni di salute si sono diffuse voci incontrollate. C'era chi parlava di una malattia diplomatica, per sottrarsi alle domande sulla strage di Bengasi. Chi ipotizzava una malattia molto seria. La Clinton, 65 anni, continua ad essere l'esponente più popolare  dell'amministrazione Obama e a essere considerata la candidata  democratica più probabile per le presidenziali del 2016. 
Quattro colpi di pistola sono stati sparati poco dopo la mezzanotte del 31 dicembre al portone d'ingresso del ristorante "Nuova Cucina Organizzata" ubicato a San Cipriano di Aversa in via Po numero 12. L'episodio è accaduto quando ancora si festeggiava l'arrivo dell'anno nuovo. Uno dei colpi ha quasi centrato il citofono del ristorante. I colpi, secondo alcuni testimoni, sarebbero stati esplosi da un'auto che si è allontanata a tutta velocità. La Nco é un ristorante gestito dalla cooperativa "Agropoli" in cui lavorano diversi disabili ed è tra i promotori del "pacco alla camorra". Purtroppo non è l'unico episodio ai danni dei simboli dell'anticamorra. La notte del 30 dicembre, a Casal di Principe, c'è stato anche il furto del monumento dedicato al carabiniere Salvatore Nuvoletta, edificato su un terreno confiscato a Francesco Schiavone, "Sandokan". Sull'atto intimidatorio c'è stata la condanna del "Comitato don Peppe Diana" e dell'associazione "Libera", che hanno promosso per sabato mattina 5 gennaio, alle ore 10, un'assemblea pubblica presso i locali della Nco. Le reazioni di solidarietà sono state immediate. "Nell'arco di poche ore - dice Andrea Orlando, responsabile Giustizia del Pd - si sono succeduti gravissimi atti di intimidazione nei confronti di due realtà che operano contro le organizzazioni mafiose. Prima è stata colpita la Nuova cucina organizzata di San Cipriano d'Aversa a Caserta, che in collaborazione con Libera ha promosso importanti iniziative, tra cui il 'Pacco alla camorrà utilizzando prodotti provenienti dai terreni confiscati. Ha fatto seguito poi l'incendio del Villaggio della Legalità di Libera a Borgo Sabotino, in provincia di Latina". "Entrambi gli episodi - sottolinea - ci dicono quanto le organizzazioni siano ancora pericolose e agguerrite e, al contempo, come l'iniziativa di chi utilizza in modo diverso il loro patrimonio lanci un messaggio fortissimo di riscatto che le mafie non sopportano". "Per questo - conclude Orlando - è fondamentale sostenere e proteggere le associazioni e gli operatori che quotidianamente sostengono la sfida della lotta alla criminalità organizzata. Il Pd esprime la più forte solidarietà a tutte le donne e gli uomini impegnati in queste positive esperienza e farà in modo che il loro lavoro diventi parte essenziale della riscossa civica dell'Italia. A fianco della Nuova Cucina Organizzata anche Domenico Zinzi, presidente dell'amministrazione provinciale di Caserta. "L'attentato della scorsa notte contro la Nco di San Cipriano d'Aversa rappresenta un atto molto grave che ci colpisce profondamente  -  ha detto Zinzi -  Esprimo la mia più totale solidarietà a Peppe Pagano, un giovane eccezionale che rappresenta la parte migliore della nostra provincia, e a tutti i suoi collaboratori". "Di fronte a questi episodi  -  ha aggiunto Zinzi  -  non bisogna abbassare la guardia e lasciarsi intimidire. L'attività di Peppe Pagano e di tante altre persone come lui costituisce la reale speranza di riscatto per l'Agro Aversano e per tutta la provincia di Caserta. La sua opera meritoria di lotta alla criminalità organizzata e di sostegno a persone con problemi psico-fisici è un esempio significativo per tutti noi e va sostenuta ed incoraggiata senza esitazioni". 

Leonard Cohen torna in Italia la prossima estate con due date. Dopo l'uscita del nuovo album Old ideas il cantautore poeta e compositore canadese, 78 anni, sarà protagonista di un concerto live il 7 luglio al Foro Italico di Roma e poi ancora il 9 luglio al Summer Festival di Lucca. L'ultima apparizione di Cohen in Italia risale allo scorso 24 settembre quando si esibì all'Arena di Verona. Al Lucca Summer Festival Cohen era già stato nel 2008. Citando WB Yeats, Irving Layton e Walt Whitman, come influenze letterarie, Cohen ha sferrato il primo colpo alla ribalta dell'industria musicale negli anni '60 e in seguito e' rimasto un talento ispiratore e ha contribuito al settore musicale fin dal suo primo esordio. I suoi testi di passione, amore, religione, morte e solitudine hanno illuminato fan e musicisti di tutto il mondo. Con circa 1.330 cover dei suoi brani originali, si sono innamorati del suo lavoro artisti del calibro di U2, REM, Nick Cave e Johnny Cash, tra gli altri. I suoi album 'Songs of Leonard Cohen' (1967), 'The Future' (1993) e 'Ten New Songs' (2001) sono considerati dei classici insieme con 'Hallelujah' e 'Suzanne'. 
Dopo il successo alle parlamentarie del Pd , scoppia il caso di Margherita Mastromauro, la deputata Pd vicina a Massimo D'Alema, finita nella bufera dopo che l'azienda di famiglia, il pastificio Riscossa, ha sospeso gli spot sull'emittente Telesveva, "colpevole" di aver criticato l'onorevole. Due giorni dopo la messa in onda di un servizio televisivo, nel tg della tv andriese, sabato 29 dicembre, l'azienda della famiglia Mastromauro, ha sospeso la programmazione pubblicitaria a causa del contenuto del servizio. "La Mastromauro al diritto di replica ha preferito la ritorsione, al confronto una sorta di intimidazione", ha denunciato il consigliere regionale Franco Pastore (Psi) in una nota; "un servizio lesivo della mia immagine non solo politica ma anche personale e della mia famiglia", ha replicato la diretta interessata. Sulla vicenda è intervenuta anche l'Assostampa Puglia: "L'informazione e il diritto-dovere di informare sono incompatibili con la pubblicità. Stupisce, pertanto, che ci siano ancora imprenditori che pensano di poter addomesticare l'informazione con l'acquisto di spazi pubblicitari". "In quel servizio - spiega Pastore - il cronista politico Roberto Straniero criticava le 'parlamentarie' e i criteri con cui il Pd aveva scelto i suoi candidati, per favorire, per la seconda volta, l'elezione alla Camera dell'onorevole Margherita Mastromauro. Il giornalista, pensate un po' - dice - si era permesso di riferire il poco interessamento della parlamentare al territorio da subito dopo la sua elezione, avvenuta cinque anni fa, fino, appunto, alla sua nuova candidatura. Fuori dall'azienda di famiglia - conclude Pastore - c'è un mondo differente, con regole civili e democratiche, ci sono i cittadini, non i dipendenti e in questo mondo i rappresentanti delle istituzioni dovrebbero offrire il migliore esempio possibile e magari, dall'alto dei privilegi di cui i parlamentari godono, essere quantomeno dotati di buon senso e accorti". "Condivido con il consigliere regionale Pastore l'importante ruolo dell'informazione e la necessità che la stessa sia esercitata pienamente e mai sotto ricatto", scrive l'onorevole Mastromauro precisando la propria posizione. "Un Paese senza un'informazione libera non è un Paese democratico. Informazione libera ma corretta - sottolinea - il punto è proprio questo; il consigliere Pastore sa benissimo, se ha ascoltato con attenzione il servizio cui fa riferimento, che l'emittente televisiva Telesveva, con il servizio mandato in onda il 27 dicembre, oltre a criticare le primarie del Pd, ha gravemente leso la mia immagine non solo politica ma anche personale e della mia famiglia". "Dunque - insiste la parlamentare - un servizio così offensivo da non meritare alcuna replica e che, di quelle regole civili e democratiche rivendicate dal consigliere Pastore non ha alcunché. Tanto che ritengo opportuno che tali affermazioni passino al vaglio della magistratura". "Dinanzi a tali attacchi - conclude il documento - la società di famiglia, del cui consiglio di amministrazione non faccio parte, ha ritenuto autonomamente di assumere talune iniziative a tutela della propria immagine così gravemente colpita". Una lettura che non convince i giornalisti. "Quanto denunciato dai colleghi di Telesveva - si legge ancora nella nota dell'Assostampa - avrebbe dell’incredibile se non fosse tremendamente vero. Da una parlamentare della Repubblica, l’onorevole Mastromauro, che si è sentita offesa dal contenuto di un servizio andato in onda nel tg dell’emittente, ci si sarebbe aspettati una reazione conforme ai principi di uno Stato di diritto: richiesta di rettifica o perfino azione giudiziaria (in effetti annunciata, ndr). È però inaccettabile che, qualche ora dopo la messa in onda del servizio, l’azienda di famiglia della parlamentare abbia notificato a Telesveva la rescissione del contratto di pubblicità. Tale atteggiamento suona infatti come inutilmente ritorsivo, oltre che vagamente intimidatorio nei confronti di tutti gli altri organi di informazione. Non è ai giornalisti che compete la raccolta pubblicitaria, ma se si pensa di far pressione sugli editori per ottenere un’informazione più docile, si è completamente fuori strada. Non sarà uno spot o un’inserzione pubblicitaria a cambiare la linea di un organo di informazione. Per questo, mentre ai giornalisti di Telesveva va la solidarietà della categoria, è auspicabile che l’onorevole Mastromauro rifletta sull’accaduto e si adoperi affinché anche nell’azienda di famiglia prevalgano quei principi di civiltà e correttezza di cui lei stessa dice di essere portatrice in politica". 
