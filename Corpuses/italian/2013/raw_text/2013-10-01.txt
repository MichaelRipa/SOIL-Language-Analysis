None Leggi i commenti I commenti dei lettori 

LONDRA  - "Abbiamo sbagliato l'approccio alla gara e siamo stati puniti". Rafa Benitez è lucido e sereno dopo la sconfitta a Londra: "Non sono deluso per il risultato perché era una possibilità, sapevo che giocavamo contro una squadra forte. Ma certo non è piaciuto come abbiamo iniziato. Abbiamo sbagliato molto e siamo stati disattenti. L'Arsenal ha giocato con grande precisione di possesso palla, noi arrivavamo sempre in ritardo e ci ha punito segnando due gol. Poi recuperare, soprattutto contro avversari di questa caratura, non è facile. E pensare che negli spogliatoi ci eravamo detti di stare particolarmente attenti ai loro primi 20'..." L'ASSENZA DI HIGUAIN HA PESATO  - Benitez sottolinea anche che l'assenza di Higuain ha pesato: "Quando si compra un giocatore del suo livello è difficile trovarne un altro, ma abbiamo due-tre rinforzi. Pandev è una soluzione, ma ripeto, quando loro vanno sopra di due gol è difficile trovare spazio per qualsiasi attaccante. Ma certo, con Higuain giochiamo un calcio diverso". IL MEA CULPA DI HAMSIK  - Marek Hamsik fa il mea culpa a nome di tutti i compagni: "In gare così non si possono regalare 15'. Poi diventa difficile rimontare. Loro sono stati devastanti, ma noi siamo partiti molto male". Lo slovacco non cerca attenuanti. "Si è sentita la mancanza di Higuain? Lui è sicuramente un giocatore importante ma non possiamo lamentarci dell'assenza anche perché Pandev aveva fatto due gol nell'ultima partita giocata. In ogni caso sconfitte come queste aiutano a crescere e ad imparare. L'Arsenal ha meritato di vincere e noi dobbiamo migliorare". TIFOSI DEL NAPOLI ASSALTANO PUB - Prepartita agitato a Londra, con un gruppo di una trentina di tifosi azzurri che ha fatto irruzione in un ristorante abitualmente frequentato da tifosi dei 'gunners' fracassando finestre, rompendo sedie e ferendo almeno una persona. Lo riporta SkyNews riferendo testimonianze che parlano di tifosi partenopei, col volto coperto da sciarpe della loro squadra legati e che hanno cominciato a gridare in italiano a quelli all'interno del ristorante affollato. Il London Ambulance Service ha confermato che un uomo sui 40 anni è stato portato in ospedale con ferite alla testa, anche se non in gravi condizioni. Emily Gould, che lavora presso al Piebury Corner Holloway Road, a nord di Londra, ha detto che quando gli scalmanati hanno fatto irruzione all'interno del locale erano presenti circa 50 clienti. "Penso che fossero italiani - ha detto, secondo quanto riporta l'emittente - con sciarpe con i colori del Napoli avvolte intorno al volto. Gridavano qualcosa in italiano, cantando e creando problemi alla circolazione. I clienti erano molto spaventati". Leggi i commenti I commenti dei lettori 
Il calcio è sicuramente un gioco collettivo, che esalta il lavoro di squadra. Ma esistono, è bene dirlo, giocatori che fanno una squadra, nel senso che fanno sentire tutti più forti, più convinti, più tranquilli. Ci sono esempi storici, da Maradona a Falcao. I napoletani raccontavano che la presenza di Diego dava coraggio a tutti loro, così come i giocatori giallorossi di una volta non nascondevano che con il brasiliano si sentivano, come dire, più protetti. Non sarà il caso ancora di Higuain e Balotelli, ma è indubbio che a certi livelli la loro presenza, o la loro assenza, finisce per diventare determinante. Il Napoli ha perso in casa dell'Arsenal sicuramente perché davanti aveva una signora squadra e perché Zuniga è apparso un po' distratto, in occasione delle due reti inglesi. Ma l'impressione è che quando, come si dice in gergo, "provava a salire", nel Napoli si sentiva, si sentiva eccome, la mancanza di Higuain. Come punto di riferimento, come compagno a cui appoggiare il pallone. Chissà se senza Higuain in un campo così affascinante i napoletani non si siano sentiti tutti un po' più soli. Il contrario di quanto è accaduto al Milan, che ha beneficiato del ritorno di Balotelli, giocatore discusso e discutibilissimo per i suoi atteggiamenti - e anche stavolta non si è fatto mancare il dito davanti alla bocca in segno di silenzio al pubblico di casa - ma anche giocatore che è capace di far sentire tutta la squadra più convinta, più decisa. E' stato così per lunghi tratti di una sfida che il Milan non avrebbe meritato di perdere - e che stava perdendo al novantesimo per la solita amnesia su un calcio  piazzato - ed è stato così nei minuti di recupero, quando Balotelli anche con mestiere si è andato a guadagnare un rigore piuttosto largo, per poi andarlo a trasformare con una freddezza ancora una volta però straordinaria. Dopo aver sbagliato l'ultimo rigore, dopo tutte le polemiche che hanno accompagnato la sua squalifica in campionato, un altro avrebbe potuto provare un'emozione lunga, un brivido lungo. Balotelli ha invece aspettato la controfinta del portiere dell'Ajax per poi batterlo con un tiro di precisione e potenza all'angolino basso. Sì, il calcio è un gioco di squadra. Ma ci sono giocatori che fanno una squadra. Argomenti tackle 
None Leggi i commenti I commenti dei lettori 
ROMA  - Nella serata che vede il primo ko stagionale del Napoli e il sofferto pareggio del Milan ad Amsterdam, sono tante altre le emozioni offerte dalla Champions League. Fatica il Barcellona, che riesce a vincere in casa del Celtic e rimanere a punteggio pieno nel gruppo dei rossoneri, mentre il Borussia Dortmund dimentica il ko del San Paolo rifilando tre gol all'Olympique Marsiglia. Restano a punteggio pieno Schalke 04 (1-0 a Basilea) e Atletico Madrid (2-1 in casa del Porto), mentre il Chelsea coglie il primo successo andando a vincere a Bucarest. Nella gara del pomeriggio, lo Zenit non va oltre lo 0-0 contro l'Austria Vienna. CELTIC-BARCELLONA 0-1 Senza l'infortunato Messi, il Barcellona si presenta al Celtic Park per consolidare il proprio ruolo di padrone del gruppo H di Champions League e per cancellare il ko dello scorso anno. Partita molto equilibrata soprattutto nel primo tempo, nel quale la squadra di Martino non riesce a trovare il guizzo giusto per mettere in difficoltà i biancoverdi di Lennon, che sfiorano il gol già al 5' con Samaras, fermato bene da Valdes. Neymar si fa vedere solo nel finale di tempo, quando non trova la porta deviando il cross di Dani Alves. Con il Celtic in dieci per l'espulsione di Brown, il match si sblocca alla mezz'ora della ripresa: due minuti dopo la gran parata di Valdes su Forrest, è il Barça a passare con Fabregas, bravo a chiudere di testa il contropiede lanciato da Neymar e rifinito da Sanchez. Nel finale, catalani vicini al raddoppio con Neymar prima e Sanchez poi (ottimo il doppio intervento di Forster), ma il risultato non cambierà più: per i catalani va bene così, sono altri tre punti in carniere, in vista della sfida col Milan. BORUSSIA DORTMUND-MARSIGLIA 3-0 Il Borussia Dortmund riscatta il ko di Napoli, vincendo e convincendo al Signal Iduna Park contro un OM incapace di arrestare le offensive tedesche. Il Marsiglia, pur non mollando per tutti i 90 minuti, fatica a mettere in difficoltà un Borussia che, come sempre quando è in forma, gioca sul velluto. Al 20' è già 1-0: azione ubriacante dei gialloneri con Durm nei panni di assistman e Lewandowski puntuale ad insaccare da pochi passi. La risposta dell'OM è tutta in una punizione di Valbuena, ben parata da Langerak, che non fa rimpiangere lo squalificato Weidenfeller. Sul fronte opposto, Mandanda strappa applausi al 22' chiudendo la porta a Lewandowski ma, al 7' della ripresa, firma il pasticcio che consente al Borussia di raddoppiare: punizione di Reus dai venticinque metri, pallone spiovente in mezzo sul quale non arriva Hummels di testa, ingannando Mandanda che non riesce a trattenere. È il colpo del ko per il Marsiglia, che capitola ancora al 79': fallo di N'Koulou su Reus, dal dischetto Lewandowski fa doppietta e fissa il 3-0 finale. STEAUA BUCAREST-CHELSEA 0-4 José Mourinho si scrolla di dosso le critiche e la rabbia per il ko interno contro il Basilea, conquistando i primi tre punti europei della sua seconda vita da "Blue": a Bucarest si vede solo il Chelsea, che domina in lungo e in largo, andando vicino al gol già in apertura con Schurrle, fermato sulla linea da Szukala. Nonostante l'infortunio di Torres, sostituito da Eto'o, la squadra londinese attacca senza soluzione di continuità e, al 20', passa: un tiro sporco del camerunense diventa un assist per Ramires che, sottomisura, insacca agevolmente. Prima del riposo, il Chelsea trova già il raddoppio quando lo sfortunato Georgievski indirizza nella propria porta la respinta di Tatarusanu su tiro di Eto'o. Al 10' della ripresa, il Chelsea chiude i conti in contropiede: una magia di Schurrle dà il la, pallone per Oscar che serve Ramires, libero di insaccare per la doppietta personale. Nel finale, è Lampard a firmare il poker, piazzando il pallone all'angolino basso dal limite dell'area. BASILEA-SCHALKE 0-1 Dopo il successo di Stamford Bridge, il Basilea torna sulla terra al Sankt Jakob Park, di cui lo Schalke 04 fa terra di conquista per portarsi a quota 6 nel gruppo E. Un imprevisto anima l'avvio di gara: due attivisti di Greenpeace si calano dal tetto dell'impianto per esporre uno striscione di protesta nei confronti di Gazprom, colosso russo dell'estrazione del gas che sponsorizza la Champions League e la stessa squadra di Gelsenkirchen. Ripreso il gioco dopo quattro minuti di interruzione, la partita si rivela equilibrata, anche se sono tutte dello Schalke le occasioni da gol più nitide. Nel primo tempo, Neustadter spedisce di poco a lato con un bel colpo di testa, in avvio di ripresa è sempre lui a colpire la traversa al termine di un'azione confusa in area elvetica. Per rompere l'equilibrio serve il colpo geniale di un singolo e ci pensa Julian Draxler. Il talento dello Schalke, sugli sviluppi di un corner, trova il sette alla sinistra di Sommer con uno splendido tiro al volo dal limite dell'area. Dopo il gol tedesco, Hildebrand comincia ad avere un po' di lavoro, rischiando di capitolare nel recupero: una sua uscita sbagliata, su spiovente dalla destra, ma Degen non è in grado di approfittarne. PORTO-ATLETICO MADRID 1-2 All'Estadio do Dragao i tifosi assistono a quella che, forse, è la partita più bella di questa serata europea. Alla fine, è l'Atletico Madrid ad esultare e svettare in testa alla classifica del gruppo G, imponendosi in rimonta su un Porto sempre pericoloso. Sono proprio i Dragoes a passare per primi in vantaggio, al 16', quando Jackson Martinez approfitta dell'inattesa libertà di cui gode per trasformare in gol, con un colpo di testa in tuffo, la punizione di Josué. I biancoblù sfiorano il raddoppio due minuti dopo con Lucho Gonzalez ma rischiano anche di subire il pareggio prima del riposo, quando Leo Baptistao colpisce la traversa con una zuccata sottomisura. In avvio di ripresa, arriva l'1-1 colchonero: Helton esce in malo modo su azione da calcio piazzato, Godin è pronto alla deviazione aerea e, di testa, centra la porta vuota. Il subentrato Quintero prova a riportare avanti il Porto ma la sua punizione radente finisce a lato; sul fronte opposto, Raul Garcia ha il pallone della vittoria ma Helton si riscatta, respingendo di piede la conclusione del giocatore dell'Atletico da ottima posizione.  Quando il pareggio sembra scritto, è Arda Turan a firmare il tiro da tre punti: Gabi calcia una punizione dai venti metri, invece di tirare serve Arda Turan (in posizione dubbia) e il turco scarica di potenza sotto la traversa, battendo Helton.  Sono due gol in due partite per lui e due vittorie per l'Atletico, che procede a vele spiegate. ZENIT S. PIETROBURGO-AUSTRIA VIENNA 0-0 Nel match che aveva aperto il turno, nel tardo pomeriggio italiano, finisce senza reti la gara tra lo Zenit di Spalletti e l'Austria Vienna, che conquista il suo primo storico punto nella fase a gironi di Champions League. Sconfitti al debutto così come gli austriaci, i padroni di casa cercano la vittoria fin da subito, colpendo un palo nel primo tempo con Hulk. A complicare i piani di Spalletti arriva l'espulsione di Witsel, un minuto prima del riposo: rosso diretto per il belga, che interviene duramente su Mader. L'Austria Vienna si chiude a riccio e sembra accontentarsi del pari, nonostante la superiorità numerica. La spinta dello Zenit va scemando fino a quando, a metà ripresa, il tecnico di Certaldo gioca la carta Arshavin: l'ex Arsenal restituisce vivacità all'attacco russo, che però non trova lo spunto vincente, mentre Hosiner sfiora il colpaccio con un colpo di testa in tuffo all'86'. Argomenti champions league Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
