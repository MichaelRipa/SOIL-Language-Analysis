Festività di Natale "al lavoro" per il presidente della Regione Piemonte, Roberto Cota. Il governatore coglierà l'occasione "per girare ancora di più sul territorio". "Provincia per Provincia, Comune per comune - scrive nel suo messaggio di auguri ai piemontesi - cerchiamo di dare tutte le risposte che possiamo. Le riforme che stiamo facendo in un momento così difficile sono la miglior risposta a quanti pensano che la politica sia fatta solo di polemiche, attacchi o inutili parole". "In questi giorni stringo i denti e vado avanti", aggiunge Cota riferendosi alle recenti polemiche sull'inchiesta rimborsopoli che lo vede indagato con altri 43 consiglieri e con buone probabilità di essere rinviato a giudizio. "Non ho intenzione di farmi intimorire - sottolinea -: il diritto dovere di governare si conquista con il voto, alla scadenza naturale. Lo sappiano quanti vogliono dare spallate o fare giochetti vari". "A questi modi meschini - prosegue il presidente della Regione Piemonte - reagirò e reagiremo con tutte le forze! So benissimo di aver governato la Regione in questi anni stando al di fuori e al di sopra di piccoli e grandi sistemi di potere. Sono certo che questo sia stato e debba continuare a essere il primo grande e vero rinnovamento della politica". Cota, che rivolge "a tutti i più cari auguri di buon Natale", ricorda poi i recenti provvedimenti varati dal governo regionale. "L'investimento per la realizzazione della stazione San Luigi della linea metropolitana di Torino, l'investimento per lo svincolo autostradale di Baveno sulla A26, atteso da molti anni, e la sperimentazione della prima zona regionale a burocrazia zero". "Lunedì ci sarà ancora giunta - dice ancora Cota - e vareremo altri provvedimenti importanti". Nessun cenno invece all'ulteriore taglio (due milioni) ai fondi per le borse di studio dell'Edisu, l'ente che distribuisce i contributi agli universitari bisognosi. Argomenti governatore spese pazze roberto cota 
Buon Natale a tutti. Fra le luci accese e gli addobbi delle città apparecchiate. C'è crisi e anche alla vigilia qualcuno è stato costretto a manifestare per chiedere lavoro e ammortizzatori sociali, è successo agli ex dipendenti della Isi (ex Elettrolux di Firenze). Non si fermano i vandali nemmeno per Natale, qualcuno ha pensato di rubare una delle statue del presepe artistico di piazza Donatello. Alla stazione di Santa Maria Novella un grande albero è invece pieno di biglietti: desideri esauditi, ringraziamenti e molti desideri parcheggiati sui rami, in attesa. Adriano Sofri e Paolo Fontanelli (deputato Pd) insieme al docente universitario pisano Michele Battini, hanno visitato il carcere don Bosco di Pisa, portando in dono 330 panettoni per il Natale dei detenuti e degli agenti penitenziari in servizio durante le festività. [[ge:rep-locali:rep-firenze:74133342]] Per chi a Natale non rinuncia all'arte, il Museo dell' Opificio delle pietre dure , in via degli Alfani, con i suoi preziosi manufatti, rimane aperto eccezionalmente proprio il 25 dicembre dalle 14 alle 19. [[ge:rep-locali:rep-firenze:74417855]] MALTEMPO. Su questo Natale l'incognita del maltempo, scatta infatti dalle ore 12 del 25 dicembre l'allerta meteo in Toscana che andrà avanti fino alle 18 di giovedì 26 per mareggiate, vento forte, piogge e temporali. Lo ha emesso la Sala operativa unificata della Protezione civile della Toscana, viste le previsioni di transito di una intensa perturbazione, a partire dall'area di nord-ovest e sull'Appennino in corrispondenza del bacino del Reno e Santerno. Interessate tutte le province, tranne Arezzo. Le previsioni, si legge nel bollettino sono di mare agitato dalle 12 alle 9 di giovedì su tutti i settori, specie al largo sulle coste esposte all'onda proveniente da sud. Nelle stesse ore vento forte fino a burrasca da sud sulla costa e l'Arcipelago, sui crinali appenninici di nord-ovest e sull'Amiata. Le piogge si intensificheranno nell'area di nord-ovest dal pomeriggio (l'allerta scatta alle 15), e soprattutto dalla sera del 25 dicembre con possibili temporali localmente di forte intensità, e si estenderanno alle altre zone della regione (allerta a partire dalle 18) a partire da ovest. La quantità di pioggia attesa nell'area di nord-ovest è di 60 millimetri medi e massimi in alcuni punti fino a 150 sui rilievi. Gran parte delle precipitazioni cadranno nelle seconde 12 ore del giorno di Natale. Prevista anche neve sia a Natale, intorno a 1600-1700 metri in abbasamento in tarda serata, che a Santo Stefano: la quota neve si abbasserà durante la notte fino a 1100-1200 metri. [[ge:rep-locali:rep-firenze:73308809]] 
Partenza show con 100 barche nella baia, sole e 18 nodi di vento! Previsioni incertissime, scelte di navigazione complicate. Ma è la Sydney-Hobart: in arrivo domani un fronte con 35 nodi! Record, tempo reale, compensato: tutto in gioco. E anche i favoriti dicono: “In questo mare, tutto può sempre accadere” - FOTO E VIDEO di Fabio Colivicchi Ecco il Natale dei velisti, il Natale in altomare della Rolex Sydney To Hobart Race 2013, edizione numero 69 della più classica e famosa regata d’altura. Il menu è sempre lo stesso, inimitabile: partenza-show nella baia di Sydney, la città più bella (e più velica) del mondo, tra grattacieli e baiette da sogno, con migliaia di spettatori lungo la costa. Poi fuori dalla rocce a picco, subito oceano e Mare di Tasmania, lo stretto di Bass, temibile per i suoi bassi fondali, le correnti, il mare insidioso. Una volata verso Sud, con rotta sull’isola di Tasmania e l’arrivo nella tortuosa baia di Hobart. Un sogno per ogni velista. Una regata che è storia, e ogni anno si ripete, sia che prometta tempesta sia che si aspetti vento più gentile. Ben 94 partecipanti, un mucchio di maxi e superboat, poi il grosso della flotta con yacht di ogni tipo, compresi scafi d’epoca e barche piccole. La festa della vela e della marineria in un paese e in un’area geografica che ha una profonda cultura dello yachting. E non è un caso che il favorito numero uno per la Line Honours quest’anno sia Wild Oats XI, scafo dell’Hamilton Island Yacht Club, il primo sfidante e neo challenger of record della prossima Coppa America. Qui, ovunque ti giri, vedi la vela al suo massimo. LA PARTENZA Uno spettacolo, con sole, vento a 15-18 nodi, subito ingaggi incredibili tra i 100 piedi e gli altri maxi, a mordersi e studiarsi sin dalle prime miglia. Il contorno è un quadro: le coste della baia orlate di pubblico in festa. E le foto, di Carlo Borlenghi e Daniel Forster che trovate nella nostra sezione gallery che è ormai lo spazio-foto-passione per la vela più frequentato del web, lo trstimoniano, con onde, salti, vele che schioccano anche a guardarle, marinai in manovra con la lingua di fuori. Se Babbo Natale voleva farci un regalo, ci ha preso in pieno. Saily seguirà la RSHR 2013 in tutte le sue fasi, con articoli, foto e video (oggi sulla nostra TV trovate il preview della vigilia di Natale, con le ultime preparazioni e le aspettative dei protagonisti. A Sydney per la regata c’è anche il velista italiano Giancarlo Simeoli, atleta dell’Aeronautica Militare, che sarà anche quest’anno a bordo di Brindabella, barca e team storici della vela australiana. Anche con lui seguiremo la regata. PREVISIONI 24 DICEMBRE Al briefing del 24 dicembre ribaltate le previsioni di venerdi del meteorologo Roger Badham: l’outlook è passato da una partenza con vento sui 10-15 nodi, e èrevisione di 24 ore filate di navigazione al lasco in calzoncini e t-shirt sotto sponnaker, grazie all’aria da Nord-Est lungo gran parte delle 628 miglia della regata, a una spiacevole novità: vento da Sud-Sud-Ovest, irregolare, con possibili temporali sparsi sulla rotta. Il record di Wild Oats XI è di 1 giorno, 18 ore, 23 minuti, 12 secondi, fissato nel 2012, quando il maxi vinse anche in compensato. Date le ultime previsioni, sembrerebbe in cassaforte, impossibile da battere. Ma lo skipper Mark Richards, commentando le previsioni, ha detto: “Da queste parti tutto può sempre succedere, bisogna guardarsi intorno, non possiamo dire che il record sia davvero al sicuro”. Sarà, ma resta il fatto che il nuovo scenario prefigura una regata tutta per tattici e navigatori. Soprattutto nelle prime ore, quando il vento sarà molto irregolare. Probabile poi che venerdi entri un vento da Nord-Nord Est sui 20 nodi, che dovrebbe consentire ai maxi di scappare via. Insomma, da una regata cucita addosso allo scafo planante di Wild Oats, che quest’anno oltre alla kanting keel monta anche il rivoluzionario Dynamic Stability System (visto in Mediterraneo su alcune barche partecipanti alla Palermo-Montecarlo), adesso prende corpo un match complesso e aperto alle sorprese. http://rolexsydneyhobart.com Leggi i commenti I commenti dei lettori 
Un bimbo di etnia rom è stato investito a Napoli da un'auto alla cui guida c'era un uomo di 85 anni: le sui condizioni sono gravi. Il fatto è successo in via Breccia a Sant'Erasmo. Il bambino, di cui non si conoscono le generalità, è ricoverato all'ospedale pediatrico Santobono di Napoli. L'uomo, che era alla guida di una Renault Clio, è stato fermato e solo l'intervento della polizia ne ha impedito il linciaggio da parte dei presenti. Sull'episodio indaga la polizia municipale Argomenti incidenti stradali rom 
A Capodanno è di moda l'handmade. In molti approfittano dei giorni tra Natale e San Silvestro per rimediare a una distrazione. Nel momento in cui si scartano i regali di Natale, infatti, ci si ricorda spesso di aver dimenticato qualcuno nella lista dei pensierini da acquistare. E allora tra il 27 e il 31 dicembre si cerca qualcosa di speciale nelle botteghe artigiane per farsi perdonare. I costi il più delle volte inaccessibili di capi firmati e di gioielli dell'elettronica, quest'anno aprono la strada al cadeau fatto a mano. Al centro storico di Napoli sono diversi i negozietti da visitare (sempre meglio però verificarne prima l'orario di apertura). In particolare, in vico San Domenico Maggiore basta seguire il profumo di lavanda per trovare Kiphy, un negozio con annesso laboratorio che prende il nome da un antico profumo egiziano. Nella bottega incantano i grossi pezzi di sapone fatti a mano da tagliare con il coltello a seconda della quantità desiderata. Centinaia le fragranze e le proprietà di erbe ed elementi utilizzati. Le confezioni sono preparate con cura e i costi accessibili. Sempre lungo la strada ci sono negozietti d'abbigliamento vintage in cui provare capi originali e unici, aiutati magari dai consigli di esperti titolari. Se invece si preferisce puntare sulla tradizione, in via Benedetto Croce non si contano i negozi di prodotti tipici. Dalla pastiera al cioccolato puro di Gay Odin, alla pasta di Gragnano e ai pregiati vini regionali. Anche qui si possono realizzare a prezzi tutto sommato ragionevoli piccole confezioni regalo. Per abbattere notevolmente i costi si possono sempre realizzare personalmente dolci e biscotti delle feste: con Internet, le ricette e i trucchi della nonna non sono più un segreto ma bisogna avere un minimo di preparazione. Per la confezione, si possono cercare cesti, nastri e scatole, particolari nei negozi specializzati. Se ne trovano diversi, ad esempio, in piazza del Mercato e vico Lavinaio. In questi negozi di carta e cartone, si possono trovare anche set natalizi da regalare a chi deve preparare la tavola in occasione del cenone di San Silvestro: c' è solo l'imbarazzo della scelta tra i pratici ma eleganti piatti e tovaglie di carta usa e getta. Ancora in piazza del Mercato è possibile trovare negozi di fiori artificiali e decorazioni, mentre a San Gregorio a Armeno si potranno scegliere statuette fatte a mano, carillon natalizi e pregiati pastori spendendo qualcosina in più. A Capodanno, tuttavia, il must è la biancheria intima. Meglio non rischiare gaffe però: la si regala solo a persone con le quali si è in confidenza Argomenti natale regali 
CITTA' DEL VATICANO - Prima messa di Natale nella Basilica vaticana per  Papa Francesco. La cerimonia è iniziata alle 21.20. A concelebrare con Bergoglio c'erano 30 cardinali, 40 vescovi e 250  sacerdoti, con loro anche 14 diaconi, mentre altri 100 sacerdoti hanno distribuito la comunione al termine della liturgia eucaristica. La  messa è stata aperta dal canto della Kalenda, intonato da un coro di 80  elementi, diretti dal maestro della Cappella Sistina Massimo Palombella,  mentre all'organo suonava il maestro Juan Paradell. [[ge:rep-locali:repubblica:74435631]] Al termine della Kalenda, un canto che annuncia il Natale, è iniziata la processione d'ingresso. Al canto del Gloria, dopo l'intonazione, hanno suonato le campane della basilica con l'accompagnamento dell'organo. In quel momento il Santo Padre, è sceso nei cancelli della Confessione per deporre l'immagine del Santo Bambino nella mangiatoia, collocata sul consueto tronetto. Al termine della celebrazione eucaristica, il Papa ha preso in mano l'immagine del Santo Bambino e l'ha portata in processione al presepio della basilica. Lì c'è stato l'omaggio floreale di 10 bambini che, in rappresentanza dei diversi continenti, hanno deposto i fiori davanti al Bambinello. Nel pomeriggio in piazza san Pietro si è svolta invece l'inaugurazione del Presepe donato dall'arcidiocesi di Napoli. "Questa profezia di Isaia non finisce mai di commuoverci, specialmente quando la ascoltiamo nella Liturgia della Notte di Natale. E non è solo un fatto emotivo, sentimentale; ci commuove perché dice la realtà profonda di ciò che siamo: siamo popolo in cammino, e intorno a noi - e anche dentro di noi - ci sono tenebre e luce. Anche nella nostra storia personale si alternano momenti luminosi e oscuri, luci e ombre. Se amiamo Dio e i fratelli, camminiamo nella luce, ma se il nostro cuore si chiude, se prevalgono in noi l'orgoglio, la menzogna, la ricerca del proprio interesse, allora scendono le tenebre dentro di noi e intorno a noi", ha detto Papa Francesco nell'omelia durante la messa solenne.  Il Pontefice ha citato l'apostolo Giovanni: "Chi odia suo fratello - scrive l'apostolo Giovanni- è nelle tenebre- ha ricordato Papa Francesco - cammina nelle tenebre e non sa dove va, perché le tenebre hanno accecato i suoi occhi. E in questa notte - ha aggiunto il Papa - mentre lo spirito delle tenebre avvolge il mondo, si rinnova l'avvenimento che sempre ci stupisce e ci sorprende: il popolo in cammino vede una grande luce. Una luce che ci fa riflettere su questo mistero: mistero del camminare e del vedere. I pastori sono stati i "primi" a vedere Gesù perché erano tra gli ultimi, gli emarginati. E - ha spiegato il Papa - sono stati i primi perché vegliavano nella notte, facendo la guardia al loro gregge". Il Papa ha concluso con un invito a condividere la "gioia del Vangelo": in Gesù "è apparsa la grazia, la misericordia e la tenerezza del Padre. In questa Notte condividiamo la gioia del Vangelo: Dio ci ama, ci ama tanto che ha donato il suo Figlio come nostro fratello, come luce nelle nostre tenebre. Il Signore ci ripete: "Non temete". E anch'io vi ripeto: Non temete! Il nostro Padre è paziente, ci ama, ci dona Gesù per guidarci nel cammino verso la terra promessa. Egli è la luce che rischiara le tenebre. Il Nostro Padre perdona sempre. Egli è la nostra pace. Amen". Papa Francesco ha poi portato l'immagine del bambinello nel presepe allestito all'interno della Basilica, accompagnato dai bambini. Al termine della processione si è fermato con alcuni di loro dando carezze a quelli che lo attorniavano. Domani alle 12, il Papa sarà affiancato dal cardinale Jean Louis Tauran, presidente del Pontificio Consiglio per il dialogo interreligioso, e dal cardinale Giuseppe Bertello, presidente del Governatorato dello Stato Vaticano, per rivolgere dalla Loggia centrale di San Pietro il tradizionale messaggio natalizio ai fedeli presenti in piazza e a quanti lo ascoltano attraverso la radio e la televisione, impartendo al termine la benedizione apostolica 'Urbi et Orbi'. Per l'occasione saranno collegati 70 Paesi in mondovisione in diretta dalla piazza. Argomenti natale vaticano san pietro santa sede jorge mario bergoglio papa francesco 
