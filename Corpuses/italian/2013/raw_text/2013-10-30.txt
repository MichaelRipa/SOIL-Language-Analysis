ROMA - Nella serata di Champions league di volley vincono nettamente Macerata, in Austria opposta all'Aic 0-3 (20-25, 19-25, 17-25), e Trento, in casa con gli svizzeri del Lugano 3-0 (25-16, 25-15, 25-23). Mentre la Copra Piacenza crolla al tie break 3-2 (25-19, 27-29, 25-13, 22-25, 15-10) in Francia contro il Tours. Importante successo di Macerata, in chiave qualificazione, perché lancia la squadra allenata da Giuliani a quota sei nella classifica del girone con tre punti di vantaggio sulla coppia russa Zenit Kazan, Lokomotiv Novosibirsk (prossimo avversario della Lube). Aic Dob-Macerata - Buona prestazione collettiva di Macerata, in campo con lo stesso sestetto delle ultime tra gare, che chiude la pratica in un'ora e ventidue minuti di gioco e porta a casa un prezioso risultato netto. Bottino punti equamente diviso tra i protagonisti con Zaytsev 12 punti un prezioso 67 per cento in attacco e due muri, stesso bottino per Kovar con 12 punti (47 per cento in attacco, tre muri e un ace), Kurek 10 punti (69 per cento in attacco e un muro. Bene pure Podrascanin che chiude con 8 punti. Nella formazione avversaria a spingere sull'acceleratore il solo Sequeira bomber della serata con 16 punti. Nell'altra sfida del girone il derby russo finisce a favore dello Zenit 3-1 ai danni del Novosibirsk. Al Lokomotiv non bastano i 23 punti di Moroz, migliore realizzatore della serata, per portare a casa l'importante match. Nel Kazan bene Anderson con 18 punti. Trento-Lugano - Partita senza storia al PalaTrento, gli ospiti si dimostrano sin dalle prime battute molto inferiori a livello tecnico e il merito dei gialloblù è di non perdere la concentrazione (solo nel terzo set un leggero calo) e chiudere la pratica in fretta per risparmiare energie. In regia Sintini vince il ballottaggio con Suxho. Sokolov e Lanza entrambi con 12 punti fanno il bello e il cattivo tempo, ben sostenuti dai dieci punti di Ferreira e i nove di Solé. I dolomitici dominano a muro con 12 block vincenti contro i quattro degli svizzeri. La Diatec parte con il piede giusto già nel primo set. I padroni di casa sbagliano poco e il palleggiatore Sintini può variare il gioco offensivo. Gli ospiti fallosi facilitano il compito dei campioni d'Italia. Tutto facile pure nel secondo set per Trento. La differenza in campo, tra i due sestetti, è netta. Solé alza il muro e la coppia Lanza-Sokolov colpisce in attacco. In campo si vede addirittura De Paola al posto di Ferreira. Stesso copione nel terzo set con la Diatec Trentino padrona del campo. Solo un rilassamento della squadra allenata da Serniotti provoca un po' di emozione, per il resto la gara è tutta di marca gialloblù. Tours-Piacenza - Momenti di confusione e sestetto troppo falloso: la Copra Piacenza lotta fino all'ultimo ma non riesce nell'impresa di portare a casa un successo. Si accontenta di un punto e guarda avanti. A ribaltare la situazione negativa ci provano Zlatanov (21 punti, due muri), Kaliberda (17 punti, tre muri) e Simon (11 punti e quattro muri). I francesi sfruttano i momenti di black out del gruppo emiliano e con Konecny (20 punti) e Baranek (19 punti) mettono in difficoltà la difesa della Copra. Ospiti subito in difficoltà con ricezione e difesa. Ne approfitta il Tours che capisce il momento difficile degli emiliani e porta a casa il primo parziale. La Copra si sveglia nel finale di secondo set: annulla due set point con Kaliberda e un ace di Simon e vince ai vantaggi. L'entusiasmo si spegne nel terzo parziale con una partenza disastrosa. La squadra italiana e in confusione e compie una serie di ingenuità incredibili. Pesante il passivo finale. Nel quarto periodo il muro di Piacenza spiana la strada alla rimonta e al successivo tie break. Falsa partenza per De Cecco e compagni nel set decisivo che sprecano quanto di buono visto nel parziale precedente. I biancorossi costretti a inseguire. Questa volta la rimonta non riesce e la squadra guidata da coach Luca Monti paga una serata caratterizzata da troppi errori. Argomenti volley volley champions league macerata volley piacenza volley trento volley Leggi i commenti I commenti dei lettori 
MILANO  - Il Milan perde un'altra occasione per portare a casa i tre punti, la Lazio continua a non vincere in trasferta, entrambe vedono allontanarsi ulteriormente le prime della classe. A San Siro il "derby" tra le deluse di questa prima parte della stagione finisce con uno striminzito 1-1 che non serve a nessuno. L'unica gioia dei padroni di casa è la nuova sorprendente prova di Ricardo Kakà coronata dalla splendida rete che ha illuso il popolo rossonero. ALLEGRI SORRIDE POCO - Poche luci e tante ombre nel Milan visto questa sera. C'è sicuramente il rammarico per una vittoria mancata per la solita disattenzione difensiva: sono 17 i gol subiti dai rossoneri in 10 giornate, peggio hanno fatto solo Sassuolo, Bologna, Torino e Parma. Kakà ha provato a illuminare la notte di San Siro. Il brasiliano non è ancora al 100%, ma la sensazione è che in questo Milan basta essere al 70% per fare la differenza. Il che la dice lunga su quelle che sono le potenzialità attuali di questa squadra. Se poi Balotelli non riesce a calciare in porta neanche una volta, allora Allegri deve iniziare veramente a preoccuparsi. A maggior ragione che tra quattro giorni a San Siro arriva una Fiorentina sicuramente più in forma e più arrabbiata di questa Lazio. Quella contro la formazione capitolina era una partita da vincere assolutamente per provare a rimediare al pessimo inizio di stagione, così non è stato e la sensazione è che se entro la sosta di novembre la squadra non dovesse tornare sotto alla zona Europa (visto che ormai raggiungere la Champions sembra diventata già un'utopia) Allegri sia destinata a tornare a casa. PETKOVIC, LAVORI IN CORSO - Se Allegri non se la passa bene, Petkovic sta ancora cercando la quadratura del cerchio. Il bosniaco continua a cambiare uomini ad ogni partita (oggi erano sette le new entry rispetto alla vittoria casalinga col Cagliari) e,  soprattutto, continua ad affidare le redini del centrocampo a un Hernanes impalpabile, sottotono rispetto splendido giocatore che era lo scorso anno, in difficoltà nel saltare l'uomo e di creare la superiorità numerica. A difesa del Profeta va detto che ha giocato nel primo tempo quando tutto l'undici biancoceleste ha disputato una gara al di sotto della sufficienza. Onazi, entrato subito dopo l'intervallo, ha sicuramente dato quella velocità e quell'imprevedibilità che Petkovic sperava di avere dal brasiliano. IL MATCH  - Il primo tempo vede subito un discreto Milan che cerca più volte il vantaggio con le conclusioni da fuori. Ci prova prima Balotelli, ma Marchetti è bravo a negargli la gioia del gol. Poi è il turno di Kakà che, però, non inquadra mai la porta mancando lo specchio sempre per pochi centimetri. La Lazio non reagisce, sbatte continuamente sul muro creato dal centrocampo di casa e lascia spesso solo Klose nella trequarti rossonera. Così gli uomini di Allegri si fanno vedere ancora una volta dalle parti di Marchetti con Montolivo, ma l'estremo laziale è attento a non farsi sorprendere. Nella ripresa è un'altra Lazio, più arrembante e propositiva, ma al 10′ Kakà si inventa un tiro a giro dal limite che si infila sotto il sette più lontano e fa esplodere la gioia rossonera. Festa che, però, dura appena 17′, perché sul fronte opposto Ciani di testa infila Gabriel su un assist di Candreva (il migliore dei suoi). Ferito nell'orgoglio, il diavolo si getta in avanti in maniera spesso confusa, lasciando enormi praterie ai biancocelesti che per ben due volte hanno l'opportunità di ribaltare il risultato, prima con Klose, poi con Onazi, Gabriel fa sua la sfera entrambe le volte. Nel finale l'ultima occasione capita sui piedi di Robinho che dal limite calcia in curva incassando i fischi di San Siro. MILAN-LAZIO 1-1 (0-0) MILAN (4-3-3): Gabriel 6.5; Abate 5.5, Zapata 6, Zaccardo 6, De Sciglio 5.5; Montolivo 5.5, De Jong 6, Muntari 5 (30′ st Poli 5.5); Birsa 5.5 (30′ st Matri 5.5), Balotelli 5, Kakà 6.5 (39′ st Robinho sv). In panchina: Amelia, Coppola, Constant, Nocerino, Cristante, Emanuelson, Saponara, Niang. Allenatore: Allegri LAZIO (4-3-3): Marchetti 5.5; Cavanda 5.5, Ciani 6, Cana 6, Radu 5; Gonzalez 5.5, Ledesma 5.5, Hernanes 5 (1′ st Onazi 6); Candreva 6 (47′ st Pereirinha sv), Klose 5, Perea 5 (22′ st Floccari 5). In panchina: Berisha, Strakosha, Elez, Ederson, Anderson, Keita, Tounkara, Grecco. Allenatore: PetkovicARBITRO: Damato di Barletta RETI: 9′ st Kaka', 26′ st Ciani NOTE: serata piovosa, terreno in discrete condizioni, spettatori 25.000 circa. Ammoniti Muntari, Radu, De Sciglio, Montolivo, Cana, Balotelli. Angoli 4-3 per il MILAN. Recupero: 1′; 3'30′. Argomenti milan ac ss lazio serie a Leggi i commenti I commenti dei lettori 
VERONA – Sognare è lecito per l’Hellas, che continua a mietere vittime sul terreno amico: il Verona di Mandorlini batte il record della squadra dello scudetto dell’85, che iniziò il campionato con quattro successi interni e fu fermato proprio dalla Sampdoria alla quinta occasione. Stavolta, invece, i blucerchiati certificano l’ottimo inizio di campionato degli scaligeri, che prendono le misure ai liguri nel primo tempo per poi colpire, due volte, nella ripresa. Firmano i gol Juanito Gomez, che già punì la Samp due anni fa in B, e Luca Toni, incontestabilmente uomo-partita, che mette il proprio zampino anche nella rete del vantaggio, con un assist geniale. SAMP TROPPO ATTENDISTA – La partita è tutto sommato equilibrata fino all’intervallo, con la Sampdoria che tiene a lungo il pallone senza riuscire ad incidere mentre i padroni di casa creano il maggior numero di palle gol, pur mostrandosi troppo leziosi. In particolare Juanito Gomez pecca spesso d’egoismo, facilitando il lavoro ad una retroguardia blucerchiata non irreprensibile. Sul fronte opposto, Gabbiadini continua a giocare troppo lontano dalla porta ma è tutta la Samp a tenere il baricentro basso, complicandosi la vita da sola. Al riposo, il pari sembra stare già stretto all’Hellas ma è chiaro che agli uomini di Mandorlini manca qualcosa. EDER SBAGLIA, GOMEZ NON PERDONA – Il tecnico gialloblù carica i suoi all’intervallo e, dagli spogliatoi, esce un Verona più cattivo. L’effetto si vede dopo pochi minuti: all’occasione fallita in velocità da Eder risponde Juanito Gomez, ben assistito da Toni, che scarica nell’angolino un bel sinistro in corsa. La Samp appare tramortita dal gol subito e non riesce a cambiare marcia, mentre il Verona sfiora il raddoppio ancora con i sue due uomini più in palla. DI TONI IL COLPO DEL KO – Fermato per fuorigioco al 27’, quando scarica il pallone in rete con una bella girata, Luca Toni si rifà al 33’, quando approfitta di un disimpegno sbagliato di Mustafi per infilare Da Costa con un diagonale splendido per coordinazione e potenza. Dopo il secondo schiaffone, la Sampdoria si risveglia, in maniera timida quanto tardiva, trascinata dal solito Eder: il brasiliano va vicino al gol della bandiera in un paio di circostanze ma è troppo poco, troppo tardi. Verona festeggia ancora, l’Hellas torna al quarto posto: non sarà la squadra di Bagnoli ma quella di Mandorlini ha la licenza di sognare. VERONA-SAMPDORIA 2-0 (0-0) VERONA (4-3-3): Rafael 6, Cacciatore 6, Gonzalez 6.5, Maietta 6.5, Albertazzi 6.5, Laner 5.5 (21′ st Romulo 6), Jorginho 6, Hallfredsson 6.5, Gomez 7 (28′ st Donati 6), Toni 7.5, Martinho 6 (28′ st Iturbe 6). (31 Mihaylov, 7 Longo, 8 Cacia, 11 Jankovic, 13 Bianchetti, 16 Rubin, 26 Sala, 30 Donadel, 33 Agostini). All: Mandorlini SAMPDORIA (4-4-2): Da Costa 6, Mustafi 5.5, Gastaldello 5.5, Costa 6, Regini 5, Gavazzi 5.5 (20′st Wszolek 5.5), Obiang 5.5, Krsticic 6 (38′ st Gentsoglou sv), Bjarnason 5, Gabbiadini 5.5 (13′ st Pozzi 5.5), Eder 6. (90 Fiorillo, 5 Garcia, 6 Rodriguez, 7 Castellini, 13 Berardi, 17 Palombo, 21 Soriano, 29 DeSilvestri, 37 Petagna). All: Rossi ARBITRO : Giacomelli di Trieste RETI : nel st 5′Gomez, 32′ Toni AMMONITI : Eder per gioco falloso SPETTATORI : 19.371, per un incasso di 279.003 euro ANGOLI : 8-1 per il Verona RECUPERO : 1′ e 4’ Argomenti serie a hellas verona sampdoria Leggi i commenti I commenti dei lettori 
TORINO – "Sono contento di non aver preso gol per due gare di fila". Antonio Conte accoglie con soddisfazione la seconda vittoria interna di fila, contro il Catania ed evidenzia subito la nota più lieta della serata: "Sono contento soprattutto che Buffon sia rimasto imbattuto: il primo anno ne abbiamo presi 20 in tutto, la scorsa stagione 22 mentre ora siamo già a 10. Un dato un po' insolito anche perché la difesa è sempre stata la nostra miglior arma. E poi c'era bisogno di scrollarsi di dosso le sconfitte con Fiorentina e Real Madrid. Lo abbiamo fatto con un'altra buona prestazione". ABBIAMO GIOCATO CON INTELLIGENZA - A cercare il pelo nell'uovo, la Juve è sembrata un po' meno aggressiva rispetto alla sfida con il Genoa. Conte ha una logica spiegazione: "Giocando ogni tre giorni è inevitabile che l'intensità non possa essere sempre ai livelli massimi. Per questo motivo tante volte bisogna anche essere bravi, intelligenti e organizzati tatticamente. Dobbiamo sfruttare la nostra qualità tecnica e cercare di fare delle rotazioni, specie in un momento in cui non abbiamo tanta gente a disposizione". TEVEZ FONDAMENTALE NEL NOSTRO GIOCO - Tra i migliori, ancora una volta, Tevez. Conte lo applaude. "La Juventus, quando gioca, crea sempre tante occasioni da gol. A volte le sfruttiamo, altre siamo un po' precipitosi o sfortunati. Carlos è un ragazzo generoso, molto freddo in area e quando gli capita l'occasione è bravo a sfruttarla. Si sta rivelando molto utile per il nostro gioco". GIOVINCO E' PIENAMENTE RECUPERATO - Tra le note positive della serata c'è anche Giovinco, apparso in grande crescita. "Ha recuperato dal punto di vista psicologico, lo Juventus Stadium ha cominciato ad applaudirlo e lui ha bisogno di sentire questo calore, viene dal nostro settore giovanile e per noi è un vanto", dice Conte, che si tiene stretto anche Pirlo. "E' l'unico italiano in lizza per il Pallone d'Oro e questo la dice tutta anche se bisogna fare delle rotazioni per permettere a lui, Vidal, Marchisio e Pogba di respirare e allenarsi". Argomenti juventus fc antonio conte Leggi i commenti I commenti dei lettori 
MILANO - Una Lazio guardinga e conservatrice riesce a raggiungere un buon pareggio in casa del Milan. Non è la squadra pronta a "dominare" anticipata da Petkovic, ma chiusa e intelligente nel saper gestire le offensive rossonere. CANDREVA: "BENE NEL SECONDO TEMPO"  - Non si interrompe dunque la striscia - lunga 24 anni - di partite senza vittoria dei biancocelesti a San Siro contro il Milan, ma questo punto è sicuramente un ottimo risultato. "Non abbiamo vinto - conferma Candreva, il migliore della Lazio - ma questo è un punto pesante, arrivato dopo un primo tempo brutto. Dobbiamo ripartire dal secondo tempo di stasera". Nella prima frazione l'esterno romano si è sacrificato molto in fase difensiva ma, dopo la rete di Kaka, Petkovic ha alzato il baricentro e anche Candreva è stato libero di spingere di più, regalando a Ciani l'assist per l'1-1: "Dovevamo fare questa partita - continua il nazionale azzurro - ma nel primo tempo eravamo troppo bassi e non ripartivamo. Nel secondo tempo abbiamo fatto ciò che sappiamo e abbiamo giocato bene. Quello di stasera è un passo in avanti, ora dobbiamo pensare al Genoa. Sarà una partita molto dura". PETKOVIC: "AVREMMO MERITATO DI VINCERE" - Bicchiere mezzo pieno anche per Petkovic, che ora vede la sua panchina più salda rispetto a una settimana fa: "Non ho mai avuto la sensazione che la mia panchina fosse in bilico, anche se sono a conoscenza di aver dato le dimissioni (commenta sarcastico, ndr). Nel secondo tempo si è vista una squadra che crede nel progetto, una squadra che non ci crede non avrebbe reagito in quella maniera". Un po' di rammarico per aver rinunciato a giocare nel primo tempo, salvo poi svegliarsi solo dopo la rete di Kaka: "Non dovrebbe essere così. E non sono soddisfatto, perché dobbiamo affrontare le partite con più cattiveria. Abbiamo concesso tanta iniziativa a loro nel primo tempo, ma nel secondo tempo è andato tutto al contrario e avremmo anche meritato di vincere. Ci manca il 10% in più di cattiveria per riuscirci fuori casa". Decisiva anche la mossa di lasciare in panchina nell'intervallo uno spento Hernanes per fare posto a Onazi: "Un giocatore da solo non può fare nulla se la squadra non gira. La squadra nel primo tempo non girava, lui ha preso anche un po' di botte. L'ho visto un po' giù, ho preferito mettere Onazi". Argomenti ss lazio vladimir petkovic Leggi i commenti I commenti dei lettori 
REGGIO EMILIA - Di Natale e Muriel regalano all'Udinese il primo successo in trasferta in campionato. I ragazzi di Guidolin hanno battuto il Sassuolo al Mapei Stadium per 2-1. Non è servito ai padroni di casa il momentaneo pareggio di Zaza, espulso a fine gara per un brutto intervento da dietro su Gabriel Silva. I friulani salgono così a 13 punti in classifica, mentre la squadra di Di Francesco resta a quota 6 al penultimo posto solitario. LA CRONACA - Guidolin smentisce le previsioni della vigilia e schiera dall'inizio Di Natale, dato nei giorni in panchina. Importanti rientri in difesa del portiere Brkic, all'esordio stagionale, e di Domizzi. Nei padroni di casa, Di Francesco rinuncia a Berardi e irrobustisce il centrocampo con lo schema 3-5-1-1. L'unica punta è Zaza, con Missiroli alle sue spalle. Dopo una fase iniziale di studio, al primo affondo dopo 18′ i friulani passano su rigore. Ziegler mette il braccio sulla spalla di Basta in area piccola, il bianconero va giù e l'arbitro Pinzani non ha dubbi: giallo e rigore che Di Natale (terza rete per lui) trasforma spiazzando Pegolo. Dopo il gol, nei padrini di casa Gazzola prende il posto di Schelotto, infortunato. Il vantaggio però dura poco, Antei ruba palla e lancia Zaza, il resto lo fa la difesa friulana: Naldo liscia, Danilo non chiude e Zaza fredda in uscita Brkic al 25′. Un botta e risposta che è anche l'unico sussulto del primo tempo. MURIEL E BRKIC DECISIVI - Più bella la ripresa, che Muriel sblocca con un gran destro a giro dopo 11′, mentre la difesa sassolese resta a guardare. Di Francesco si gioca le tre punte, prima Floro Flores e poi Berardi, mettendo all'angolo l'Udinese. La parata di piede di Pegolo su Naldo al 25′ è l'unico lampo degli ospiti, poi c'è solo il Sassuolo, che resta in dieci al 35′ quando Zaza entra a piedi pari su Gabriel Silva nella metà campo friulana. Gesto folle, che costa caro. Nel finale Brkic è decisivo, prima sulla punizione di Floro Flores da 35 metri, poi sulla stoccata di Marrone da due passi e infine sul mancino di Berardi che sbuca fra mille gambe. E' la parata della vittoria, la prima in trasferta per l'Udinese, che sale a 13 in classifica. Il Sassuolo resta penultimo a 6. Nel prossimo turno trasferta a Genova contro la Sampdoria per la neopromossa, mentre i bianconeri di Guidolin riceveranno al Friuli l'Inter. SASSUOLO-UDINESE 1-2 (1-1) SASSUOLO (3-5-1-1) - Pegolo 6; Antei 6, Bianco 5,5, Acerbi 6; Schelotto s. v. (18′ st Gazzola 5,5), Kurtic 5 (15′ st Floro Flores 5), Marrone 6, Laribi 5,5 (29′ Berardi 6), Ziegler 5; Missiroli 5; Zaza 5,5. (Pomini, Rosati, Pucino, Longhi, Gazzola, Rossini, Chibsah, Magnanelli, Farias, Masucci). All. Di Francesco. UDINESE (3-5-2) - Brkic 6,5; Naldo 5, Danilo 6,5, Domizzi 6; Basta 6 (37′ Heurtaux s. v.), Pereyra 6, Allan 6,5, Lazzari 5,5 (9′ s. t. Pinzi 6), Gabriel Silva 7; Muriel 6,5 (26′ st Badu 6), Di Natale 6,5. (Kelava, Bubkjic, Ranegie, Nico Lopez, Jadson, Douglas, Widmer, Fernandes, Merkel). All. Guidolin. Arbitro : Pinzani di Empoli Reti : Di Natale (rig.) al 17′, Zaza al 24′, Muriel al 55′ Ammoniti : Ziegler, Pinzi, Acerbi, Floro Flores e Domizzi Espulso : Zaza Angoli : 3-3 Recupero : 3' e 5' Argomenti udinese serie a sassuolo calcio Leggi i commenti I commenti dei lettori 
GENOVA - Tre punti per dare una piega diversa alla classifica (fin qui deficitaria), aveva chiesto alla vigilia Giampiero Gasperini, e il suo Genoa riesce a compiere la missione. Al ‘Ferraris’ i grifoni piegano di misura il Parma, centrando la seconda vittoria della gestione del tecnico di Grugliasco (chiamato al posto dell’esonerato Liverani) e allontanandosi un po’ dalla zona calda della classifica. E’ probabilmente presto per parlare di svolta, però è un’affermazione pesante quella ottenuta dai rossoblù davanti al proprio pubblico, capace di infondere autostima al gruppo sulla strada di una ritrovata identità. PARMA RIVEDBILE IN VERSIONE TRASFERTA – A decidere il match è stato l’uomo più atteso, ovvero Alberto Gilardino, il grande ex della sfida, con un gol da centravanti di razza una dozzina di minuti dopo l’inizio della ripresa. E’ lui ad infliggere la quarta sconfitta stagionale agli emiliani, che in trasferta (2 punti raccolti in cinque viaggi) non riescono ad avere lo stesso rendimento brillante del ‘Tardini’ Però in precedenza proprio l’attaccante aveva sprecato dopo nemmeno 2 giri di lancette la più nitida delle opportunità, facendosi parare da Mirante un calcio di rigore concesso per fallo di Benalouane su Fetfatzidis. Un episodio che poteva cambiare fin dalle battute iniziali il match, intenso e con le due contendenti ad affrontarsi senza tatticismi. PALLADINO E PAROLO SPAVENTANO IL ‘FERRARIS’ – Passata la paura, con il passare dei minuti gli uomini di Donadoni sono venuti fuori, spaventando non poco i tifosi liguri. Al 18′ è Palladino (altro ex di turno, preferito inizialmente ad Amauri nel turn over attuato dall’ex ct della Nazionale) da buona posizione a calciare fuori di sinistro dopo uno scambio con Parolo. Alla mezzora ancora Parma vicinissimo al gol: scambio veloce Cassano-Parolo e rasoterra di quest’ultimo fuori per centimetri. Prima dell’intervallo anche una rete annullata a Cassano per posizione di fuorigioco (giustamente) e un’altra chance per Fantantonio, che a tu per tu con Perin non riusciva ad imprimere potenza al tiro. GILARDINO SBLOCCA, RISPONDE MESBAH MA ANNULLATO – Genoa e Parma ribattevano colpo su colpo anche al rientro dagli spogliatoi, con un’opportunità subito per Mesbah, sventata dalla respinta di Antonelli. Al 12′ Genoa in vantaggio: Gilardino si riscattava dopo il rigore fallito e su cross di Biondini girava di testa in fondo al sacco battendo Mirante sul primo palo. Un minuto e il Parma pareggiava con Mesbah, ma l’arbitro fischiava l’offside al calciatore gialloblù su segnalazione dubbia dell’assistente. I CAMBI NON DANNO NULLA A DONADONI – Nel tentativo di recuperare Donadoni inseriva sia Biabiany che Sansone, senza grandi risultati, quindi si giocava anche la carta Amauri. Ma erano i padroni di casa, in contropiede con Gilardino, a reare i presupposti del raddoppio, mentre le ultime speranze ducali svanivano su un’acrobazia di Amauri neutralizzata da Perin. GENOA–PARMA 1-0 (0-0) GENOA (3-4-3): Perin 6; Antonini 6, Portanova 6.5, Manfredini 5.5; Vrsaljko 6 (21’ pt Centurion 6), Matuzalem 6, Biondini 6.5, Antonelli 6 (33’ st Kucka sv); Fetfatzidis 6.5 (15’ st Marchese 6), Gilardino 6.5, Bertolacci 6. (33 Donnarumma, 53 Bizzarri, 2 Sampirisi, 4 De Maio, 5 Gamberini, 9 Stoian, 14 Cofie, 69 Sturaro, 77 Konatè)All.: Gasperini 6.5. PARMA (3-5-2): Mirante 6.5; Cassani 6, Benalouane 5.5, Felipe 6; Rosi 5.5 (23’ st Biabiany 5.5), Gargano 5.5, Valdes 6 (34’ st Amauri sv), Parolo 5.5, Mesbah 6.5; Cassano 6, Palladino 6.5 (23’ st Sansone 5.5). (91 Bajza, 43 Coric, 23 Mendes, 20 Obi, 18 Gobbi, 30 Acquah 32 Marchionni, 24 Munari, 25 Kone). All.: Donadoni 6. ARBITRO: Russo di Nola 5.5. MARCATORI : nel st 12’ Gilardino (G). AMMONITI: Manfredini (G), Antonelli (G), Benalouane (P) per gioco falloso, Antonini (G) e Mesbah (P) per reciproche scorrettezze. ANGOLI : 3-2 per il Parma. RECUPERO: pt 2’, st 4’. SPETTATORI: 18.042 per un incasso di incasso 187.823 euro. NOTE: al 2′pt Mirante ha parato un rigore a Gilardino. Argomenti serie a genoa parma calcio Leggi i commenti I commenti dei lettori 
MILANO - Un pareggio che non accontenta né il Milan, né la Lazio. Massimiliano Allegri, però, prova a guardare il lato positivo della sfida di San Siro. "E' un momentaccio, visto che alla prima distrazione prendiamo gol. Oggi abbiamo fatto un ottimo primo tempo, e loro sono stati pericolosi solo con un rimpallo prima di punirci su un colpo di testa. L'unica cosa che rimprovero ai miei ragazzi è che sull'1 a 1 abbiamo concesso troppi contropiedi alla Lazio. C'è da continuare con queste prestazioni, soprattutto dal punto di vista difensivo, migliorando anche l'unico errore che facciamo in 90 minuti. Se ne esce lavorando, riacquistando fiducia, tornando alla vittoria, non abbattendosi, facendo il massimo per ottenere il massimo. Giocando così faremo risultati". BENE BALOTELLI E KAKA' - "Mi rendo conto però che il terzo posto è sempre più lontano  -  ha aggiunto Allegri -. Davanti viaggiano a una media impressionante. Per noi oggi era importante tornare alla vittoria per tornare in zona Europa League, ma è andata male, ci proveremo sabato. Certo che se le prime tre continuano così è impossibile puntare alla Champions, ma spero che anche loro prima o poi freneranno". Balotelli non è quello dello scorso anno: "Stasera ha fatto una buona partita, si è impegnato, ha lavorato, ha attaccato la profondita'. Sono contento della sua prestazione odierna". Kakà sembra essere il vero uomo in più del Milan: "E' migliorato, ha giocato quasi tutta la partita. E' un campione e vuol dimostrare di esserlo ancora. E' umile e sa che per stare a questi livelli non basta la tecnica. Deve essere un esempio anche per i giovani, perché giocare al Milan non è facile". Argomenti serie a milan ac massimiliano allegri Leggi i commenti I commenti dei lettori 
ROMA - Il Real Madrid ne fa sette, e Cristiano Ronaldo replica alle prese in giro di Sepp Blatter con una tripletta. La squadra di Ancelotti ha battuto per 7-3 il Siviglia al Bernabeu. In grande spolvero anche mister 100 milioni Gareth Bale, che segna i primi due gol della partita al 13' e al 27'. Poi il festival prosegue con il rigore di Ronaldo per il 3-0 al 32'. Nel finale di tempo si sveglia il Siviglia con un rigore di Rakitic al 38' e Bacca al 40', ma njella ripresa è ancora show del Real. Al 53' segna Benzema, al 60' ancora Ronaldo che completa la tripletta al 71'. All'80' Benzema firma la doppietta. Per il Siviglia gol della bandiera di Rakitic, il centrocampista croato poi sbaglia anche un altro rigore. Ronaldo a Blatter ha risposto con la tripletta ma anche con un'esultanza particolare. Il n.1 della Fifa lo aveva preso in giro definendolo "un comandante in campo", che "dedica più tempo al proprio look e spende dal parrucchiere più di Messi". Poi si era scusato, ma il portoghese ha festeggiato il primo dei suoi tre gol mettendo la mano tesa sulla fronte a simboleggiare il saluto militare. Chiarissimo il riferimento a Blatter che lo aveva definito una specie di soldatino. Argomenti liga calcio spagnolo real madrid cristiano ronaldo Leggi i commenti I commenti dei lettori 
FIRENZE - "Devo analizzare la prestazione della squadra senza farmi influenzare dagli episodi arbitrali, anche se sono decisivi: abbiamo fatto un'ottima partita e abbiamo subito gol soltanto in contropiede". Vincenzo Montella cerca di non perdere la testa dopo il ko interno con il Napoli, macchiato dal rosso nel finale ai danni di Cuadrado, punito per una simulazione che in realtà era un fallo da rigore ai suoi danni: il tecnico della Fiorentina prova a predicare calma, pur non avendo gradito la decisione dell'arbitro Calvarese. "Dispiace pensare che sarà squalificato, vederlo espulso per simulazione è singolare". GUARDIAMO AL FUTURO - Il mister dei viola, scavalcati in classifica dal Verona e ora sesti a quota 18 punti, non vuole pensare a quello che è il posizionamento dei suoi in graduatoria. "Noi oggi abbiamo creato tante occasioni, non avremmo meritato la sconfitta ma è andata così. Questa partita ci dà la consapevolezza di potercela giocare contro tutti. La classifica è quella che è e lo sappiamo, meritavamo qualcosa in più ma ci mancano dei punti anche per colpe nostre. Non dobbiamo perderci d'animo, è importante ripartire e pensare da subito alla prossima partita (a San Siro contro il Milan, ndr), non voglio rimproverare niente ai ragazzi per la sconfitta di oggi: non ci siamo mai disuniti fin qui e la nostra caratteristica principale è stata sempre quella di cercare di fare la partita". DELLA VALLE: "ARBITRO INESPERTO" - Ha commentato gli episodi del Franchi anche il presidente viole Andrea Della Valle: "Sono qui per due cose: faccio i complimenti alla mia squadra per la prestazione di stasera, forse addirittura superiore a quella vista contro la Juventus. Siamo in crescita, con un organico più forte rispetto allo scorso anno, gli infortuni hanno ridimensionato alcune nostre ambizioni. Sabato non avremo Cuadrado per una svista dell'arbitro, che è giovane e bravo, ma al 91' un rigore così lo devi dare. Devo capire perché non si dà un penalty del genere: incide il minuto? Incide la giovane età? Noi con il Parma abbiamo buttato due punti al 96', da quella partita siamo cresciuti e maturati. Voglio mandare un messaggio a questo giovane arbitro, errori come quelli di questa sera devono servire per ripartire. Gli è mancato un pizzico di coraggio per darlo, ora deve crescere, però è strano che in sei valutino male un episodio. Ho sentito dire che non c'è quello del primo tempo, come si fa a dire che è un rigore generoso? Quel braccio è largo, bisogna essere chiari, ci sono milioni di persone che ascoltano. Sento troppo spesso dire che la Fiorentina ha episodi fortunati, quello è un rigore che si dà". Argomenti fiorentina vincenzo montella Leggi i commenti I commenti dei lettori 
MILANO - Un pareggio che non accontenta né il Milan, né la Lazio. Massimiliano Allegri, però, prova a guardare il lato positivo della sfida di San Siro. "E' un momentaccio, visto che alla prima distrazione prendiamo gol. Oggi abbiamo fatto un ottimo primo tempo, e loro sono stati pericolosi solo con un rimpallo prima di punirci su un colpo di testa. L'unica cosa che rimprovero ai miei ragazzi è che sull'1 a 1 abbiamo concesso troppi contropiedi alla Lazio. C'è da continuare con queste prestazioni, soprattutto dal punto di vista difensivo, migliorando anche l'unico errore che facciamo in 90 minuti. Se ne esce lavorando, riacquistando fiducia, tornando alla vittoria, non abbattendosi, facendo il massimo per ottenere il massimo. Giocando così faremo risultati". BENE BALOTELLI E KAKA' - "Mi rendo conto però che il terzo posto è sempre più lontano  -  ha aggiunto Allegri -. Davanti viaggiano a una media impressionante. Per noi oggi era importante tornare alla vittoria per tornare in zona Europa League, ma è andata male, ci proveremo sabato. Certo che se le prime tre continuano così è impossibile puntare alla Champions, ma spero che anche loro prima o poi freneranno". Balotelli non è quello dello scorso anno: "Stasera ha fatto una buona partita, si è impegnato, ha lavorato, ha attaccato la profondita'. Sono contento della sua prestazione odierna". Kakà sembra essere il vero uomo in più del Milan: "E' migliorato, ha giocato quasi tutta la partita. E' un campione e vuol dimostrare di esserlo ancora. E' umile e sa che per stare a questi livelli non basta la tecnica. Deve essere un esempio anche per i giovani, perché giocare al Milan non è facile". Argomenti serie a milan ac massimiliano allegri Leggi i commenti I commenti dei lettori 
REGGIO EMILIA - Di Natale e Muriel regalano all'Udinese il primo successo in trasferta in campionato. I ragazzi di Guidolin hanno battuto il Sassuolo al Mapei Stadium per 2-1. Non è servito ai padroni di casa il momentaneo pareggio di Zaza, espulso a fine gara per un brutto intervento da dietro su Gabriel Silva. I friulani salgono così a 13 punti in classifica, mentre la squadra di Di Francesco resta a quota 6 al penultimo posto solitario. LA CRONACA - Guidolin smentisce le previsioni della vigilia e schiera dall'inizio Di Natale, dato nei giorni in panchina. Importanti rientri in difesa del portiere Brkic, all'esordio stagionale, e di Domizzi. Nei padroni di casa, Di Francesco rinuncia a Berardi e irrobustisce il centrocampo con lo schema 3-5-1-1. L'unica punta è Zaza, con Missiroli alle sue spalle. Dopo una fase iniziale di studio, al primo affondo dopo 18′ i friulani passano su rigore. Ziegler mette il braccio sulla spalla di Basta in area piccola, il bianconero va giù e l'arbitro Pinzani non ha dubbi: giallo e rigore che Di Natale (terza rete per lui) trasforma spiazzando Pegolo. Dopo il gol, nei padrini di casa Gazzola prende il posto di Schelotto, infortunato. Il vantaggio però dura poco, Antei ruba palla e lancia Zaza, il resto lo fa la difesa friulana: Naldo liscia, Danilo non chiude e Zaza fredda in uscita Brkic al 25′. Un botta e risposta che è anche l'unico sussulto del primo tempo. MURIEL E BRKIC DECISIVI - Più bella la ripresa, che Muriel sblocca con un gran destro a giro dopo 11′, mentre la difesa sassolese resta a guardare. Di Francesco si gioca le tre punte, prima Floro Flores e poi Berardi, mettendo all'angolo l'Udinese. La parata di piede di Pegolo su Naldo al 25′ è l'unico lampo degli ospiti, poi c'è solo il Sassuolo, che resta in dieci al 35′ quando Zaza entra a piedi pari su Gabriel Silva nella metà campo friulana. Gesto folle, che costa caro. Nel finale Brkic è decisivo, prima sulla punizione di Floro Flores da 35 metri, poi sulla stoccata di Marrone da due passi e infine sul mancino di Berardi che sbuca fra mille gambe. E' la parata della vittoria, la prima in trasferta per l'Udinese, che sale a 13 in classifica. Il Sassuolo resta penultimo a 6. Nel prossimo turno trasferta a Genova contro la Sampdoria per la neopromossa, mentre i bianconeri di Guidolin riceveranno al Friuli l'Inter. SASSUOLO-UDINESE 1-2 (1-1) SASSUOLO (3-5-1-1) - Pegolo 6; Antei 6, Bianco 5,5, Acerbi 6; Schelotto s. v. (18′ st Gazzola 5,5), Kurtic 5 (15′ st Floro Flores 5), Marrone 6, Laribi 5,5 (29′ Berardi 6), Ziegler 5; Missiroli 5; Zaza 5,5. (Pomini, Rosati, Pucino, Longhi, Gazzola, Rossini, Chibsah, Magnanelli, Farias, Masucci). All. Di Francesco. UDINESE (3-5-2) - Brkic 6,5; Naldo 5, Danilo 6,5, Domizzi 6; Basta 6 (37′ Heurtaux s. v.), Pereyra 6, Allan 6,5, Lazzari 5,5 (9′ s. t. Pinzi 6), Gabriel Silva 7; Muriel 6,5 (26′ st Badu 6), Di Natale 6,5. (Kelava, Bubkjic, Ranegie, Nico Lopez, Jadson, Douglas, Widmer, Fernandes, Merkel). All. Guidolin. Arbitro : Pinzani di Empoli Reti : Di Natale (rig.) al 17′, Zaza al 24′, Muriel al 55′ Ammoniti : Ziegler, Pinzi, Acerbi, Floro Flores e Domizzi Espulso : Zaza Angoli : 3-3 Recupero : 3' e 5' Argomenti udinese serie a sassuolo calcio Leggi i commenti I commenti dei lettori 
ROMA - Il Real Madrid ne fa sette, e Cristiano Ronaldo replica alle prese in giro di Sepp Blatter con una tripletta. La squadra di Ancelotti ha battuto per 7-3 il Siviglia al Bernabeu. In grande spolvero anche mister 100 milioni Gareth Bale, che segna i primi due gol della partita al 13' e al 27'. Poi il festival prosegue con il rigore di Ronaldo per il 3-0 al 32'. Nel finale di tempo si sveglia il Siviglia con un rigore di Rakitic al 38' e Bacca al 40', ma njella ripresa è ancora show del Real. Al 53' segna Benzema, al 60' ancora Ronaldo che completa la tripletta al 71'. All'80' Benzema firma la doppietta. Per il Siviglia gol della bandiera di Rakitic, il centrocampista croato poi sbaglia anche un altro rigore. Ronaldo a Blatter ha risposto con la tripletta ma anche con un'esultanza particolare. Il n.1 della Fifa lo aveva preso in giro definendolo "un comandante in campo", che "dedica più tempo al proprio look e spende dal parrucchiere più di Messi". Poi si era scusato, ma il portoghese ha festeggiato il primo dei suoi tre gol mettendo la mano tesa sulla fronte a simboleggiare il saluto militare. Chiarissimo il riferimento a Blatter che lo aveva definito una specie di soldatino. Argomenti liga calcio spagnolo real madrid cristiano ronaldo Leggi i commenti I commenti dei lettori 
TORINO – "Sono contento di non aver preso gol per due gare di fila". Antonio Conte accoglie con soddisfazione la seconda vittoria interna di fila, contro il Catania ed evidenzia subito la nota più lieta della serata: "Sono contento soprattutto che Buffon sia rimasto imbattuto: il primo anno ne abbiamo presi 20 in tutto, la scorsa stagione 22 mentre ora siamo già a 10. Un dato un po' insolito anche perché la difesa è sempre stata la nostra miglior arma. E poi c'era bisogno di scrollarsi di dosso le sconfitte con Fiorentina e Real Madrid. Lo abbiamo fatto con un'altra buona prestazione". ABBIAMO GIOCATO CON INTELLIGENZA - A cercare il pelo nell'uovo, la Juve è sembrata un po' meno aggressiva rispetto alla sfida con il Genoa. Conte ha una logica spiegazione: "Giocando ogni tre giorni è inevitabile che l'intensità non possa essere sempre ai livelli massimi. Per questo motivo tante volte bisogna anche essere bravi, intelligenti e organizzati tatticamente. Dobbiamo sfruttare la nostra qualità tecnica e cercare di fare delle rotazioni, specie in un momento in cui non abbiamo tanta gente a disposizione". TEVEZ FONDAMENTALE NEL NOSTRO GIOCO - Tra i migliori, ancora una volta, Tevez. Conte lo applaude. "La Juventus, quando gioca, crea sempre tante occasioni da gol. A volte le sfruttiamo, altre siamo un po' precipitosi o sfortunati. Carlos è un ragazzo generoso, molto freddo in area e quando gli capita l'occasione è bravo a sfruttarla. Si sta rivelando molto utile per il nostro gioco". GIOVINCO E' PIENAMENTE RECUPERATO - Tra le note positive della serata c'è anche Giovinco, apparso in grande crescita. "Ha recuperato dal punto di vista psicologico, lo Juventus Stadium ha cominciato ad applaudirlo e lui ha bisogno di sentire questo calore, viene dal nostro settore giovanile e per noi è un vanto", dice Conte, che si tiene stretto anche Pirlo. "E' l'unico italiano in lizza per il Pallone d'Oro e questo la dice tutta anche se bisogna fare delle rotazioni per permettere a lui, Vidal, Marchisio e Pogba di respirare e allenarsi". Argomenti juventus fc antonio conte Leggi i commenti I commenti dei lettori 
FIRENZE - "Devo analizzare la prestazione della squadra senza farmi influenzare dagli episodi arbitrali, anche se sono decisivi: abbiamo fatto un'ottima partita e abbiamo subito gol soltanto in contropiede". Vincenzo Montella cerca di non perdere la testa dopo il ko interno con il Napoli, macchiato dal rosso nel finale ai danni di Cuadrado, punito per una simulazione che in realtà era un fallo da rigore ai suoi danni: il tecnico della Fiorentina prova a predicare calma, pur non avendo gradito la decisione dell'arbitro Calvarese. "Dispiace pensare che sarà squalificato, vederlo espulso per simulazione è singolare". GUARDIAMO AL FUTURO - Il mister dei viola, scavalcati in classifica dal Verona e ora sesti a quota 18 punti, non vuole pensare a quello che è il posizionamento dei suoi in graduatoria. "Noi oggi abbiamo creato tante occasioni, non avremmo meritato la sconfitta ma è andata così. Questa partita ci dà la consapevolezza di potercela giocare contro tutti. La classifica è quella che è e lo sappiamo, meritavamo qualcosa in più ma ci mancano dei punti anche per colpe nostre. Non dobbiamo perderci d'animo, è importante ripartire e pensare da subito alla prossima partita (a San Siro contro il Milan, ndr), non voglio rimproverare niente ai ragazzi per la sconfitta di oggi: non ci siamo mai disuniti fin qui e la nostra caratteristica principale è stata sempre quella di cercare di fare la partita". DELLA VALLE: "ARBITRO INESPERTO" - Ha commentato gli episodi del Franchi anche il presidente viole Andrea Della Valle: "Sono qui per due cose: faccio i complimenti alla mia squadra per la prestazione di stasera, forse addirittura superiore a quella vista contro la Juventus. Siamo in crescita, con un organico più forte rispetto allo scorso anno, gli infortuni hanno ridimensionato alcune nostre ambizioni. Sabato non avremo Cuadrado per una svista dell'arbitro, che è giovane e bravo, ma al 91' un rigore così lo devi dare. Devo capire perché non si dà un penalty del genere: incide il minuto? Incide la giovane età? Noi con il Parma abbiamo buttato due punti al 96', da quella partita siamo cresciuti e maturati. Voglio mandare un messaggio a questo giovane arbitro, errori come quelli di questa sera devono servire per ripartire. Gli è mancato un pizzico di coraggio per darlo, ora deve crescere, però è strano che in sei valutino male un episodio. Ho sentito dire che non c'è quello del primo tempo, come si fa a dire che è un rigore generoso? Quel braccio è largo, bisogna essere chiari, ci sono milioni di persone che ascoltano. Sento troppo spesso dire che la Fiorentina ha episodi fortunati, quello è un rigore che si dà". Argomenti fiorentina vincenzo montella Leggi i commenti I commenti dei lettori 
MILANO  - Il Milan perde un'altra occasione per portare a casa i tre punti, la Lazio continua a non vincere in trasferta, entrambe vedono allontanarsi ulteriormente le prime della classe. A San Siro il "derby" tra le deluse di questa prima parte della stagione finisce con uno striminzito 1-1 che non serve a nessuno. L'unica gioia dei padroni di casa è la nuova sorprendente prova di Ricardo Kakà coronata dalla splendida rete che ha illuso il popolo rossonero. ALLEGRI SORRIDE POCO - Poche luci e tante ombre nel Milan visto questa sera. C'è sicuramente il rammarico per una vittoria mancata per la solita disattenzione difensiva: sono 17 i gol subiti dai rossoneri in 10 giornate, peggio hanno fatto solo Sassuolo, Bologna, Torino e Parma. Kakà ha provato a illuminare la notte di San Siro. Il brasiliano non è ancora al 100%, ma la sensazione è che in questo Milan basta essere al 70% per fare la differenza. Il che la dice lunga su quelle che sono le potenzialità attuali di questa squadra. Se poi Balotelli non riesce a calciare in porta neanche una volta, allora Allegri deve iniziare veramente a preoccuparsi. A maggior ragione che tra quattro giorni a San Siro arriva una Fiorentina sicuramente più in forma e più arrabbiata di questa Lazio. Quella contro la formazione capitolina era una partita da vincere assolutamente per provare a rimediare al pessimo inizio di stagione, così non è stato e la sensazione è che se entro la sosta di novembre la squadra non dovesse tornare sotto alla zona Europa (visto che ormai raggiungere la Champions sembra diventata già un'utopia) Allegri sia destinata a tornare a casa. PETKOVIC, LAVORI IN CORSO - Se Allegri non se la passa bene, Petkovic sta ancora cercando la quadratura del cerchio. Il bosniaco continua a cambiare uomini ad ogni partita (oggi erano sette le new entry rispetto alla vittoria casalinga col Cagliari) e,  soprattutto, continua ad affidare le redini del centrocampo a un Hernanes impalpabile, sottotono rispetto splendido giocatore che era lo scorso anno, in difficoltà nel saltare l'uomo e di creare la superiorità numerica. A difesa del Profeta va detto che ha giocato nel primo tempo quando tutto l'undici biancoceleste ha disputato una gara al di sotto della sufficienza. Onazi, entrato subito dopo l'intervallo, ha sicuramente dato quella velocità e quell'imprevedibilità che Petkovic sperava di avere dal brasiliano. IL MATCH  - Il primo tempo vede subito un discreto Milan che cerca più volte il vantaggio con le conclusioni da fuori. Ci prova prima Balotelli, ma Marchetti è bravo a negargli la gioia del gol. Poi è il turno di Kakà che, però, non inquadra mai la porta mancando lo specchio sempre per pochi centimetri. La Lazio non reagisce, sbatte continuamente sul muro creato dal centrocampo di casa e lascia spesso solo Klose nella trequarti rossonera. Così gli uomini di Allegri si fanno vedere ancora una volta dalle parti di Marchetti con Montolivo, ma l'estremo laziale è attento a non farsi sorprendere. Nella ripresa è un'altra Lazio, più arrembante e propositiva, ma al 10′ Kakà si inventa un tiro a giro dal limite che si infila sotto il sette più lontano e fa esplodere la gioia rossonera. Festa che, però, dura appena 17′, perché sul fronte opposto Ciani di testa infila Gabriel su un assist di Candreva (il migliore dei suoi). Ferito nell'orgoglio, il diavolo si getta in avanti in maniera spesso confusa, lasciando enormi praterie ai biancocelesti che per ben due volte hanno l'opportunità di ribaltare il risultato, prima con Klose, poi con Onazi, Gabriel fa sua la sfera entrambe le volte. Nel finale l'ultima occasione capita sui piedi di Robinho che dal limite calcia in curva incassando i fischi di San Siro. MILAN-LAZIO 1-1 (0-0) MILAN (4-3-3): Gabriel 6.5; Abate 5.5, Zapata 6, Zaccardo 6, De Sciglio 5.5; Montolivo 5.5, De Jong 6, Muntari 5 (30′ st Poli 5.5); Birsa 5.5 (30′ st Matri 5.5), Balotelli 5, Kakà 6.5 (39′ st Robinho sv). In panchina: Amelia, Coppola, Constant, Nocerino, Cristante, Emanuelson, Saponara, Niang. Allenatore: Allegri LAZIO (4-3-3): Marchetti 5.5; Cavanda 5.5, Ciani 6, Cana 6, Radu 5; Gonzalez 5.5, Ledesma 5.5, Hernanes 5 (1′ st Onazi 6); Candreva 6 (47′ st Pereirinha sv), Klose 5, Perea 5 (22′ st Floccari 5). In panchina: Berisha, Strakosha, Elez, Ederson, Anderson, Keita, Tounkara, Grecco. Allenatore: PetkovicARBITRO: Damato di Barletta RETI: 9′ st Kaka', 26′ st Ciani NOTE: serata piovosa, terreno in discrete condizioni, spettatori 25.000 circa. Ammoniti Muntari, Radu, De Sciglio, Montolivo, Cana, Balotelli. Angoli 4-3 per il MILAN. Recupero: 1′; 3'30′. Argomenti milan ac ss lazio serie a Leggi i commenti I commenti dei lettori 
VERONA – Sognare è lecito per l’Hellas, che continua a mietere vittime sul terreno amico: il Verona di Mandorlini batte il record della squadra dello scudetto dell’85, che iniziò il campionato con quattro successi interni e fu fermato proprio dalla Sampdoria alla quinta occasione. Stavolta, invece, i blucerchiati certificano l’ottimo inizio di campionato degli scaligeri, che prendono le misure ai liguri nel primo tempo per poi colpire, due volte, nella ripresa. Firmano i gol Juanito Gomez, che già punì la Samp due anni fa in B, e Luca Toni, incontestabilmente uomo-partita, che mette il proprio zampino anche nella rete del vantaggio, con un assist geniale. SAMP TROPPO ATTENDISTA – La partita è tutto sommato equilibrata fino all’intervallo, con la Sampdoria che tiene a lungo il pallone senza riuscire ad incidere mentre i padroni di casa creano il maggior numero di palle gol, pur mostrandosi troppo leziosi. In particolare Juanito Gomez pecca spesso d’egoismo, facilitando il lavoro ad una retroguardia blucerchiata non irreprensibile. Sul fronte opposto, Gabbiadini continua a giocare troppo lontano dalla porta ma è tutta la Samp a tenere il baricentro basso, complicandosi la vita da sola. Al riposo, il pari sembra stare già stretto all’Hellas ma è chiaro che agli uomini di Mandorlini manca qualcosa. EDER SBAGLIA, GOMEZ NON PERDONA – Il tecnico gialloblù carica i suoi all’intervallo e, dagli spogliatoi, esce un Verona più cattivo. L’effetto si vede dopo pochi minuti: all’occasione fallita in velocità da Eder risponde Juanito Gomez, ben assistito da Toni, che scarica nell’angolino un bel sinistro in corsa. La Samp appare tramortita dal gol subito e non riesce a cambiare marcia, mentre il Verona sfiora il raddoppio ancora con i sue due uomini più in palla. DI TONI IL COLPO DEL KO – Fermato per fuorigioco al 27’, quando scarica il pallone in rete con una bella girata, Luca Toni si rifà al 33’, quando approfitta di un disimpegno sbagliato di Mustafi per infilare Da Costa con un diagonale splendido per coordinazione e potenza. Dopo il secondo schiaffone, la Sampdoria si risveglia, in maniera timida quanto tardiva, trascinata dal solito Eder: il brasiliano va vicino al gol della bandiera in un paio di circostanze ma è troppo poco, troppo tardi. Verona festeggia ancora, l’Hellas torna al quarto posto: non sarà la squadra di Bagnoli ma quella di Mandorlini ha la licenza di sognare. VERONA-SAMPDORIA 2-0 (0-0) VERONA (4-3-3): Rafael 6, Cacciatore 6, Gonzalez 6.5, Maietta 6.5, Albertazzi 6.5, Laner 5.5 (21′ st Romulo 6), Jorginho 6, Hallfredsson 6.5, Gomez 7 (28′ st Donati 6), Toni 7.5, Martinho 6 (28′ st Iturbe 6). (31 Mihaylov, 7 Longo, 8 Cacia, 11 Jankovic, 13 Bianchetti, 16 Rubin, 26 Sala, 30 Donadel, 33 Agostini). All: Mandorlini SAMPDORIA (4-4-2): Da Costa 6, Mustafi 5.5, Gastaldello 5.5, Costa 6, Regini 5, Gavazzi 5.5 (20′st Wszolek 5.5), Obiang 5.5, Krsticic 6 (38′ st Gentsoglou sv), Bjarnason 5, Gabbiadini 5.5 (13′ st Pozzi 5.5), Eder 6. (90 Fiorillo, 5 Garcia, 6 Rodriguez, 7 Castellini, 13 Berardi, 17 Palombo, 21 Soriano, 29 DeSilvestri, 37 Petagna). All: Rossi ARBITRO : Giacomelli di Trieste RETI : nel st 5′Gomez, 32′ Toni AMMONITI : Eder per gioco falloso SPETTATORI : 19.371, per un incasso di 279.003 euro ANGOLI : 8-1 per il Verona RECUPERO : 1′ e 4’ Argomenti serie a hellas verona sampdoria Leggi i commenti I commenti dei lettori 
ROMA - Nella serata di Champions league di volley vincono nettamente Macerata, in Austria opposta all'Aic 0-3 (20-25, 19-25, 17-25), e Trento, in casa con gli svizzeri del Lugano 3-0 (25-16, 25-15, 25-23). Mentre la Copra Piacenza crolla al tie break 3-2 (25-19, 27-29, 25-13, 22-25, 15-10) in Francia contro il Tours. Importante successo di Macerata, in chiave qualificazione, perché lancia la squadra allenata da Giuliani a quota sei nella classifica del girone con tre punti di vantaggio sulla coppia russa Zenit Kazan, Lokomotiv Novosibirsk (prossimo avversario della Lube). Aic Dob-Macerata - Buona prestazione collettiva di Macerata, in campo con lo stesso sestetto delle ultime tra gare, che chiude la pratica in un'ora e ventidue minuti di gioco e porta a casa un prezioso risultato netto. Bottino punti equamente diviso tra i protagonisti con Zaytsev 12 punti un prezioso 67 per cento in attacco e due muri, stesso bottino per Kovar con 12 punti (47 per cento in attacco, tre muri e un ace), Kurek 10 punti (69 per cento in attacco e un muro. Bene pure Podrascanin che chiude con 8 punti. Nella formazione avversaria a spingere sull'acceleratore il solo Sequeira bomber della serata con 16 punti. Nell'altra sfida del girone il derby russo finisce a favore dello Zenit 3-1 ai danni del Novosibirsk. Al Lokomotiv non bastano i 23 punti di Moroz, migliore realizzatore della serata, per portare a casa l'importante match. Nel Kazan bene Anderson con 18 punti. Trento-Lugano - Partita senza storia al PalaTrento, gli ospiti si dimostrano sin dalle prime battute molto inferiori a livello tecnico e il merito dei gialloblù è di non perdere la concentrazione (solo nel terzo set un leggero calo) e chiudere la pratica in fretta per risparmiare energie. In regia Sintini vince il ballottaggio con Suxho. Sokolov e Lanza entrambi con 12 punti fanno il bello e il cattivo tempo, ben sostenuti dai dieci punti di Ferreira e i nove di Solé. I dolomitici dominano a muro con 12 block vincenti contro i quattro degli svizzeri. La Diatec parte con il piede giusto già nel primo set. I padroni di casa sbagliano poco e il palleggiatore Sintini può variare il gioco offensivo. Gli ospiti fallosi facilitano il compito dei campioni d'Italia. Tutto facile pure nel secondo set per Trento. La differenza in campo, tra i due sestetti, è netta. Solé alza il muro e la coppia Lanza-Sokolov colpisce in attacco. In campo si vede addirittura De Paola al posto di Ferreira. Stesso copione nel terzo set con la Diatec Trentino padrona del campo. Solo un rilassamento della squadra allenata da Serniotti provoca un po' di emozione, per il resto la gara è tutta di marca gialloblù. Tours-Piacenza - Momenti di confusione e sestetto troppo falloso: la Copra Piacenza lotta fino all'ultimo ma non riesce nell'impresa di portare a casa un successo. Si accontenta di un punto e guarda avanti. A ribaltare la situazione negativa ci provano Zlatanov (21 punti, due muri), Kaliberda (17 punti, tre muri) e Simon (11 punti e quattro muri). I francesi sfruttano i momenti di black out del gruppo emiliano e con Konecny (20 punti) e Baranek (19 punti) mettono in difficoltà la difesa della Copra. Ospiti subito in difficoltà con ricezione e difesa. Ne approfitta il Tours che capisce il momento difficile degli emiliani e porta a casa il primo parziale. La Copra si sveglia nel finale di secondo set: annulla due set point con Kaliberda e un ace di Simon e vince ai vantaggi. L'entusiasmo si spegne nel terzo parziale con una partenza disastrosa. La squadra italiana e in confusione e compie una serie di ingenuità incredibili. Pesante il passivo finale. Nel quarto periodo il muro di Piacenza spiana la strada alla rimonta e al successivo tie break. Falsa partenza per De Cecco e compagni nel set decisivo che sprecano quanto di buono visto nel parziale precedente. I biancorossi costretti a inseguire. Questa volta la rimonta non riesce e la squadra guidata da coach Luca Monti paga una serata caratterizzata da troppi errori. Argomenti volley volley champions league macerata volley piacenza volley trento volley Leggi i commenti I commenti dei lettori 
GENOVA - Tre punti per dare una piega diversa alla classifica (fin qui deficitaria), aveva chiesto alla vigilia Giampiero Gasperini, e il suo Genoa riesce a compiere la missione. Al ‘Ferraris’ i grifoni piegano di misura il Parma, centrando la seconda vittoria della gestione del tecnico di Grugliasco (chiamato al posto dell’esonerato Liverani) e allontanandosi un po’ dalla zona calda della classifica. E’ probabilmente presto per parlare di svolta, però è un’affermazione pesante quella ottenuta dai rossoblù davanti al proprio pubblico, capace di infondere autostima al gruppo sulla strada di una ritrovata identità. PARMA RIVEDBILE IN VERSIONE TRASFERTA – A decidere il match è stato l’uomo più atteso, ovvero Alberto Gilardino, il grande ex della sfida, con un gol da centravanti di razza una dozzina di minuti dopo l’inizio della ripresa. E’ lui ad infliggere la quarta sconfitta stagionale agli emiliani, che in trasferta (2 punti raccolti in cinque viaggi) non riescono ad avere lo stesso rendimento brillante del ‘Tardini’ Però in precedenza proprio l’attaccante aveva sprecato dopo nemmeno 2 giri di lancette la più nitida delle opportunità, facendosi parare da Mirante un calcio di rigore concesso per fallo di Benalouane su Fetfatzidis. Un episodio che poteva cambiare fin dalle battute iniziali il match, intenso e con le due contendenti ad affrontarsi senza tatticismi. PALLADINO E PAROLO SPAVENTANO IL ‘FERRARIS’ – Passata la paura, con il passare dei minuti gli uomini di Donadoni sono venuti fuori, spaventando non poco i tifosi liguri. Al 18′ è Palladino (altro ex di turno, preferito inizialmente ad Amauri nel turn over attuato dall’ex ct della Nazionale) da buona posizione a calciare fuori di sinistro dopo uno scambio con Parolo. Alla mezzora ancora Parma vicinissimo al gol: scambio veloce Cassano-Parolo e rasoterra di quest’ultimo fuori per centimetri. Prima dell’intervallo anche una rete annullata a Cassano per posizione di fuorigioco (giustamente) e un’altra chance per Fantantonio, che a tu per tu con Perin non riusciva ad imprimere potenza al tiro. GILARDINO SBLOCCA, RISPONDE MESBAH MA ANNULLATO – Genoa e Parma ribattevano colpo su colpo anche al rientro dagli spogliatoi, con un’opportunità subito per Mesbah, sventata dalla respinta di Antonelli. Al 12′ Genoa in vantaggio: Gilardino si riscattava dopo il rigore fallito e su cross di Biondini girava di testa in fondo al sacco battendo Mirante sul primo palo. Un minuto e il Parma pareggiava con Mesbah, ma l’arbitro fischiava l’offside al calciatore gialloblù su segnalazione dubbia dell’assistente. I CAMBI NON DANNO NULLA A DONADONI – Nel tentativo di recuperare Donadoni inseriva sia Biabiany che Sansone, senza grandi risultati, quindi si giocava anche la carta Amauri. Ma erano i padroni di casa, in contropiede con Gilardino, a reare i presupposti del raddoppio, mentre le ultime speranze ducali svanivano su un’acrobazia di Amauri neutralizzata da Perin. GENOA–PARMA 1-0 (0-0) GENOA (3-4-3): Perin 6; Antonini 6, Portanova 6.5, Manfredini 5.5; Vrsaljko 6 (21’ pt Centurion 6), Matuzalem 6, Biondini 6.5, Antonelli 6 (33’ st Kucka sv); Fetfatzidis 6.5 (15’ st Marchese 6), Gilardino 6.5, Bertolacci 6. (33 Donnarumma, 53 Bizzarri, 2 Sampirisi, 4 De Maio, 5 Gamberini, 9 Stoian, 14 Cofie, 69 Sturaro, 77 Konatè)All.: Gasperini 6.5. PARMA (3-5-2): Mirante 6.5; Cassani 6, Benalouane 5.5, Felipe 6; Rosi 5.5 (23’ st Biabiany 5.5), Gargano 5.5, Valdes 6 (34’ st Amauri sv), Parolo 5.5, Mesbah 6.5; Cassano 6, Palladino 6.5 (23’ st Sansone 5.5). (91 Bajza, 43 Coric, 23 Mendes, 20 Obi, 18 Gobbi, 30 Acquah 32 Marchionni, 24 Munari, 25 Kone). All.: Donadoni 6. ARBITRO: Russo di Nola 5.5. MARCATORI : nel st 12’ Gilardino (G). AMMONITI: Manfredini (G), Antonelli (G), Benalouane (P) per gioco falloso, Antonini (G) e Mesbah (P) per reciproche scorrettezze. ANGOLI : 3-2 per il Parma. RECUPERO: pt 2’, st 4’. SPETTATORI: 18.042 per un incasso di incasso 187.823 euro. NOTE: al 2′pt Mirante ha parato un rigore a Gilardino. Argomenti serie a genoa parma calcio Leggi i commenti I commenti dei lettori 
MILANO - Una Lazio guardinga e conservatrice riesce a raggiungere un buon pareggio in casa del Milan. Non è la squadra pronta a "dominare" anticipata da Petkovic, ma chiusa e intelligente nel saper gestire le offensive rossonere. CANDREVA: "BENE NEL SECONDO TEMPO"  - Non si interrompe dunque la striscia - lunga 24 anni - di partite senza vittoria dei biancocelesti a San Siro contro il Milan, ma questo punto è sicuramente un ottimo risultato. "Non abbiamo vinto - conferma Candreva, il migliore della Lazio - ma questo è un punto pesante, arrivato dopo un primo tempo brutto. Dobbiamo ripartire dal secondo tempo di stasera". Nella prima frazione l'esterno romano si è sacrificato molto in fase difensiva ma, dopo la rete di Kaka, Petkovic ha alzato il baricentro e anche Candreva è stato libero di spingere di più, regalando a Ciani l'assist per l'1-1: "Dovevamo fare questa partita - continua il nazionale azzurro - ma nel primo tempo eravamo troppo bassi e non ripartivamo. Nel secondo tempo abbiamo fatto ciò che sappiamo e abbiamo giocato bene. Quello di stasera è un passo in avanti, ora dobbiamo pensare al Genoa. Sarà una partita molto dura". PETKOVIC: "AVREMMO MERITATO DI VINCERE" - Bicchiere mezzo pieno anche per Petkovic, che ora vede la sua panchina più salda rispetto a una settimana fa: "Non ho mai avuto la sensazione che la mia panchina fosse in bilico, anche se sono a conoscenza di aver dato le dimissioni (commenta sarcastico, ndr). Nel secondo tempo si è vista una squadra che crede nel progetto, una squadra che non ci crede non avrebbe reagito in quella maniera". Un po' di rammarico per aver rinunciato a giocare nel primo tempo, salvo poi svegliarsi solo dopo la rete di Kaka: "Non dovrebbe essere così. E non sono soddisfatto, perché dobbiamo affrontare le partite con più cattiveria. Abbiamo concesso tanta iniziativa a loro nel primo tempo, ma nel secondo tempo è andato tutto al contrario e avremmo anche meritato di vincere. Ci manca il 10% in più di cattiveria per riuscirci fuori casa". Decisiva anche la mossa di lasciare in panchina nell'intervallo uno spento Hernanes per fare posto a Onazi: "Un giocatore da solo non può fare nulla se la squadra non gira. La squadra nel primo tempo non girava, lui ha preso anche un po' di botte. L'ho visto un po' giù, ho preferito mettere Onazi". Argomenti ss lazio vladimir petkovic Leggi i commenti I commenti dei lettori 
