
La gioia è esplosa in città nel tardo pomeriggio  La notizia si è diffusa a macchia di leopardo ovunque. Aurelio De Laurentiis ha reagito con un urlo di gioia e poi ha subito commentato la 'vittorià con Walter Mazzarri. Restituiti i due punti in classifica e azzerata la squalifica di Cannavaro e Grava che hanno festeggiato con un pianto liberatorio al telefono. "E' stata una gioia immensa  -  ha spiegato il capitano  -  sto ancora piangendo dalla commozione. E' una liberazione, sono stato male, non potrò mai dimenticare cosa ho passato in questo mese. Voglio ringraziare tutti quelli che mi sono stati vicino: la società, l'allenatore e i compagni di squadra". Commosso pure Grava: "Solo noi possiamo sapere quanto abbiamo sofferto in questo periodo. Sembrava un incubo dal quale non riuscivo a svegliarmi. Sono felice: è stata fatta giustizia". Walter Mazzarri si frega le mani: il reparto arretrato si è arricchito di colpo. Anche la classifica è tornata di colpo intrigrante: gli azzurri sono tornati al secondo posto in classifica e hanno la Juve nel mirino. "Questi punti ce li siamo meritati sul campo e sarebbe stata un'ingiustizia se ci fossero stati sottratti. Ovviamente sono molto contento per Paolo e Gianluca, hanno trascorso un Natale bruttissimo perché non meritavano questa squalifica", ha detto il tecnico. GLI AVVOCATI. Il vero vincitore è Eduardo Chiacchio, legale di Matteo Gianello. Il suo teorema ha di fatto favorito il Napoli: la derubricazione del reato dell'ex portiere azzurro è stata decisiva. "La Corte ha riconosciuto  -  ha spiegato il legale, originario di Frattamaggiore  -  la violazione dei principi di lealtà sportiva e non più l'illecito sportivo. A quel punto è caduto l'intero impianto accusatorio. I due tesserati azzurri non avevano più l'obbligo di denunciare nulla e la società non è stata più punita per responsabilità oggettiva, ma ha pagato un'ammenda. Sono davvero soddisfatto: ho pagato io la tassa per il ricorso proprio perché volevo aiutare la squadra della mia città". Mattia Grassani  -  che ha difeso gli interessi della società azzurra  -  spiega che la battaglia è finita: "Non ci sarà un altro grado di giudizio. La Figc non può ricorrere contro se stessa al Tnas. I tifosi possono festeggiare". 
I primi a gioire sono stati i passeggeri alla stazione della Metropolitana di Montesanto. "Non so se vi interessa, ma hanno tolto i 2 punti di penalizzazione al Napoli e Cannavaro e Grava sono stati prosciolti". Questo l'annuncio dello speaker, decisamente insolito proveniente dagli altoparlanti della stazione, scatenando la gioia di passeggeri e turisti. La notizia dell''assoluzione di Cannavaro e Grava corre di bocca in bocca, diventando una festa che tutta Napoli aspettava. Basta dare uno sguardo ai social network nelle ultime ore, letteralmente impazziti di post e commenti sulla vicenda. Persino Lavezzi da Parigi, ha lasciato "un saluto e un abbraccio" su Twitter ai due vecchi compagni di squadra. La gioia è tutta dei tifosi che postano in rete le immagini dei loro beniamini o la classifica aggiornata del campionato. Qualcuno ringrazia pubblicamente San Gennaro, altri raccontano di aver sentito fuochi d'artificio sparati a San Giorgio a Cremano subito dopo l'annuncio della Corte d'appello della giustizia federale. A Dubai Pasquale Cannavaro, padre di Paolo, si è commosso in diretta su "Radio Crc" mentre riceveva la chiamata del figlio che gli annunciava la buona notizia. Anche Fabio Cannavaro ha pubblicato sul suo profilo un messaggio "personalizzato" al fratello Paolo, allegando una fotografia. "Paolino, ma k c'n fott!!!", questo il tweet ironico  del campione ex difensore della Juventus, sintetico e non proprio criptico. Arrivano anche i complimenti di Decibel Bellini, speaker ufficiale al San Paolo, dell'attrice Maria Mazza ("Che gioia immensa per il mio Napoli.... per Paolino e per Grava") e Pino Taglialatela, ex portiere azzurro che scrive: "Paolo e Gianluca, ora ci divertiamo". Questo invece il "cinguettio" di Diego Occhiuzzi, campione olimpico di sciabola: "Dai Napoli, dai ragazzi, facciamoli tremare... giustizia è fatta!!! Uno solo per te ... capitano ora dai tutto te stesso, siamo con te... felice per te #paolocannavaro" 
Non si può imporre una trasfusione di sangue ad un paziente che si oppone, anche se si trova in pericolo di vita. E' quanto si evince dal decreto di archiviazione del gip Luisa Ferracane a proposito del caso di due medici dell'ospedale Maria Vittoria denunciati da Daniele B., testimone di Geova, che nel novembre del 2006 fu salvato da una trasfusione di sangue effettuata contro il suo volere. L'uomo era rimasto vittima di un incidente sul lavoro. "Consistente nello schiacciamento della mano destra  -  scrive il gip nella sua ordinanza depositata ieri  -  ed era stato trasportato in elicottero con urgenza all'ospedale Maria Vittoria... Sin dall'ingresso in pronto soccorso Daniele B. dichiarò di essere testimone di Geova ed espresse categorico dissenso alla trasfusione di sangue ed emoderivati. Detta volontà fu ribadita dall'uomo durante tutta la sua degenza, per circa venti volte, anche con dichiarazioni riportate e sottoscritte in cartella clinica, anche successivamente all'intervento effettuatogli il 22 novembre e sino al 30 novembre quando, durante il percorso postoperatorio, a seguito di un progressivo aggravarsi delle sue condizioni (in particolare una grave anemizzazione) fu trasfuso...". Le trasfusioni furono fatte mentre l'uomo era sedato. Prima di effettuarle i medici (Claudia Cerato e Guido Borsetti) chiesero un parere alla Procura della Repubblica. Rispose loro il pm Donatella Masia spiegando: "A fronte del pericolo grave ed imminente per la vita può fondatamente ritenersi sussistente la stato di necessità che nel nostro ordinamento consente di effettuare le cure necessarie per salvaguardare la vita sia pure in presenza di opposizione da parte dell'interessato...". Un anno e mezzo dopo però Daniele B aveva denunciato i due medici e con la Direzione Italiana della Congregazione dei Testimoni di Geova che per la prima volta denunciava l'illeggittima violazione dei loro principi, si era affidato all'avvocato Francesco Dassano. L'inchiesta era stata affidata al pm Andrea Padalino che aveva chiesto l'archiviazione motivandola con la sussistenza dello stato di necessità, dato che il paziente era in pericolo di vita e con la mancanza di dolo dei medici che avevano agito per salvare la vita del paziente, autorizzati con un provvedimento del pm Masia. L'avvocato Dassano si era però opposto all'archiviazione con una dettagliata memoria in cui sosteneva: "Un'interpretazione costituzionalmente orientata impone di escludere l'operatività dell'esimente nei casi in cui si è in presenza di una dissenso alla cura espressamente e validamente prestato dal paziente capace di intendere e di volere". Il giudice, pur optando per l'archiviazione, ha accolto la tesi di Dassano scrivendo: "A cagione di un dissenso pieno, libero e più volte espresso i medici intervenuti non avevano più il dovere né il diritto di intervenire... non potevano neanche agire in virtù di un invocato stato di necessità poiché, pur esistente un concreto pericolo di vita, non esiste nel nostro ordinamento un soccorso di necessità coattivo che vada oltre, superandola, la contraria volontà del paziente...". Ha archiviato però le accuse contro i due medici perché "indotti in errore" dal parere dato loro dal pm a cui si erano rivolti. 
ROMA - Ventotto cantieri aperti entro la fine dell’anno, 4,4 miliardi  d’investimenti e 40 mila posti di lavoro messi in campo fra edilizia e indotto:  il governo lancia il Piano città, un’operazione destinata a ridefinire aree  urbane degradate partendo da progetti già pronti e in parte finanziati.  L’operazione - la più concreta in termini di rilancio economico che il governo  Monti abbia realizzato - arriva in piena campagna elettorale, ma Corrado  Passera, titolare dello Sviluppo economico precisa che "nessuno dei ministri  coinvolti nel processo si candiderà e che quindi il rischio di pubblicità non  c’è". L’idea di smuovere l’economia ridisegnando il volto dei quartieri cittadini e  raccogliendo tutte le risorse disponibili nelle pieghe del bilancio pubblico -  in realtà - aveva preso corpo la scorsa estate, quando le amministrazioni  comunali erano state invitate ad presentare al Ministero i progetti di  riqualificazione cittadina già approvati. L’obiettivo era quella di dare  l’ultima spinta ad operazioni già sulla rampa di lancio, ma rimaste al palo per  lungaggini burocratiche o per mancanza di risorse. Il Ministero era pronto ad accogliere ed analizzare in tempi brevi una  cinquantina di progetti, ne sono arrivati 457. Il lancio dell’operazione -  previsto per novembre - ha dunque subito qualche ritardo. Ora si parte: la  svolta - ha precisato Passera - è stata possibile grazie al lavoro di una Cabina  di regia formata dai dicasteri coinvolti, dai comuni (Anci), dai costruttori  (Ance), Demanio, Cassa depositi e prestiti, Regioni. Un lavoro di squadra che ha  permesso la selezione dei 28 progetti "vincitori" ammessi al co-finaziamento  nazionale (messo sul piatto dalla Cabina di regia) di 318 milioni: un primo  tassello che - grazie a risorse pubbliche e private - ha permesso di attivare in  tutto finanziamenti per 4,4 miliardi. "E’ un primo passo" ammettono i  protagonisti, consapevoli che servirebbe molto di più per rilanciare davvero il  Paese. Ma l’operazione - precisa il vice-ministro Mario Ciaccia coordinatore di  tutta l’opearizione - "coinvolge e cambia la vita dei 10 milioni di cittadini ai  quali sarà permesso di usufruire dei progetti realizzati". D’altra parte, ha  sottolineato Graziano Del Rio, presidente dell’Anci, "era da più di dieci anni  che mancava in Italia un progetto di rigenerazione urbana". I 28 progetti "promossi": Taranto: riqualificazione del quartiere Tamburi contiguo all’area industriale  dell’Ilva (demolizione di edifici con spostamento degli abitanti in altra area  urbana, bonificazione, realizzazione di una barriera verde). Investimenti per  68,9 mln. Genova: il riassetto idreologico del Val Bisagno (messa in sicurezza  dell’affluente Rio Fereggiano, interventi di social housing). Investimenti per  221 milioni L'Aquila: trasformazione della Piazza d'Armi, quartiere Santa Barbara, per  trasformarlo nel fulcro della socialità cittadina (costruizione di auditorium,  impianti sportivi, parco urbano. Investimenti per 37,1 milioni. Trieste: recupero di quattro ex-caserme per trasformarle in musei e archivi.  Investimetni per 10,8 milioni Venezia: riqualificazioe del complesso "Vaschette" a Marghera e del centro  storico di Mestre. Investimenti per 563,8 milioni. Verona: opere di edilizia residenziale pubblica, servizi e infrastrutture e  viabilità.Investimenti per 864,6 milioni. Torino: la riqualificazione del quartiere Fichera (housing sociale, mobilità  sostenibile, riqualificazione energetica dotazione di servizi: scuole, sport,  cultura). Investimenti per 252,8 milioni. Settimo Torinese: riqualificazione per la Laguna verde, progetto di una  "città sospesa sul verde"; interventi al Borgo Nuovo e alla cascina Bordina.  Investimenti per 305 milioni. Milano: interventi nell'area Bovisa-Gasometri (completamento della bonifica,  ampliamento del campus del Politecnico, costitusione di un parco  scientifico-tecnologicio). Investimenti per 68,6 milioni. Pieve Emanuele: riqualificazione urbana (dotazione di un centro  socio-culturale e di un centro sportivo polifunzionale). Investimenti per 13,7  milioni. Pavia: ristrutturazione del complesso monumentale del monastero di Santa  Chiara. Investimenti per 16,5 milioni. Reggio Emilia: riqualificazione dell'area Nord (ex Officine meccaniche  reggiane) e del piazzale Europa. Investimenti per 39,7 milioni. Bologna: riqualificazione del quartiere della Bolognina, (edilizia  residenziale, recupero edifici in disuso, nuove scuole e spazi verdi).  Investimenti per 83,2 milioni. Rimini: recupero turistico "waterfront" (riqualificazione del comparto  Bellariva). Investimenti per 225,3 milioni. Firenze: valorizzare del parco delle Cascine con riqualificazione della ex  stazione Leopolda e della ex manifattura tabacchi. Investimenti per 467  milioni Ancona: ristrutturazione dell’area portuale (quartiere Guasco San Pietro e  quartiere Archi Stazione). Investimenti per 66,4 milioni Foligno: riqualificazione della zona Nord-Ovest (edilizia residenziale,  musei, parchi tematicia sfondo scientifico. riassetto spazi verdi). Investimenti  per 90,3 milioni Roma: ristrutturazione del quartiere di Pietralata, previsti undici  interventi (dal centro eccellenza servizi per disabili alle piste cicabili,  dalla costruzione parcheggi alla ricollocazione attività artigiane).  Investimenti per 113 milioni Napoli: recupero degli ex edifici Corradini a San Giovanni a Teduccio  (destinazione a distretto di produzione artistico con spazi per attività  ricettive, tempo libero, servizi). Investimenti per 21,5 milioni Eboli: riqualificazione dei quartieri Molinello e Pescara (edilizia  residenziale e viabilità, riqualificazione aree degradate). Investimenti per  122,6 milioni Bari: valorizzazione del litorale Ovest (riqualificazione di via Sparano e del  lungomare). Investimenti per 215,8 milioni Lecce: interventi urbani e riqualificazione nel settore Ovest (cave di Marco  Vito e cave di San Nicola, parco delle Mura e parco di Belloluogo). Investimenti  per 134,9 milioni Potenza: valorizzare del quartiere Bucaletto, progettato all'indomani del  terremoto in Irpinia (nuovi alloggi, svincoli, area verde, realizzazione di un  centro sociale, di una piazza pubblica e di un parco giochi). Investimenti per  50,6 milioni Matera: riqualificazione del quartiere Borgo La Martella (housing sociale,  recupero del teatro-biblioteca, centro anziani, bike car sharing). Investimenti  per 17,3 milioni Lamezia Terme: riqualificazione del quartiere Savutano (complesso di dieci  edifici destinati a edilizia residenziale avviato negli anni ’80 e mai  completato). Investimenti per 51,9 milioni Erice: valorizzazione del quartiere Casa Santa al fine di aumentare e  qualificare la capacità di ricezione turistica. Investimenti per 64,9  milioni Catania: interventi nel quartiere Librino, in particolare del cosiddetto  "palazzo di cemento" nel quale realizzare 96 alloggi di social housing.  Investimenti per 73,7 milioni Cagliari: valorizzazione del quartiere Sant'Elia (in particolare interenti  sul lungomare, piazzale del Lazzaretto, il padiglione Nervi). Investimenti per  111,1 milioni. 
TREVISO - L'ennesimo violento litigio è stato quello definitivo per uno studente 21enne che ha ucciso il padre con sei e forse più coltellate. L'omicidio è avvenuto a Treviso, in un appartamento al piano terra di una palazzina di via Ghirada, poco distante dal centro della città. La vittima si chiamava Roberto Magri, 45 anni, mentre il presunto parricida, Bruno, è stato arrestato dalla compagnia dei carabinieri di Treviso. Non è stata ancora chiarita la causa della lite, nè determinata la dinamica degli eventi che hanno portato il giovane a colpire così rabbiosamente il padre con il quale in passato aveva avuto numerosi contrasti mai sopiti. I militari stanno cercando di ricostruire le fasi della tragedia che ha avuto il suo epilogo nel tardo pomeriggio di oggi nel garage di casa dove è stato trovato, in un lago di sangue, il corpo di Roberto Magri colpito almeno sei volte con un coltello. I carabinieri hanno, tra l'altro, recuperato in un bidone delle immondizie tre coltelli le cui lame, secondo quanto si è appreso, erano state lavate dal giovane prima di sbarazzarsene. Il 21enne dopo aver ucciso il padre è andato al pronto soccorso dell'ospedale trevigiano per farsi medicare alcune ferite alle nocche delle dita delle mani procuratesi probabilmente durante un contrasto fisico con il padre. Dal nosocomio ha quindi chiamato con il suo cellulare la madre che si trovava all'università di Padova, dove è docente per un corso di laurea online. La donna, rientrata a Treviso in treno, si è incontrata con il figlio e poi ha chiamato i carabinieri informandoli di quanto era accaduto. Il giovane, sotto shock, è già stato sentito in serata nella caserma dei carabinieri dal pm Valeria Sanzari, titolare dell'inchiesta. 
