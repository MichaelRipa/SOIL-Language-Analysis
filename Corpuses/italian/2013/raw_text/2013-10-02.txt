Prima scorrono le irregolari forme degli orli urbani. Le pareti assolate degli edifici, i cortili premuti tra le strade e la solitudine verticale dei pali della luce. Poi è già tempo di campi coltivati. Il treno è partito dalla stazione di Terni quando sono passate da poco le nove e trenta del mattino. E' un'automotrice diesel. Un convoglio della Ferrovia Centrale Umbra capace di muoversi da sé nella cui sigla, ALn 776, stanno celate le segrete caratteristiche. Il tipo di rotabile, la trazione e persino il numero di passeggeri. Con questa arriverò fino a L'Aquila. E' uno di quei veicoli che, con la sua moderata velocità, fanno pensare alla ferrovia come a un organismo che può essere trattato ancora con cura e attenzione. Anche lì, dove si è lontani dalle traiettorie privilegiate degli affari e a risaltare sono le persone e la natura. Questa è la vena ferroviaria che passa dentro il corpo centrale dell'Italia. Un itinerario che comincia al mattino e si conclude al tramonto. Otto ore per percorrere il dorso degli Appennini da Terni a Carpinone. Dall'Umbria  fino al Molise. Anche questa ferrovia, desiderata a lungo, divenne realtà, come molte altre in Italia, solo alla fine dell'Ottocento. Il treno, che ha un motore a sei cilindri e duecentottanta cavalli, comincia a salire. Nel breve volgere di venti minuti si passerà dai cento metri di altitudine di Terni ai quasi cinquecento di Contigliano. La ferrovia va verso sud, gira quasi intorno a Terni, passa Stroncone e poi risale verso nord e arriva dove il Nera  si incontra con il corso del Velino e dà vita alla precipitosa Cascata delle Marmore. Un balzo di quasi centosettanta metri. Poi, a sinistra, il lago di Piediluco. La linea ora passa nell'agro reatino lungo l'alveo del fiume Velino e sfila tra i Monti Sabini e i Monti Reatini. Si direbbero luoghi immutabili. Eppure, anche i paesaggi, segretamente, mutano le loro forme seguendo però una cadenza che oltrepassa le nostre vite. E il nostro sguardo. Un tempo qui c'era un grande lago: il Lacus Velinus. Ora restano solo esigue acque a rammentarne l'esistenza. Cosa ci sarà in questo stesso spazio tra trecento anni? E tra mille, cosa vedrà chi si inoltrerà fino a qui? Quasi in ogni punto di questa linea ci si ritrova sulla cresta di un monte, nell'alveo di un fiume e tra una vegetazione esemplare. Si è condotti, incessantemente, in un "a tu per tu" con una natura denudata e fragilissima. Poi, d'improvviso, in un finestrino balugina la figura luminosa di una mucca bianchissima che appare e scompare. Arriviamo a Contigliano. Dal finestrino si vedono filari di alberi e foglie di rame. L'andare piega ancora più decisamente verso est. Alla Stazione di Rieti, il macchinista della littorina si affaccia a guardare di fuori. Dopo essere ripartiti, il treno sale di nuovo. Dieci minuti e si arriva a Cittaducale. Due ciclisti scendono dal treno. Sono già pronti per pedalare. Ai fianchi della ferrovia, le vette sono presenze costanti, insistenti, protettive. Il monte Paterno è tra quelli più vicini. In lontananza svetta il monte Terminillo. A destra la valle del Salto. Poi Castel Sant'Angelo e Borgo Velino. Da Antrodoco il treno torna a inerpicarsi. E' in questo tratto che la ferrovia raggiunge la pendenza massima. Quando ci si infila nelle gole, quando il treno si ritrova a passare tra le trincee, in quei muri di controripa, il punto di vista laterale, privilegio particolare del viaggiatore ferroviario, diventa una sorta di costrizione. Quando infine vengo ammesso nella cabina con il banco di guida, provo una vertigine. In questo punto, proprio tra Antrodoco e Sella di Corno, è stupefacente avere, per la prima volta, davanti a sé l'orizzonte. La traccia della ferrovia, i binari, le traversine in legno, la lucente massicciata di ghiaia e pietrisco sembrano comporre un varco segreto che passa fra i monti. Il treno si infila, e pare chinare la testa quando lo fa, sotto le volte in pietra della gallerie. E' in questo tratto che la linea compie un mezzo giro e si arrampica verso il valico, il punto acuminato, in cui la valle dell'Aterno si dà il cambio con quella del Velino. Si passa il confine tra il Lazio e l'Abruzzo. Proprio qui avvenivano le scene di doloroso distacco tra le madri e i figli di quelle famiglie che, alla fine dell'Ottocento, andavano a lavorare nell'agro romano e nel Grossetano. Andavano a fare gli spaventapasseri per poche lire. Gli ultimi colori dell'anno crepitano sui fianchi delle montagne. Piccoli punti colorati. Verdi luminosi, gialli, aranci e rosa. Se è vero che ciascun viaggio, ciascun percorso, sembra avere un momento in cui ne viene svelata l'essenza, questo sembra averne più d'uno. Ogni volta che esci da una galleria, solo tra Terni e Sulmona ce ne sono almeno trenta, il mondo si ripresenta sempre, eppure cogliendo di sorpresa. Il treno va verso L'Aquila. Lì, quando si arriva verso le undici e trenta, si cambia automotrice. Si riparte dopo un quarto d'ora. Si va ancora verso est-sudest. Si passano Paganica e San Demetrio nè Vestini. A sinistra, i Monti della Laga. A destra, il Gruppo del Sirente-Velino. Tra le rocche calcaree si trovano nascosti valloni isolati ricoperti di boschi e altipiani verdi di pascoli. Sui versanti più alti, ci sono le faggete della Val di Teve. Lassù c'è anche qualche betulla. Poi dal finestrino, per un attimo, pare di intravedere il brillare di uno specchio d'acqua. E' solo un'illusione. Una rifrazione. Passiamo Castelvecchio Subequo. A sinistra la Riserva naturale delle Gole di S. Venanzio con la roverella, il biancospino, il terebinto e le orchidee. La linea scende fino a Raiano per almeno cento metri di altitudine e prosegue la sua traiettoria longitudinale attraverso tutto l'Abruzzo. E' il treno è il mezzo ideale per venire tra gli abruzzesi. Loro lo conoscono bene questo marchingegno ferrato. Si potrebbe quasi dire che lo loro storia è intessuta con quella dei treni. Nelle foto d'epoca si vedono i volti delle persone che dall'altopiano delle Rocche andarono a costruire ferrovie in tutto il mondo. Erano talmente bravi, tenaci e ostinati, e bisognosi di un impiego, che molti si ritrovarono a mettere insieme, nei gelidi inverni della Russia, il tratto più difficile della Transiberiana: quello che costeggia il lago Bajkal. Si scende ancora un poco fino ai circa trecento metri d'altezza di Pratola Peligna. Quando mancano una ventina di minuti all'una, si arriva a Sulmona. Da qui, il primo trenino per Carpinone parte quando manca un quarto d'ora alle quattro. La littorina è una di quelle un po' più datate. Il treno comincia ora una vertiginosa salita. Si va verso sud. Sulla sinistra il parco nazionale della Maiella. A destra si vedono, appollaiate alle basi del Monte Genzana, le case di Pettorano sul Gizio. Difficile non venire attratti da questo paese, dall'apparizione della schiera di case che si sporge e sembra intonare un muto richiamo. Poi la linea gira per ascendere la Cresta di Pietramaggiore. Una sequenza di gallerie prima di Cansano. Il giorno comincia già a piegare il suo capo. La luce diventa radente e si intravedono persino singoli raggi solcare lo spazio delle valli. Sembra di stare più in alto di quanto siamo in realtà. Di avvicinarsi al cielo. La ferrovia passa su viadotti che si insinuano nelle creste di pietra dei monti. Alla stazione di Campo di Giove, a quasi novecento metri di altezza, una vecchina dai capelli argentei, avvolta in cappotto nero, scende portando dietro di sé un trolley blu. Il treno prosegue la sua marcia. La Majella mostra tutta la grandezza mentre andiamo ancora verso sud. Le stazioni sono approdi desolati. Nessuno, o pochissimi, stanno ad aspettare. Qualche antenna satellitare. Il treno continua a salire come preso da un anelito. Stiamo per arrivare a una delle stazioni ferroviarie più alte d'Italia. Andiamo verso il Monte Calvario e arriviamo a Rivisondoli e Pescocostanzo. Siamo a oltre mille e duecento metri di altezza. Un padre aiuta la sua bimba, intabarrata in un giubbettino, cappelino e calzoni imbottiti di colore viola, ad attraversare il binario. Poi Roccaraso. Da qui il treno comincia a scendere di nuovo. Alfedena-Scontrone. Il mondo sembra farsi meno teso e acuto. Lasciare la montagna, ad ogni modo, restituisce una sorta di tranquillità. E' come se le maglie dello spazio e del tempo stiano tornando ad allentarsi dopo essersi strette fittamente. Ad un passaggio a livello una macchina aspetta. Anche le persone a bordo stanno andando verso una meta, una casa. Alla stazione di Castel di Sangro, tre persone sono gli unici segni di vita in questa terra che pare relegata a un silenzio assoluto. La ferrovia torna di nuovo a salire. Poi lasciamo l'Abruzzo ed entriamo in Molise. Arriviamo alla stazione di S. Pietro Avellana, passiamo la riserva naturale di Montedimezzo con le faggete, la festuca dei boschi, gli scoiattoli e le vipere. Poi il Monte Pizzi. L'automotrice trova sollievo in una nuova discesa. Una giovane cinese sta da sola e guarda fuori dal finestrino. Anche lei sembra sorpresa da come la giornata sia riuscita, nonostante tutto, a consumare inesorabilmente la sua brillantezza. In questo spazio così recondito, così lasciato a se stesso, tutto appare più acuto, anche la presenza di un uomo o di una donna. Anche i pensieri e le emozioni. Ora il mondo, anche quello che sta aggrappato alla schiena dell'appennino, è quasi buio. Si vedono le scie dei fari delle vetture agli incroci. Le ombre delle persone che si affrettano verso casa. Siamo a Carovilli. Due donne, illuminate dal freddo di una luce a neon, agitano la mano per salutare qualche caro che è appena partito. E' facile intuire la solitudine inumidita che proveranno quando rientreranno, sole, nella loro cucina. Senza luce il percorso ferroviario diventa un discorso le cui uniche parole, la cui unica punteggiatura, è formata dai chiarori delle stazioni ferroviarie. Il resto comincia a sparire. A sinistra c'è, celata nella semi-oscurità, l'abetina di Collemeluccio con il suo bosco relitto di abete bianco. Dopo tutti quei colori, dopo tutte quelle valli e queste vette, tutto sembra essersi dissolto con lo svanire del giorno. Quando si intravedono le luci della stazione di Carpinone, ultime boe luminose di questo mare, approdiamo al nostro porto finale mentre l'oscurità della notte ha ormai rimarginato la ferita del giorno. 
"Generazione I. Adolscenti, scuola e internazionalità in sei Paesi europei" è il titolo del convegno in programma questa mattina al Centro congressi dell'Unione industriale di Torino e organizzato da Fondazione Intercoltura onlus e Fondazione Telecom Italia. L'evento, che inizia alle 9 n via Vela 17 e termina alle 13, vede come protagonista il Rapporto 2013 dell'Osservatorio nazionale sull'internazionalizzazione delle scuole e la mobilità studentesca , curato da Ipsos, che fa il punto sul rapporto tra gli adolescenti italiani e l'estero. Ma nel corso della mattinata, trasmessa in diretta streaming su Repubblica.it, ci sarà anche spazio per la premiazione del concorso realizzato in collaborazione con Repubblica@Scuola. Il convegno sarà aperto dai saluti del presidente dell'Unione industriale di Torino, Licia Mattioli, e dal direttore dell'Ufficio scolastico regionale, Giuliana Pupazzoni. Sarà poi Nando Pagnoncelli, presidente di Ipsos, a raccontare i risultato dell'Osservatoro sull'internazionalizzazione. Seguirà poi l'intervento del segretario generale della Fondazione Telecom, Marcella Logli, che introdurrà i racconti dei ragazzi che grazie a Intercultura hanno frequentato un anno di scuola all'estero e la presentazione di "Zero Robotics", gara internazionale tra team studenteschi impegnati a costruire piccoli robot. Poi toccherà a Giuseppe Smorto, condirettore di Repubblica.it, assegnare i premi del concorso dell'Osservatorio e di Repubblica@Scuola. Chiude i lavori Roberto Ruffino, segretario generale della Fondazione Intercultura. Argomenti internazionalizzazione intercultura 
TORINO - La maledizione dei pareggi torna ad abbattersi sulla Juve che contro il Galatasaray centra l'11/a "X" nelle ultime 18 partite in Europa e vede complicarsi il proprio cammino verso la qualificazione agli ottavi di Champions. Uno stop inatteso e soprattutto amaro visto che i bianconeri erano riusciti a ribaltare un situazione che si era fatta subito complicata grazie ad un gol, a 3' dalla fine, del solito Quagliarella, uno che nelle notti europee sembra trovarsi a meraviglia. Invece è bastato un attimo di disattenzione per gettare tutto al vento e dover rinviare l'appuntamento con il primo successo nel girone. UNA JUVE ARRUFFONA - Diciamolo subito: il nuovo Galatasaray di Mancini non ha rubato nulla. Ha disputato una partita tatticamente perfetta, arginando sul nascere le iniziative dei bianconeri. Ma è vero anche che la Juve ha messo molto del suo. Ha giocato senza intensità nel primo tempo, in maniera confusa nel secondo e solo con la forza dei nervi è riuscita a passare dallo 0-1 all'2-1. Ha pensato di avercela fatta ed è stata immediatamente punita da Umut Bulut, gettato con intuito nella mischia nel finale dall'ex tecnico del Manchester City. MANCINI, IL 4-2-3-1 PER LA PRIMA - Recuperato Tevez, Conte ha riproposto lo schieramento tipo con Pirlo e Vucinic di nuovo titolari e Pogba preferito a Marchisio nel ruolo di intermedio. Mancini ha replicato proponendo a, sorpresa il il 4-2-3-1 con Drogba unica punta e i più difensivi Balta e Bruma a presidiare le fasce. Il risultato è stato che il Galatasaray ha chiuso tutti gli spazi, ha addormentato il gioco tenendo i ritmi bassi e ha fatto venire la sonnolenza anche alla Juve che, irriconoscibilmente, non ha mai messo in moto in maniera pericolosa né gli esterni né le punte. VUCINIC KO DOPO 25'  - E nell'unica volta in cui le è riuscita una verticalizzazione (25') è stata pure sfortunata: Vucinic, nel tentativo di andar via a Kaya, si è stirato al flessore e ha obbligato Conte a rimpiazzarlo Quagliarella. L'ex attaccante del Napoli, spinto in area da Zan, si è subito procurato un rigore che l'arbitro Kassai, però, non si è sentito di accordare. REGALO DI BONUCCI, DROGBA RINGRAZIA - Il Galatasaray ha tirato un sospiro di sollievo e al primo errore dei bianconeri è passato: Bonucci al 36' ha effettuato uno corto retropassaggio a pallonetto a Buffon sul quale si è avventato come un falco Drogba che ha anticipato il portiere azzurro e ha insaccato a porta vuota. Solo a questo punto la Juve ha ritrovato la cattiveria giusta ma non è riuscita, con Tevez e Quagliarella a trovare il varco giusto per rimettere le cose a posto prima della fine del tempo. S'INFORTUNA ANCHE LICHTSTEINER - Per i bianconeri ha iniziato a piovere sul bagnato: Conte ha perso anche Lichtsteiner per un problema muscolare e ha giocoforza inserito Isla. Il cileno si è dato da fare ma ha peccato spesso di precisione faticando a dare ariosità alle azioni d'attacco. E così alla Juve non è rimasta che la soluzione da fuori per impensierire Muslera. Ma Vidal per due volte e poi Pirlo non hanno centrato il bersaglio. LLORENTE CAMBIA LA PARTITA - Tutto è cambiato quando il tecnico bianconero ha tentato il tutto per tutto gettando nella mischia Llorente al posto di Bonucci. La Juve ha finalmente guadagnato peso e centimetri in attacco e ha finito per giovarne soprattutto Quagliarella, bravo a procurarsi un rigore solare, stavolta inevitabilmente concesso dall'arbitro, inducendo Amrabat ad un ingenuo fallo. Sul dischetto è andato Vidal che, ancora una volta, non ha fallito il bersaglio. QUAGLIARELLA ILLUDE, BULUT FA 2-2 - Sulle ali dell'entusiasmo la Juve ha insistito e, all'87', ha trovato il 2-1 con Quagliarella che di testa ha sfruttato nel migliore dei modi un cross dalla trequarti di Pirlo. La squadra si è attardata a festeggiare, si è fatta trovare impreparata su un lancio dalle retrovie prolungato in area di testa da Drogba e ha consentito a Umut Bulut di fare a Mancini il più bel regalo per la sua prima in giallorosso. E alla Juve, così, non resta che recitare il mea culpa. JUVENTUS-GALATASARAY 2-2 (0-1) Juventus (3-5-2): Buffon 6, Barzagli 5.5, Bonucci 4 (23′ st Llorente 6.5), Chiellini 6, Lichtsteiner 6 (1′ st Isla 5.5), Vidal 6, Pirlo 6, Pogba 5.5, Asamoah 6, Vucinic 6 (25′ pt Quagliarella 7), Tevez 6.5 (30 Storari 5 Ogbonna 8 Marchisio 13 Peluso). All.: Conte. Galatasaray (4-2-3-1): Muslera 6.5, Eboué 7, Chedjou 7, Semik Kaya 6 (25′ pt Gokhan Zan 6.5), Hakan Balta 6, Felipe Melo 6.5, Selcuk Inan 6.5, Riera 6.5 (15′ st Amrabat 5), Sneijder 5.5 (28′ st Umut Bulut 6.5), Bruma 6.5, Drogba 7.5 (86 Ceylan 17 Burak Yilmaz, 50 Baytar 55 Sanoglu). All.: Mancini. Arbitro : Kassai (Ungheria) 5.5. Reti : nel pt 36′ Drogba; nel st 33′ Vidal (rig.), 42′ Quagliarella, 43′ Bulut Recupero : 2′ e 4′ Angoli: 11 a 0 per la Juventus. Ammoniti : Muslera per comportamento non regolamentare, Gokhan Zan per proteste Note : spettatori 36.330, incasso 1 milione 744.18. Argomenti champions league juventus fc Leggi i commenti I commenti dei lettori 
TORINO - "Ora si fa dura". Antonio Conte è rammaricato per il secondo pari di fila della Juve in Champions. E spiega così la partita con il Galatasaray. "Il primo tempo, al di là degli errori, lo potevamo fare meglio: abbiamo esagerato con i lanci lunghi, mentre dovevamo cercare di più il fraseggio. Nonostante ciò siamo riusciti a ribaltarla, ma poi abbiamo preso gol su calcio d'inizio, siamo stati ingenui. Oggi bisognava giocare la palla, invece siamo andati avanti un po' per personalismi. Non c'è da demoralizzarsi però: se saremo bravi andremo avanti, altrimenti faremo i complimenti a chi è stato più bravo di noi. Contro il Real sarà una sfida affascinante, ma ora è più importante concentrarsi sul Milan". CAMBIARE MODULO? SOLO CON PEPE - Conte non se la sente di addossare la responsabilità ad Isla sul gol del 2-2: "Dei discorsi tecnici e tattici preferisco non parlarne in televisione, preferisco parlarne con loro". Incalzato su possibili alternative tattiche, viste le marcature su Bonucci e Pirlo, replica: "Per cambiare qualcosa e sorprendere gli avversari lo possiamo fare solo durante la partita. In rosa abbiamo solo Pepe che ci può far fare il 4-3-3. Io devo vedere sempre in base ai giocatori che abbiamo in rosa. Giocatori che saltano l'uomo nell'uno contro uno in organico non ne abbiamo. Cerco di mettere nelle condizioni migliori per rendere al massimo quelli che ho. Non posso mettere Lichtsteiner o Isla alti". SPERO DI RIAVERE VUCINIC E LICHTSTEINER DOPO LA SOSTA - L'allenatore bianconero conclude parlando degli infortuni di Vucinic e Lichtsteiner, che dovranno saltare il Milan: "Hanno avuto problemi muscolari. L'entità non si conosce, dovremo aspettare domani. Speriamo non siano cose gravi e si possano recuperare con la sosta". L'AMAREZZA DI QUAGLIARELLA - Fabio Quagliarella poteva essere ancora una volta l'uomo copertina, invece Umut Bulut gli ha rovinato la serata.  "Peccato perché comunque vincevamo 2-1 e credo che quelli dei gol siano stati i loro unici due tiri in porta. Tutta la partita l'abbiamo gestita noi. Meritavamo di vincere, c'è amarezza". L'attaccante stabiese non se la sente di dare la colpa a Bonucci per il gol regalato a Drogba. "Ci sta, si può sbagliare un retropassaggio così come io posso sbagliare un gol da zero metri. Gli episodi fanno parte del calcio". Il fatto di essere dovuto partire di nuovo dalla panchina non lo ha colto impreparato: "Devo farmi trovare sempre pronto. Il mister sa benissimo che se mi sceglie a partita in corso o dal primo minuto può contare sempre su di me. L'importante è esserci. Il rigore? Quando ho visto che arrivava Amrabat, ho spostato la palla, lui è arrivato molto veloce e non sono riuscito più a stare in piedi", ha concluso. BONUCCI CHIEDE SCUSA - Leonardo Bonucci chiede scusa: "E' stato un errore mio, un passaggio corto. L'ho presa male e in Europa quando sbagli un minimo ti puniscono. Ma un errore su 200 palloni giocati ci può stare, la determinazione non c'entra nulla. Per il resto anche oggi abbiamo rischiato veramente poco e quando ci siamo mossi male abbiamo preso gol. Questa è l'Europa. Adesso si è complicato il cammino, dobbiamo migliorare". Bonucci ha poi parlato delle contromisure da prendere quando gli avversari marcano il regista: "Nelle ultime partite è successo sempre, gli avversari giocano sull'errore. Quando hai giocatori come Drogba nell'uno contro uno è pericoloso. Io cerco sempre di smarcarmi, in quei casi dobbiamo sfruttare gli altri due". Argomenti champions league juventus fc antonio conte leonardo bonucci Leggi i commenti I commenti dei lettori 
TORINO  - "Su Quagliarella non c'era rigore, ma va bene così: è un risultato importante per noi". Roberto Mancini accoglie con un pizzico di polemica il primo buon risultato sulla panchina del Galatasaray. "Se non avessero fatto gol su rigore potevamo vincere. Ma visto che alla fine potevamo anche perdere accettiamo il verdetto del campo. Era fondamentale, dopotutto, non perdere per tenere il gruppo aperto". BENE NEL PRIMO TEMPO, CALATI NEL SECONDO - Mancini è contento anche perché dice di aver avuto appena "due giorni per stare con questo gruppo. Praticamente li ho passati cercando di imparare i nomi. Non conosco ancora bene le caratteristiche di tutti i giocatori quindi sto imparando ora dopo ora a conoscerli meglio. La partita? Avevamo deciso di aspettare un po' per non dare troppi spazio ai difensori, sapendo che loro giocavano molto lunghi. Nel primo tempo è andata abbastanza bene, ma nel secondo siamo calati fisicamente e la Juve ci ha tenuto bassi. Devo fare i complimenti a Drogba che ha fatto una grande partita". NON E' STATA LA JUVE MIGLIORE - L'ex tecnico del City riconosce, infine, di non aver visto una grande Juve: "Non credo sia la Juventus migliore degli ultimi tempi, ma dopo che vinci per due anni può essere una cosa normale. Le squadre avversarie sono più coperte, ti aspettano, si fa fatica a vincere con la stessa autorevolezza". Argomenti champions league roberto mancini Leggi i commenti I commenti dei lettori 
None Leggi i commenti I commenti dei lettori 
I politici che cambiano idea da un giorno all'altro "ci fanno vergognare all'estero. Ma non solo. Questi politici che in grado di 48 ore sono in grado di prendere quattro posizioni diverse, che idea ci danno di politica? Ora dicono bianco poi dicono nero, poi di nuovo bianco...ma questa è politica? Questa è gestione, nelle istituzioni del nostro paese, di interessi particolarii". E parte, scrosciante, l'applauso alle parole di Gustavo Zagrebelsky, presidente emerito della Corte Costituzionale, che stasera a Genova è intervenuto all'affollatissimo incontro "Di sana e robusta costituzione" insiene al sindaco Marco Doria e al leader Fiom Maurizio Landini, promosso dalla Comunità di San Benedetto (in ricordo di don Andrea Gallo e del fratello Dino, entrambi partigiani) e da Libertà e Giustizia in vista della manifestazione romana del 12 ottobre in difesa della Costituzione. "Siamo reduci da un arido ventennio di diseducazione, passato sulle menti come una carestia morale" ha detto a sua volta il sindaco di Genova Marco Doria, citando Piero Calamadrei per descrivere lo stato della società italiana. "La Costituzione deve essere attuata, serve un riscatto - ha detto Doria - è un disegno da compiere in modo permanente e nella nostra società deve esserci di nuovo una tensione continua per la sua realizzazione". Molto dure, a margine, le parole del segretario della Fiom Cgil Maurizio Landini dopo il voto di Berlusconi sulla fiducia al governo Letta. "Vedo il rischio che la democrazia italiana possa saltare perchè la gente non si sente rappresentata, non vede nelle istituzioni, nella classe politica, un soggetto capace di risolvere i problemi". "Rischiamo di essere tornati da dove eravamo partiti: il Parlamento continua a discutere di dinamiche interne al Palazzo più che dei problemi veri del Paese. Il lavoro è il problema centrale del paese - ha sottolineato Landini - lo dicono le indagini Istat, siamo di fronte a una disoccupazione preoccupante, a un intero sistema industriale che sta saltando e di questo il parlamento non discute". 
None Leggi i commenti I commenti dei lettori 
