None Leggi i commenti I commenti dei lettori 
Il corpo di N.K., un ragazzo di origine ghanese di 17 anni, è stato trovato questa sera dai carabinieri nella sua abitazione in via De Curtis, tra lo Zen e Pallavicino, a Palermo. Le cause del decesso saranno accertate dal medico legale e dal reparto scientifico dell'Arma. Sul corpo non vi sarebbero segni di violenza. I carabinieri stanno interrogando il padre del giovane. Gli investigatori non escludono che il ragazzo, che frequentava un liceo a Palermo, si sia suicidato. Su Facebook alcuni suoi amici hanno postato un messaggio: "non trovo le parole - afferma una coetanea - per dire quanto mi dispiace mi mancherai riposa in pace piccolo sarai un altro angelo sulla terra". Argomenti suicidio giallo palermo 
Il Senato accademico dell’Università di Padova ha deliberato di dotare gli studenti transgender e transessuali di un doppio libretto: oltre a quello con i dati anagrafici, l’universitario che ne abbia la necessità potrà avere un badge con un alias: gli consentirà il cambio del nome sia nel libretto che nei documenti universitari adeguandoli alla nuova identità psico-fisica. La votazione, su proposta del rettore e dopo una lunga battaglia degli studenti della Link, è passata ad ampia maggioranza, con il solo voto contrario del rappresentante degli universitari collegato a Comunione e Liberazione. «Questa iniziativa si rende necessaria per non creare ulteriori imbarazzi a chi sta vivendo un periodo delicato di transizione», ha spiegato al termine della seduta il rettore dell’Università di Padova, Giuseppe Zaccaria. Il percorso di “Rettificazione di attribuzione del sesso” può durare molto tempo e durante la fase di transizione non avere il riconoscimento legale della nuova identità è spesso motivo di grave disagio. «E’ un importante segno di civiltà, di rispetto della dignità umana e di valorizzazione delle rispettive differenze quello votato a Padova», ha affermato Chiara De Notaris del Sindacato degli studenti. All’Università di Torino il doppio libretto esiste da dieci anni, successivamente è stato introdotto al Politecnico di Torino e all’Università di Bologna. L’ateneo di Pisa è prossimo a una delibera che sta introducendo la novità (sulla spinta della studentessa Sophia, transessuale) e che prevede la ristampa dei diplomi di laurea per gli studenti che, usciti dall’università, hanno poi cambiato sesso. Della questione si sta discutendo negli atenei di Bari, Napoli, Roma e in Europa le università di Oxford e Madrid hanno affrontato con risultati simili la questione. Il doppio libretto è un tentativo di arginare l’abbandono universitario di troppi ragazzi che, dicono quelli della Link e dell’associazione Anteros, «vengono violati nella propria privacy e spesso sono soggetti a discriminazioni all’interno della comunità accademica». Leggi i commenti I commenti dei lettori 
Smalti, bronzi, oreficerie, maioliche, vetri, avori.  Più di 80 opere di arte decorativa dal Medioevo al Rinascimento, già della raccolta di Alexandre Basilewsky, saranno esposte dal 7 giugno a Palazzo Madama nella mostra  “Il Collezionista di Meraviglie. L’Ermitage di Basilewsky”. Per la prima volta gli  oggetti creati a Limoges o sul Reno, ad Amalfi o in  Roma antica, tornano in Europa, e proprio a Torino: e non è un caso, perché da qui provenivano alcuni pezzi pregiati  venduti  a Parigi al “roi des collectionneurs” da Emanuele Tapparelli d’Azeglio. Tra questi il  “Candeliere” in maiolica dipinta della  seconda metà del XVI, che  sarà esposto accanto a capolavori come l’ ”Acquamanile a forma di cacciatore  a cavallo”, opera renana di inizio  Duecento, o la “Cassetta reliquiario di Santa Valeria”, protomartire dell’Aquitania,  in smalto limosino,  del XII secolo. Ma non è questo l’unico evento previsto dall’accordo triennale firmato lo scorso anno tra  la  Città di Torino e l’Ermitage, come ha spiegato  ieri l’assessore alla  Cultura Maurizio Braccialarghe a Palazzo Civico, durante la presentazione  dell’evento: “Nel 2015 avremo un’altra grande mostra, con opere dei pittori francesi dal’600 all’800, prestate  dal museo russo. Che il prossimo anno compie 250 anni: per festeggiarlo, e ricambiare, invieremo a San Pietroburgo l’Orchestra e il Coro del Regio”. Ma non finisce qui: “Quando, a ottobre,  la  mostra Basilewsky sarà smontata, nei  tir che riporteranno  in Russia le   opere verrà inserito anche il nostro ‘Ritratto d’uomo’ di Antonello da Messina, che per  un periodo sarà esposto  nella  Sala d’Apollo del Palazzo d’Inverno – ha aggiunto la direttrice di Palazzo Madama Enrica Pagella, con Tamara Rappe curatrice della mostra.  – L’Ermitage invierà a sua volta a Torino  ‘La sacra famiglia con San Giuseppe imberbe di Raffaello’”. Pagella ha poi raccontato le vicende della prestigiosa raccolta  Basilewsky, acquistata in blocco dallo zar Alessandro III nel 1885, al prezzo di sei milioni di franchi, prevenendo così l’asta già programmata a Parigi presso la casa  Druot,  che ne avrebbe provocato al dispersione. Quella di Alexandre Basilewssky, nato in Ucraina nel 1829, vissuto poi tra Vienna e Firenze, per stabilirsi poi a Parigi, era infatti considerata già dalla fine degli anni ’70 una grande attrazione per gli amatori delle arti decorative. Basilwesky aveva iniziato ad acquistare armi, per spostare poi  i suoi interessi sulla nascita e  formazione dell’arte cristiana europea occidentale. Con il motto “Omnia pro Arte”, partecipò   ad aste  e vendite di preziose  collezioni, arricchendo la  propria raccolta al punto da esibirla nelle Esposizioni Universali lungo la Senna  del 1865,  e 1867 e 1878. Grazie a un imponente catalogo, fece conoscere al pubblico i suoi capolavori, tanto che la sua casa in rue Blanche divenne punto di riferimento per artisti e conoscitori. Quando la sorte mutò, fu costretto a mettere   all’asta la sua collezione:  fu allora che lo Zar decise di intervenire. Ma tra il 1932 e il 1933, il governo sovietico ne vendette alcuni pezzi, trasferiti dall’Ermiatge  al Victoria & Albert di Londra, al Metropolitan di New York o al Rijksmuseum di Amsterdam. Nella mostra torinese, realizzata in collaborazione con la Fondazione Ermitage  Italia e con il sostegno di  Intesa San Paolo,  si vedranno tra l’altro, oltre alle opere già citate, un “Olifante con medaglioni raffiguranti animali”, probabilmente realizzato in Sicilia nell’XI-XII secolo, accanto alla  “Statua –reliquario di Santo Stefano”, al “Flabellum”, o ventaglio liturgico, della fine del XII, e, tra i superbi pezzi di Limoges, la “Coppa con scene  dell’Antico Testamento” e la “Coppa con raffigurazione di re”, una delle cinque opere che risultano firmate da Nicola ad Urbino,  del 1521, in cui il maestro ricorre alle composizioni di Raffaello. Argomenti ermitage palazzo madama mostra 
MODENA - La festa è rinviata. Il Sassuolo fallisce  anche il 2° match-point e deve rinviare lo storico appuntamento con la serie A.  La capolista doveva vincere e, invece, contro il Padova dell’ex Pea è arrivato  un 1-1 che rimanda ogni discorso a sabato prossimo, a Lanciano. TERRANOVA ILLUDE TUTTI - Eppure sembrava la serata  giusta. Il Sassuolo ha sbloccato il risultato dopo appena 2’ grazie ad un  ingenuo fallo di mano di Jelenic su un cross di Longhi che ha consentito a  Terranova di siglare su rigore il 12° centro stagionale. CUTOLO GELA IL BRAGLIA - La squadra di Di Francesco  ha fallito il raddoppio con Longhi e Missiroli e, al 26’, è stata puntualmente  punita da Cutolo che ha concluso una bella azione personale con un perfetto  sinistro a giro sotto l’incrocio al 26’. TANTE OCCASIONI PER IL 2-1 FALLITE - La partita si  è vivacizzata e, al tentativo dei veneti di ribaltare il risultato con Raimondi  che per due volte ha impegnato Pigliaceli, il Sassuolo ha replicato andando  vicino al gol-vittoria con Laribi, Magnanelli, Chibsah e Bianco. La palla però  non ne ha voluto sapere di entrare. E ai quasi 4000 tifosi neroverdi accorsi al  Braglia non è rimasto altro che tornare a casa con un pizzico d’amaro in bocca. Argomenti padova calcio serie b sassuolo calcio Leggi i commenti I commenti dei lettori 
None Leggi i commenti I commenti dei lettori 

Le autorità statunitensi hanno sventato un attacco terroristico in Minnesota, arrestando un uomo dopo aver scoperto una casa mobile in cui erano nascosti bombe Molotov, tubi bomba e armi da fuoco. Lo fa sapere l'Fbi. Il sospetto è il 24enne Buford Rogers, fermato venerdì e incriminato per possesso di armi. Resta in custodia. "L'Fbi riteneva stesse pianificando un attacco terroristico e crediamo che ci sarebbe stato, ecco perché le forze dell'ordine hanno agito velocemente per eseguire il mandato e arrestarlo", ha dichiarato il portavoce dell'Fbi Kyle Loven. Oggi Rogers è comparso in tribunale e i giudici hanno stabilito che sia trattenuto in custodia, citando "serie preoccupazioni". Non è chiaro quale fosse l'obiettivo dell'attacco, ma i giudici hanno precisato che si tratta di una località a Montevideo, a ovest di Minneapolis. L'Fbi ha detto che è stata salvata la vita di molte persone. Non è noto neppure se il sospetto intendesse agire da solo o con altre persone. E la polizia di Chicago ha ucciso in strada un ragazzo di 16 anni che, secondo quanto hanno riferito le autorità, muovendosi in bicicletta aveva poco prima sparato sui passanti e poi anche sugli agenti che cercavano di fermarlo. Il ragazzo, di nome Tywon Jones, è stato intercettato da una pattuglia di polizia che ha sentito l'eco degli spari nel quartiere Lawndale, ieri pomeriggio. Gli agenti "erano dietro di lui su un'auto senza insegne, ma quando hanno azionato la sirena e hanno iniziato a fare segnali con le luci, il ragazzo si è voltato e ha sparato contro di loro, due volte. Alla terza volta, un agente ha aperto il fuoco contro di lui, e lo ha colpito", ha affermato un portavoce della polizia, Pat Camden, citato dal Chicago Tribune. Tywon Jones, aggiunge il giornale, è stato poi portato all'ospedale Mount Sinai, dove è stato dichiarato morto. "Il mio sole è svanito", ha scritto oggi nel suo profilo Facebook sua madre, Jutuan Brown. Sulla vicenda è stata avviata una indagine da parte della 'Independent Police Review Authority', come di routine in casi di questo tipo. Il ragazzo, ha detto un portavoce, "se ne andava in giro sparando alla gente. Questo non è il selvaggio West", riferiscono altre fonti, che notano pure come a Chicago, nel corso dello stesso fine settimana, altre nove persone sono rimaste ferite in sparatorie. Argomenti attentato minnesota fbi armi negli usa chicago montevideo stati uniti - usa 
