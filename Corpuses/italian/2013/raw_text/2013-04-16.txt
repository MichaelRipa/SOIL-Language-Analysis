Questa volta la difesa non si è fatta sorprendere. Né nei primi minuti, come era accaduto nelle ultime due partite, né durante l'arco della gara con una prova attenta di tutto il reparto e una prova superlativa del portiere Lamanna che in un paio di circostanze ha salvato il risultato riscattando la prova opaca di sabato scorsa al San Nicola quando il Bari con il Lanciano andò subito sotto di tre gol annallati da una memorabile remuntada. La squadra è scesa in campo concentrata e consapevole che un passo falso poteva compromettere la scalata alla quota salvezza. L'allenatore Torrente era doppiamente preoccupato perché la sbornia da remuntada poteva condizionare la squadra ma soprattutto per gli strascichi di una nuova grana societaria con l'annuncio del ritardo del pagamento degli stipendi che potrebbe portare a un nuovo handicap di due punti questa volta da scontare a inizio del prossimo campionato (sette quelli sottratti dalla classifica attuale del Bari in questo campionato). La partita non ha fatto vivere grandi emozioni. Un punto che muove leggermente la classifica ma che di fatto serve poco a entrambe le compagini perché gli emiliani vedono allontanarsi l'ultimo posto valido per i playoff, mentre i pugliesi continuano a essere coinvolti nella lotta per non retrocedere. Buon avvio dei padroni di casa che fanno collezione di calci d'angolo. Gli ospiti si difendono come possono e al 20' ringraziano Lamanna, provvidenziale sullo spunto del solido Ardemagni. Il Bari cresce con il passare dei minuti, e al 40' Fedato si ritrova sui piedi una buona opportunità, con la palla che sfiora soltanto il palo. Nella ripresa le due squadre calano progressivamente il ritmo e sembrano accontentarsi del pari, anche se nel finale le due squadre si svegliano: al 37' viene annullato ai pugliesi un gol di testa a Tallo per aver spinto al momento dello stacco Gulan. Dos Santos poi al 40' si immola su Ardemagni, pronto a battere Lamanna, ma l'ultima emozione è ancora di marca barese: al 49' Tallo con un destro al volo sfiora la rete. Sarebbe stata comunque una punizione troppo eccessiva per il Modena di Novellino. La prima trasferta in terra emiliana è stata archiviata con soddisfazione da Torrente che però è consapevole che i giochi sono ancora tutti da fare. Il Bari è salito a 44 punti in classifica e la lotta per non retrocedere è ancora aperta. Sabato c'è la capolista Sassuolo, sempre a Modena. 
Da ieri Armeria e Biblioteca  Reale sono di nuovo collegati. Si è riaperto  dopo oltre cinquant’anni – era  chiuso dal 1961 – il tratto dello Scalone alfieriano voluto da Carlo Alberto per  mettere in comunicazione i due siti.  Lungo il tragitto, è stata di nuovo  collocata la raccolta di lapidi antiche appartenuta al sovrano,  ricordato  nell’occasione con un busto già al Castello di Racconigi. Si tratta di un nuovo  tassello in vista dell’inaugurazione del Polo Reale, prevista alla fine del  2014. Ieri mattina la  presentazione in Biblioteca delle nuove iniziative  previste, tra queste il raddoppio degli spazi espositivi destinati ad accogliere  l’Autoritratto di Leonardo e gli altri disegni del vinciano e degli  allievi e  la creazione di una nuova via d’uscita per il pubblico, forse utilizzando spazi  sotterranei di cui non si conosceva l’esistenza. Al tavolo, con il direttore  regionale dei beni culturali Mario Turetta e della Biblioteca Giovanni Saccani,  e con il progettista Stefano Trucco, il presidente della Consulta per la  valorizzazione dei beni artistici e culturali Lodovico Passerin d’Entreves, ieri  all’ultimo giorno del  suo incarico (rimarrà presidente onorario, a breve la  nomina del successore). Passerin d’Entreves ha spiegato che “per proseguire nel  progetto del raddoppio del caveau Leonardo realizzato nel ‘98,  servono 900mila  euro”. Dovrebbero essere  divisi in parti uguali tra Consulta,  Fondazione Crt e  Compagnia di San Paolo. 
Quando l'hanno ritrovata morta era sotto un albero, ricoperta da sterpi ed erbacce e con addosso solo la biancheria intima. Maria Lucia Garra, insegnante catanese di 58 anni, era stata trasportata ieri nelle campagne di Nicolosi dal figlio, Giorgio Coco, di 25 anni affetto da problemi psichiatrici, dopo averla uccisa. Un matricidio i cui contorni si sono chiariti solo la scorsa notte intorno all'una, quando il fratello della donna si è presentato nella caserma dei carabinieri dicendo: "Mio nipote ha soffocato sua madre e mi ha chiesto di aiutarlo a seppellirne il corpo". L'omicidio, avvenuto sabato sera, è stato determinato dal rifiuto della signora di dare altro denaro al figlio per le sigarette. Questo ha fatto scattare la furia omicida del giovane che ha strangolato la madre. La donna separata dal marito, da anni viveva sola con questo figlio ed i vicini pur descrivendola come una famiglia molto per bene, riferiscono anche di continui aspri litigi fra i due. L'assassino ha convissuto per due giorni con il cadavere della madre in casa, una villetta sita in via Cremona 6 a San Giovanni La Punta, prima di decidere di disfarsi del corpo. Ieri pomeriggio, quindi, avvolgendolo in un tappeto lo ha trasportato alle pendici dell'Etna. Il giovane aveva tentato di seppellire la madre utilizzando una vanga nella pineta ma rendendosi conto di non poterlo fare da solo ha pensato bene di telefonare di notte allo zio per farsi aiutare. L'uomo sconvolto si è precipitato nella caserma dei carabinieri di Gravina per denunciare l'accaduto. I militari hanno raggiunto Giorgio che in evidente stato confusionale dopo un lungo interrogatorio ha confessato raccontando tutto e ha guidato gli investigatori fino al luogo dove si trovava il cadavere. Perquisendo l'autovettura dell'omicida, nel bagagliaio sono stati ritrovati: una pala, una zappa, il pigiama, il cellulare, gli occhiali della donna e il tappeto rosso con tracce di terra e foglie, elementi che confermano il quadro criminale. Alla fine della prima fase investigativa, la Procura di Catania ha emesso un provvedimento di fermo per omicidio volontario. 

Si comincia venerdì 19 aprile alle ore 18 con la presentazione del libro "Il Valore del Suolo" che mette a confronto dati e consumi di suolo in Emilia-Romagna. Lo presenterà Lorenzo Frattini, presidente regionale di Legambiente in una discussione con Paolo Giandebiaggi, architetto e docente del Dipartimento di Ingegneria del territorio dell'Università di Parma, e con Luigi Spinazzi, presidente del Consorzio di Bonifica Parmense. A seguire il Gruppo di acquisto solidale di Legambiente organizza un aperitivo a base di parmigiano-reggiano stagionato di 30 mesi, da produzione biologica. L'appuntamento principale sarà il sabato 20 aprile, con l'assemblea regionale dei circoli Legambiente, presso il salone della scuola Don Milani, sempre con accesso dal parco Bizzozero. Alla mattina l'incontro è aperto al pubblico e vedrà, dalle 9.30, l'associazione ambientalista dialogare con Federico Pizzarotti (Sindaco di Parma), Alberto Bellini (Assessore  Ambiente Comune di Forli'), Fausto Giovanelli (Presidente Parco nazionale Tosco Emiliano), Francesca Bigliardi (Coordinatrice Distretto Economia Solidale Parma), Gabriele Buia (Presidente ANCE EmiliaRomagna,) Mauro Bulgarelli (CEO Marano Solar), Vincenza Rando,  (responsabile naz. le Ufficio legale di Libera), Giuseppe Bortone (Direttore Generale settore ambiente e difesa della costa Regione Emilia Romagna). Al pomeriggio la sessione dell'assemblea dei circoli sarà riservata agli aderenti di Legambiente mentre nel parco Bizzozero andrà in scena la grande festa dei "Bambini si fanno strada", a conclusione del circuito dei laboratori compiti, di cui fa parte anche il Leda-Legambiente. Quindi tanti giochi e laboratori creativi per bambini, dalle 15 alle 18.30, ma non solo, con uno spazio dedicato all'iniziativa "Orti in festa". Nell'apposito laboratorio organizzato con il supporto di Garden Carretta, si insegnerà a bambini e adulti a costruire un "orto da balcone" con l'utilizzo materiali poveri. A caratterizzare ulteriormente la giornata ci sarà la presenza di un mercatino dei produttori biologici a filiera corta. Altre informazioni e locandine degli eventi sono scaricabili dal sito www.legambienteparma.it. Argomenti legambiente 
ROMA -  Il Sassuolo è sempre più vicino alla serie A. Espugna (0-2) Reggio Calabria e porta a 8 punti il vantaggio sul Verona, terzo, bloccato sullo 0-0 al Bentegodi nel derby veneto con il Cittadella. Un risultato che consente al Livorno, ancor prima di giocare il posticipo con il Novara, di avere la certezza di conservare il 2° posto solitario. In chiave play-off, risale il Brescia che piega 3-1 il Grosseto, da stasera matematicamente retrocesso in Prima Divisione, e approfitta del contemporaneo, clamoroso, scivolone del Varese a Vercelli (2-1) per scavalcarlo nella corsa al 6° posto. Benissimo l'Empoli che travolge (5-0) la Juve Stabia e riduce ulteriormente (6 punti) il distacco dal Verona. In coda si rianima il Vicenza che vince (1-0) il fondamentale scontro diretto con l'Ascoli e si porta a -5 dal quartultimo posto. Respira lo Spezia che piega (1-0) il Cesena, non va oltre l'1-1 interno il Lanciano con la Ternana. Prezioso punto del Bari (0-0) a Modena mentre il Padova allontana i fantasmi superando per 2-1 il Crotone. REGGINA-SASSUOLO 0-2 Il Sassuolo passa di forza a Regio Calabria e ritrova il sorriso dopo 5 giornate di digiuno. Il protagonista della serata è Boakye che dopo aver fatto tremare per tre volte Baiocco trova finalmente al 29' il guizzo per sbloccare il risultato con un destro di controbalzo sul primo palo su lancio di Troianiello. La Reggina produce il massimo sforzo per pareggiare in avvio di ripresa ma Comi, Di Bari e Armellino falliscono il bersaglio. La capolista ringrazia e, al 64', mette al sicuro il risultato raddoppiando con un bel tocco al volo dell'ex Missiroli su un cross dalla destra di Troianiello. VERONA-CITTADELLA 0-0 Un Verona sottotono non va oltre lo 0-0 con il Cittadella e rischia di allontanarsi dal 2° posto. Gli scaligeri illudono i propri tifosi sfiorando il vantaggio con Cacciatore poi calano e rischiano grosso sulle iniziative dei rivali che in almeno quattro circostanze spaventano Rafael con Schiavon (2), Ciancio e Di Carmine. Solo nel finale il Verona ritrova forza ed orgoglio mancando per tre bolte il gol-vittoria con Ferrari (2) e Jorginho che colpisce la parte superiore della traversa con un tiro da fuori area. BRESCIA-GROSSETO 3-1 Il Brescia manda ufficialmente in Prima Divisione il Grosseto e rimette un piede in zona play-off. Gara a senso unico fin dalle prime battute. Dopo aver sfiorato il gol con Scaglia e Caldirola, i lombardi sbloccano il risultato (45') con un destro ravvicinato di Caracciolo che chiude un bel triangolo in area con Corvia. Il Brescia insiste e, in avvio di ripresa, chiude i conti in 3': al 51' raddoppia Scaglia con un gran sinistro da 25 mt che s'infila sotto l'incrocio. Quindi, al 54', Caracciolo trova il modo di siglare la doppietta con una bella azione personale conclusa con un sinistro a fil di palo. Il Grosseto non ci sta e al 66' approfitta di un generoso rigore accordato dall'arbitro Manganello per una presunta spinta di Antonio Caracciolo ai danni di Piovaccari per siglare il gol della bandiera con Delvecchio. La squadra di Moriero crede nel miracolo ma le ultime velleità le vengono spente pochi minuti dopo dal guardalinee che segnala un dubbio fuorigioco sulla rete del 3-2 di Piovaccari. EMPOLI-JUVE STABIA 5-0 L'Empoli travolge la Juve Stabia e consolida il 5° posto. I campani mancano una buona occasione con Verdi e vengono subito puniti dagli azzurri che alla prima vera occasione, al 27', sbloccano il risultato con un sinistro in diagonale di Saponara smarcato in area da Maccarone. Verdi non trova ancora la porta per il possibile 1-1 e allora la squadra di Sarri ne approfitta per raddoppiare (36') con Tavano che, liberato in area sulla destra da Maccarone, infila sul primo palo un incerto Seculin. La gara si fa avvincente e dopo un altro paio di occasioni per parte (con Zito e Caserta le vespe, Moro e Saponara i toscani) arriva la rete che chiude definitivamente i conti: la sigla, al 58' ancora Saponara con un preciso destro in diagonale su lancio di Maccarone. La Juve Stabia alza bandiera bianca e, in contropiede, subisce altri due gol. Il 4-0 è opera, al 69', di Tavano a porta vuota sul quarto assist della serata di Maccarone. Quindi, al 73', lo stesso Maccarone a togliersi la meritata soddisfazione di aggiungere il proprio nome al tabellino dei marcatori battendo per la quinta volta Seculin con un destro sottomisura su un lancio di Croce. PRO VERCELLI-VARESE 2-1 Il Varese cade clamorosamente a Vercelli e scivola fuori dalla zona play-off. I lombardi mancano il vantaggio con Troest e al 7' vengono puniti da Ranellucci che schiaccia di testa in rete sugli sviluppi di un angolo dalla sinistra di Scaglia. Sulle ali dell'entusiasmo la Pro Vercelli insiste e sfiora anche il raddoppio con Germano. Poi, però, deve fare i conti con la reazione degli uomini di Castori che, dopo aver impensierito Valentini con Zecchin e Felipe pareggiano (43') con un bel colpo di testa ad incrociare di Pea su una punizione dalla sinistra di Zecchin. Passano 2' e i bianchi tornano avanti con Borghese che irrompe in spaccata su una punizione dalla trequarti destra di Scaglia e insacca al volo da pochi passi. Nella ripresa il protagonista negativo per il Varese è Ebagua che prima, in posizione di fuorigioco, costringe la terna arbitrare ad annullare la rete del 2-2 deviando ingenuamente a porta vuota un destro in diagonale di Zecchin destinato a entrare in rete, e poi manca da buona posizione la migliore delle occasioni costruite nella ripresa dai biancorossi. VICENZA-ASCOLI 1-0 Il Vicenza vince il fondamentale scontro diretto con l'Ascoli e mantiene accesa la flebile fiammella di speranza nella salvezza. Pronti via e i veneti sbloccano subito (1') il risultato con una bella azione personale di Giacomelli che va via sulla sinistra a Prestia e batte Maurantonio con un preciso destro sul primo palo. La gara diventa avvincente e ricca di emozioni anche se il risultato non cambierà più. Il Vicenza fallisce a più riprese il raddoppio con Malonga (3), Giacomelli, Bojinov (2) e Bellazzini, l'Ascoli manca il pari con Loviso e Pasqualini, che colpiscono due traverse, e poi con Fossati e Feczesin (2). SPEZIA-CESENA 1-0 Lo Spezia vince lo scontro diretto salvezza con il Cesena e si allontana dalla zona play-out. Dopo un primo tempo da sbadigli ecco il lampo che decide la partita: è di Okaka che, al 50', segna il gol-vittoria con una insistita azione personale conclusa con un preciso destro in diagonale dal limite. Il Cesena si riversa tutto in avanti, sciupando proprio in pieno recupero con Succi la migliore occasione per pareggiare. LANCIANO-TERNANA 1-1 Il Lanciano non va oltre l'1-1 con la Ternana e resta invischiata nella lotta per non retrocedere. I frentani partono con il piglio giusto e, dopo aver sfiorato il vantaggio con Piccolo, sbloccano il risultato (38') con un gran sinistro sotto l'incrocio di Turchi, smarcato in area da Di cecco. La Ternana non ci sta e prima della fine del tempo (45') pareggia con una pregevole azione personale di Ceravolo conclusa con un preciso sinistro rasoterra in diagonale. Nella ripresa gli umbri bloccano sul nascere le iniziative degli rossoneri riuscendo a potare a casa un pari prezioso in chiave salvezza. MODENA-BARI 0-0 Il Bari strappa un punto pesante a Modena e sale a +3 dal quintultimo posto. Gara equilibrata al Braglia. Le migliori occasioni capitano nel primo tempo ad Ardemagni (2) da un lato e a Caputo e a Fedato dall'altro. Nella ripresa sono Nardini e Tallo a mancare l'opportunità di regalare alle proprie squadre i tre punti. PADOVA-CROTONE 2-1 Dopo 7 giornate di astinenza, il Padova ritrova la vittoria e allontana i fantasmi della retrocessione. La gara si sblocca al 14': Concetti atterra in area Bonazzoli lanciato solo verso la porta e induce l'arbitro Fabbri a decretare il rigore che Iori trasforma con freddezza. Il Crotone fallisce clamorosamente il pari con Pettinari, smarcato solo davanti alla porta, e il Padova lo punisce raddoppiando al 53' con un tap-in dell'ex Cutolo, lesto a riprendere una corta respinta di Concetti su un tiro di Zé Eduardo. Il Crotone si riversa in avanti e, dopo un'occasione mancata da Eramo riduce le distanze (88') con un preciso sinistro in diagonale di Ciano smarcato al limite da Paonessa. Troppo tardi, però, per raddrizzare il risultato. Argomenti serie b hellas verona grosseto calcio sassuolo calcio Leggi i commenti I commenti dei lettori 
