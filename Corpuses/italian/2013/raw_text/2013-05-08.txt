BERGAMO  - Antonio Conte non si è presentato ai microfoni di Sky dopo la vittoria della Juventus a Bergamo (1-0) contro l'Atalanta. A parlare è stato Angelo Alessio. "Ieri aveva lasciato spazio a me e Carrera e anche stasera ha pensato che era opportuno farlo", ha spiegato Alessio a Sky Sport. "Non c'entrano nulla gli episodi dei tifosi, era già programmato", ha aggiunto l'allenatore in seconda. "VOGLIAMO BATTERE IL RECORD" - Nonostante lo scudetto, la Juventus ha vinto anche a Bergamo: "Noi cercheremo in tutti i modi di battere il record di Capello - ha aggiunto Alessio -. Stasera avevamo solo Pirlo e Chiellini tra i titolari in campo ed è merito di questi ragazzi che si fanno sempre trovare pronti". Alessio ha sottolineato proprio l'importanza di tutti i giocatori: "E' un gruppo formidabile che dal primo giorno di ritiro dello scorso anno si è messo a disposizione. C'è una cultura del lavoro che paga sempre. Venire qui e vincere contro l'Atalanta che lottava per non retrocedere non era facile". "SETTIMANA PROSSIMA L'INCONTRO CONTE-CLUB" - Incalzato su Conte e sul futuro del tecnico, Alessio ha poi concluso: "L'appuntamento con la società è fissato per la settimana prossima. Non c'è alcun motivo per non venire a parlare". Quindi ha dribblato la polemica per la mancata presenza del tecnico davanti alle telecamere: "In questi due anni abbiamo fatto cose straordinarie e per continuare a crescere dovremo continuare a lavorare. Abbiamo capito la nostra dimensione in Europa e dobbiamo in tutti i modi cercare di progredire". Argomenti serie a juventus fc angelo alessio Leggi i commenti I commenti dei lettori 
TORINO - Cronaca di una partita che non c'è stata: con lo 0-0 di stasera, Torino e Genoa conquistano un prezioso punto salvezza, ma perdono la faccia. Raramente si è vista una partita così non giocata, così squallidamente interpretata alla faccia del pubblico pagante. E infatti, l'orgoglio sportivo che non hanno avuto i giocatori, lo ha avuto il pubblico, spazientito: nella ripresa sono partiti cori con epiteti di tutti i generi, dal "Vergognatevi", al classico "Buffoni", per sfociare in un ironico olè di sfottò. Nel primo tempo, quando la gente aveva cominciato a intuire, era invece partito il messaggio polemico; la giocate o no? Infatti c'è un limite a tutto: il Genoa non ha mai tirato in porta, il Toro ci ha almeno provato con una girata di Bianchi di testa nel primo tempo e con una punizione insidiosa di Birsa, uno che non voleva starci a fare figuracce, nel finale. Unico alibi, il gol iniziale dell'Udinese a Palermo, ma quando poi i rosanero hanno pareggiato, non è che sia cambiato granché. Il secondo gol friulano è stato come una liberazione, come l'implicita autorizzazione per i ragazzi di Ventura di non giocarsi la partita. Un minuscolo pezzetto di ragione in più poteva averla il Genoa, che giocava fuori casa, ha gli scontri diretti negativi con il Palemo e un calendario più difficile di quello del Toro. Gli unici vincitori (soltanto morali) della partita sono stati i tifosi di entrambe le squadre: giustamente indignati quelli del Torino, che avrebbero voluto una salvezza (peraltro non ancora raggiunta a quota 37) e quelli del Genoa che, pure in sofferenza, si sono uniti alla disapprovazione, tanto è vero che i giocatori liguri si sono ben guardati dall'andare a salutarli a fine gara, come fanno sempre. Adesso per il Toro restano Chievo fuori e Catania in casa, quindi, salvo clamorosi colpi di scena, i granata resteranno in serie A. Per puro dato statistico, le due squadre si erano schierate con un 3-5-2 speculare, insolito per Ventura, che aveva lasciato solo Bianchi e Cerci in avanti, ma si è capito subito che lo schema tattico non sarebbe stato efficace. E soprattutto, si è capito subito o molto presto che la partita non sarebbe stata giocata. Se si fosse disputata in Inghilterra, non si sarebbe certo assistito a uno spettacolo deprimente come quello di stasera. TORINO - GENOA 0-0 TORINO (5-3-2): Gillet sv; Darmian, Glik, Ogbonna, Rodriguez, D'Ambrosio (10'st Birsa); Brighi, Vives, Basha; Bianchi (21'st Meggiorini), Cerci (13'st Barreto). In panchina: Coppola, Di Cesare, Caceres, Masiello, Bakic, Menga, Santana, Meggiorini, Jonathas. Allenatore: Ventura GENOA (5-3-2): Frey sv; Cassani (1'st Granqvist), Portanova, Manfredini, Moretti, Antonelli; Kucka (25'st Tozser sv), Matuzalem, Rigoni; Bertolacci; Borriello (28'st Floro Flores). In panchina: Tzorvas, Donnarumma, Bovo, Pisano, Vargas, Nadarevic, Jankovic, Jorquera, Floro Flores, Immobile. Allenatore: Ballardini ARBITRO : Rocchi di Firenze NOTE : serata fresca, terreno in discrete condizioni. Espulsi: Ammoniti: Manfredini, Granqvist. Angoli: 5-1 per il Torino. Recupero: 0'; 5' Argomenti torino fc genoa serie a Leggi i commenti I commenti dei lettori 
ROMA - Otto vittorie esterne in dieci partite, nessun successo in casa e bilancio completato da due pareggi. La serie A 2012/13 fa record alla terzultima giornata. Il precedente primato di vittorie esterne in una singola giornata era avvenuto in 9 occasioni, ciascuna con 6 successi esterni a giornata: in ordine cronologico: - 14 giornata del torneo 1946/47 (20 squadre), - 1 giornata del torneo 1960/61 (18 squadre), - 7 e 19 giornata del torneo 1961/62 (18 squadre), - 33 giornata del torneo 1991/92 (18 squadre), - 13 giornata del torneo 2004/05 (20 squadre), - 30 giornata del torneo 2005/06 (20 squadre), - 18 giornata del campionato 2007/08 (20 squadre) e - 9 giornata del campionato 2010/11 (20 squadre). Leggi i commenti I commenti dei lettori 
TORINO  -  Nel Paese di Machiavelli, che teorizzò la "ragion di stato", non c'è da scandalizzarsi se Torino e Genoa decidano di prendersi il risultato che è più funzionale alle loro esigenze di classifica. E la sconfitta del Palermo in casa con l'Udinese ha poi avvicinato ancora di più le due squadre all'obiettivo. La formazione del Genoa è fischiata da tutto lo stadio, il gemellaggio tra le tifoserie non esiste più (anche se uno striscione recita: "Genoa e Toro l'amicizia al di là degli episodi"). Ma tutto l'Olimpico accoglie con un unico boato il minuto di raccoglimento in ricordo di Giulio Andreottti, che in maniera scellerata viene unito a quello per le vittime della sciagura del porto di Genova. Il popolo granata chiedeva vendetta per la retrocessione a cui il Genoa l'aveva condannato nel 2008 e Ventura aveva annunciato un Toro d'assalto. Tutto, però, è rimasto nelle buone intenzioni. Ufficialmente la rinuncia al 424, che è il marchio di fabbrica del suo calcio, il tecnico granata l'ha spiegata con l'infortunio di Santana nella rifiniura del mattino. Ballardini, in questo senso, era stato più onesto, non avendo mai nascosto la sua intenzione di andare a giocare a Torino con una squadra imbottita di difensori. Anzi, il fatto che non ci fosse più Santana l'ha spinto a tenere fuori Granqvist, preferendogli come terzino destro Cassani, che è meno marcatore ma è più portato a fluidificare. LE FOTO Al pareggio, che pure fa classifica, si ribella la Maratona, soprattutto dopo che il display dello stadio porta la notizia che il Palermo ha pareggiato con l'Udinese. La curva granata prova a dare la carica alla squadra di Ventura cantando in coro: "Bisogna vincere per restare in A". Poi, dopo il tradizionale invito a tirare fuori gli attributi, un significativo "La giocate o no? La giocate si o no?". Dopo un primo tempo senza un'emozione ma anche senza nemmeno un minimo sussulto, è assordante la salva di fischi che accoglie l'uscita dal campo delle squadre. Cantano, invece, i mille che hanno riempito il settore ospiti. La partita di Cassani dura un tempo soltanto. Ballardini infatti all'inizio della ripresa blinda ulteriormente il Genoa, inserendo Granqvist, proprio com'era nelle sue intenzioni originarie. La tattica della squadra rossoblù è così ancora più passiva: otto restano fissi nella propria metà campo con Borriello isolatissimo in avanti e Bertolacci che galleggia tra la linea maginot rossobblù e l'unico, sperduto attaccante. Ventura inserisce in rapida successione Birsa, Barreto e Meggiorini, tre attaccanti. Ma il gioco del Torino non decolla, anche se Birsa avrebbe voglia di prendersi qualche vendetta personale. Gli altri cambi di Ballardini sono Tozser per Kucka e Floro Flores per Borriello. La grande "melina" rossoblù innervosisce lo stadio che fischia e schiuma rabbia. Ma nemmeno il "vergognatevi" scandito dal popolo granata scuote il Torino e finisce così zero a zero. Machiavelli avrebbe approvato. Argomenti genoa 
Non c'è niente da fare: la Sampdoria non sa più vincere. Il digiuno continua anche con il Catania: nove partite, soli quattro punti. Ma almeno il pareggio questa volta significa salvezza aritmetica, oltre a portare con sé giustificabili rimpianti: il Catania ha fatto un solo tiro in porta e il gol era in fuorigioco, la Sampdoria meritava di più. Non si può chiamare rivoluzione totale, ma per la sfida più importante della stagione Delio Rossi presenta alcuna novità importanti nello schieramento di partenza. Una è largamente annunciata (la sostituzione del discusso e bocciato Romero con Da Costa); l'altra è senz'altro più inattesa, con il ripescaggio di Maxi Lopez, provato ieri mattina nella rifinitura a Bogliasco al posto dello spento Icardi e preferito a Sansone, che secondo il tecnico avrebbe dato più vivacità, ma tolto potenza e profondità alla squadra. Per il resto Delio Rossi insiste con quelli che hanno giocato ad Udine, a parte gli ovvi ritorni dei veterani Gastaldello e Palombo al posto di Mustafi e Rossini. L'impressione, almeno nel primo tempo, giocato nel massimo silenzio, con l'intero stadio, a cominciare dalla gradinata Sud, che non tifa, in segno di lutto per la tragedia che ha colpito il porto di Genova e di rispetto nei confronti delle vittime, è che Delio Rossi questa volta abbia visto giusto. LE FOTO Sia nei cambi, Da Costa molto applaudito dai sostenitori blucerchiati si disimpegna bene in uscite e rinvii di piede (talloni d'Achille del giubilato Romero); Maxi Lopez tiene botta, fa salire la squadra, guadagna falli e si rende pure pericoloso in un'occasione (serpentina fra tre avversari, diagonale potente e bella respinta di Frison al 34'), che nelle conferme, con Castellini che se la cava a sinistra e con Renan che regala forza fisica al centrocampo e l'assist a De Silvestri per la rete dell'uno a zero, una deviazione di testa su un cross da sinistra al 36' del primo tempo che s'infila nell'angolo basso della porta difesa dall'incolpevole Frison. In un'atmosfera surreale, segnata profondamente dalla tristezza (gli Ultras volevano che la sfida non si giocasse e lo hanno dimostrato con vari striscioni esposti e cominciando a tifare solo nella ripresa), la Sampdoria ha cercato di mantenersi calma e ordinata, nonostante il peso enorme della posta in palio. Per vasti tratti del primo tempo c'è riuscita, pur non producendo molte palle gol, ma  limitandosi ad uno sterile possesso di palla. Gestendo maggiormente il gioco ha potuto però non correre pericoli, oltre a provare, con le ficcanti ripartenze di Eder e con i tentativi, ancorché spesso vani, di Maxi Lopez, di farsi spazio, a pungere e a squilibrare l'incontro. Il problema della Sampdoria di quest'anno, almeno da due mesi a questa parte, è che prende gol al primo affondo degli avversari. Mentre i blucerchiati nei primi venti minuti della ripresa offrono pericolosa propensione all'accademia, interrotta solo da un tiro da fuori di Renan respinto corto da Frison e due conclusioni dal limite di Maxi Lopez neutralizzate dal portiere, il Catania, che dopo l'intervallo è tutt'altra squadra, pareggia al 23' con Spolli. Porta recriminazione il fatto che la rete sia irregolare, con Bergessio che sulla punizione di Lodi è in fuorigioco, fa sponda a Spolli, partito pure lui oltre i difensori doriani. Un doppio offside (ancorché millimetrico) ignorato dal guardalinee e di conseguenza dal direttore di gara Celi che crea un po' di rabbia nell'ambiente blucerchiato. E' altrettanto vero però che la retroguardia blucerchiata si dimostra ancora una volta incredibilmente fragile, con Da Costa che esce malissimo (il portiere sta diventando davvero un grosso problema) e la difesa schierata in linea piuttosto immobile o perlomeno poco reattiva. In più la Sampdoria di adesso non ha nemmeno la giusta fortuna. Perché, subito il pareggio, questa volta c'è la giusta reazione, non manca l'orgoglio, ma i tentativi di tornare alla vittoria nell'assalto finale si rivelano tutti vani. Un po' per imprecisione, d'accordo, tanto per sfortuna, con il palo (portiere battuto) colpito da Sansone al 32', con la conclusione di De Silvestri deviata in maniera fortuita dal muro difensivo al 39' e con un sospetto rigore non concesso a Maxi Lopez (intervento di Spolli) al 37'. Per fortuna da Palermo arrivano notizie confortanti, basta il pareggio per la salvezza aritmetica. L'incubo è finito: l'anno prossimo sarà ancora serie A. Argomenti sampdoria 
TRIESTE - Seconda vittoria consecutiva e seconda "ex" castigata da mister Donadoni che dopo l'Atalanta batte anche il Cagliari: "Sono contento quando i ragazzi riescono ad esprimere il loro valore anche se abbiamo sciupato, soprattutto nel primo tempo quando avevamo in pugno la gara e in alcuni frangenti abbiamo commesso errori anche un po' sciocchi che ci hanno fatto concedere qualcosa di troppo agli avversari. Poi però siamo stati bravi e determinati fino in fondo nel voler conquistare questa vittoria che ci mette in una posizione di classifica più idonea". L'obiettivo dichiarato in queste ultime due partite è consolidare il decimo posto in classifica: "Ci sono ora sei punti in palio che se dovessimo cogliere porterebbero il girone di ritorno più vicino a quanto colto all'andata  -  ha aggiunto Donadoni -. Quindi dobbiamo solo continuare così con la mentalità e la voglia delle ultime tre gare anche se sappiamo che già domenica arriva un derby e un avversario come il Bologna che arriva da due sconfitte e dunque sarà molto difficile da affrontare". "Il ruolino di marcia del girone di ritorno è stato diverso che nell'andata - ha continuato l'ex ct della Nazionale -. E' palese se guardiamo i risultati, ma in termini di prestazioni non è cosi, ci sono state solo gare in cui non siamo stati all'altezza per convinzione e determinazione. La squadra si è posta un obiettivo e noi vogliamo centrarlo con l'organizzazione e il lavoro quotidiano". Oltre alla vittoria, l'altra nota lieta della serata è data dal ritorno di Galloppa dopo un lungo infortunio:" Sono molto felice per Daniele che si sta riprendendo bene dal suo infortunio e che ha fatto una buona gara cosi come mi piace sottolineare chi è entrato a partita in corso e si è fatto trovare pronto avendo un impatto positivo sul match, da Marchionni ad Ampuero fino a Palladino", ha concluso Donadoni. Argomenti parma calcio serie a roberto donadoni Leggi i commenti I commenti dei lettori 
MILANO - "Commentare una partita così non è facile: abbiamo perso 3-1 una gara che anche il mio amico Petkovic riconoscerà come immeritata. Ci sono stati episodi che capitano di rado, abbiamo perso Jonathan, il rigore di Alvarez che va in curva, Onazi che segna da 50 metri. È l'emblema del nostro momento sfortunato". Andrea Stramaccioni è rassegnato al triplice fischio di Inter-Lazio. "I ragazzi hanno dato l'anima nelle condizioni che tutti conoscete, avevamo Benassi e Pasa in difesa, i nostri tifosi a fine gara hanno capito e hanno applaudito. Dal punto di vista del gioco abbiamo fatto un grosso passo avanti, facendo la partita per 90 minuti". MORATTI E' CON NOI - La contestazione che ha colpito Massimo Moratti (che onestamente ammette "civilissima, gli striscioni li avrei messi anch'io") nel pre-partita viene toccata soltanto marginalmente da Stramaccioni. "La società sta già lavorando per il futuro, io vedo tante cose positive da cui ripartire. Il mio dovere e quello della squadra è dare tutto fino alla fine, prima o poi dovrà girare anche la fortuna. Siamo fuori da tutto e i tifosi ci supportano ancora, bisogna fargli un monumento, non avete idea della voglia che abbiamo di ripagarli. Sulla contestazione al presidente non entro, mette anima, cuore e passione al servizio dell'Inter: è il primo a soffrire con e per noi". Il tecnico analizza anche gli errori dei singoli: Alvarez e Handanovic hanno vissuto una serata terribile. "Il rigore? Cose che capitano anche ai grandi, Ricky mi diceva di aver spiazzato Marchetti, purtroppo è scivolato. Avevamo ripreso la partita e ci è scappata di mano. Handanovic è uno dei migliori portieri d'Europa, una certezza per presente e futuro, c'è stato un triplo rimpallo in occasione del gol". Leggi i commenti I commenti dei lettori 
PALERMO -  L'Udinese mette la sesta, intesa come vittoria consecutiva. E vola verso l'Europa. Il successo per 3-2 a Palermo, al termine di un match vibrante in cui le due contendenti si sono affrontate colpo su colpo, regala ai friulani il quinto posto, col sorpasso ai danni della Roma e un'Europa League che appare sempre più alla portata. Un traguardo significativo considerando la partenza ad handicap in campionato. GUIDOLIN: "SONO FIERO DEI MIEI RAGAZZI" - Passano gli anni, passano vari giocatori (spesso lanciati verso palcoscenici prestigiosi) ma i bianconeri sono sempre in alta quota. "Il segreto? I miei giocatori, questo gruppo di ragazzi - commenta l'allenatore Francesco Guidolin - Abbiamo tantissima gioventù che ha gambe, voglia di stupire, di migliorare, di crescere, di essere protagonista e il merito è loro, di chi scende in campo, sono fiero dei miei giocatori". "TROVATO L'AMALGAMA ABBIAMO SCALATO LE MARCE" - Eppure, fino a un paio di mesi fa, nessuno forse avrebbe mai pensato a un'Udinese in corsa per le coppe. "Quando abbiamo rasserenato la classifica, il nostro campionato e abbiamo cominciato a conoscerci per bene, abbiamo scalato le marce e abbiamo iniziato ad andare forte, siamo ancora qui ed è un orgoglio grande", aggiunge il tecnico dell'Udinese, dispiaciuto però per le sorti del Palermo, a un passo dalla B. "DISPIACIUTO SE IL PALERMO SCENDE IN B" - "E' stata un'esperienza favolosa, c'è stata la promozione, tre anni di serie A bellissimi con ricordi meravigliosi - commenta il tecnico di Castelfranco Veneto - Una parte di me è dispiaciuta, l'altra, quella del professionista, è soddisfatta della prova dei suoi ragazzi che hanno giocato una grandissima partita. Mi dispiace se il Palermo scenderà in B, noi abbiamo fatto solo il nostro dovere, speravo di arrivare a questo appuntamento con classifiche diverse, soprattutto quella del Palermo. Abbiamo fatto una prestazione importante e stiamo riuscendo a inseguire un sogno. Non volevo ripetere l'esperienza di Bologna dove, il famoso 5 maggio, perdemmo l'Europa perdendo contro una squadra, il Brescia, che si doveva salvare". Argomenti serie a udinese francesco guidolin Leggi i commenti I commenti dei lettori 
