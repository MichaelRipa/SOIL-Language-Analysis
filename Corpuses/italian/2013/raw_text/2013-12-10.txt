ROMA – Aspettando di sapere come finirà Galatasaray-Juventus, i turchi ottengono la certezza di finire almeno in Europa League, anche perdendo con i bianconeri, grazie alla sconfitta del Copenhagen contro il Real Madrid. Passano agli ottavi di finale Bayer Leverkusen e Olympiacos che si uniscono a Real Madrid, Manchester United, PSG, Bayern Monaco e Manchester City. Sarà Europa League, invece, per Shakhtar Donetsk, Benfica, e Viktoria Plzen. COPENAGHEN-REAL MADRID 0-2 Nonostante la certezza del primo posto nel Gruppo B, il Real Madrid compie appieno il proprio dovere, andando a vincere anche a Copenhagen e spegnendo, così, le speranze dei danesi di raggiungere almeno l'Europa League. Dall'inizio del match è subito la squadra di Ancelotti a fare la voce grossa ma solo dopo metà frazione arriva l'accelerazione decisiva: prima una punizione a lato di Cristiano Ronaldo, poi il delizioso destro a giro di Modric che infila Wiland per lo 0-1. Il Copenhagen trova il pari al 40' ma il gol di Delaney viene giustamente annullato per carica ai danni di Casillas. In avvio di ripresa, Ronaldo chiude il conto: cross dalla sinistra di Marcelo, torre di Pepe per il n.7 merengue che, sottomisura, insacca agevolmente e segna il gol europeo n.800 del Real. Per Ronaldo è il nono centro nella fase a gironi, un record. I danesi sfoderano l’orgoglio ma non riescono a mettere a segno il gol della bandiera, pur consolandosi all’89', quando Wiland para un calcio di rigore a Ronaldo. MANCHESTER UTD-SHAKHTAR DONETSK 1-0 Nel 'Teatro dei Sogni' si spengono quelli dello Shakhtar, sconfitto per 1-0 dal Manchester United e fuori dagli ottavi di Champions League. Gli uomini di Moyes, già qualificati, soffrono per gran parte del match ma, negli ultimi sedici metri, sono più pericolosi degli uomini di Lucescu. Il debuttante Januzaj e Young, in due circostanze, sfiorano il vantaggio per lo United. Nella ripresa sono Kagawa e Rooney ad andare vicini alla zampata decisiva ma, al 67', arriva il gol decisivo: lo firma Jones, lasciato colpevolmente solo dalla difesa dello Shakhtar su azione da calcio d'angolo, con una bella girata di destro. Lo Shakhtar, già fiaccato dalla continua e infruttuosa pressione del primo tempo, non riesce a creare grossi problemi a De Gea e saluta l'Europa dei big. REAL SOCIEDAD-BAYER LEVERKUSEN 0-1 Con pieno merito, il Bayer Leverkusen va a vincere all'Anoeta e si qualifica per gli ottavi di finale. Al di là della contemporanea sconfitta dello Shakhtar, le 'Aspirine' fanno pienamente il proprio dovere, facendo la partita contro una Real Sociedad già fuori da tutto. Già al 1'’, Castro colpisce il palo su punizione, ad annunciare una serata di superlavoro per l'ottimo Zubikarai, il migliore dei suoi. Il portiere della Real Sociedad è bravo a chiudere su Bender a fine primo tempo ma, al 4' della ripresa, deve capitolare: su corner dalla destra, si innesca una serie di rimpalli in area che favorisce Toprak, bravo a controllare e battere il portiere avversario da pochi passi. Sette minuti dopo, Kiessling potrebbe chiudere il conto ma la sua zuccata colpisce la traversa; l'attaccante del Bayer si renderà pericoloso in altre circostanze, soprattutto con un colpo di testa da pochi passi, chiuso dal solito Zubikarai. I padroni di casa si fanno vivi dalle parti di Leno con Jose Angel prima e Griesmann poi, ma il risultato non cambierà più. BENFICA-PSG 2-1 Nello stadio che ospiterà la prossima finale, il Paris-Saint Germain incassa una sconfitta indolore. Per il Benfica, però, non c’è gioia. Gli uomini di Jorge Jesus devono accontentarsi del terzo posto, e della 'retrocessione' in Europa League, a causa della contemporanea vittoria dell’Olympiacos contro l'Anderlecht. La squadra di Blanc appare subito più in palla e si rende pericolosa con Menez prima e Digne poi. Il Benfica risponde con una zuccata di Matic, alta, ma al 37' arriva il vantaggio parigino: un tiro-cross di Pastore inganna Artur che esce a vuoto, Menez rimette in mezzo per Cavani che insacca nella porta sguarnita. Dopo il 2-0 fallito da Lucas, la reazione del Benfica porta subito i suoi frutti: prima del riposo, Traoré atterra Silvio in area parigina; sul dischetto si presenta Lima, che trasforma nonostante la buona intuizione di Sirigu. Nella ripresa, i padroni di casa credono nell'impresa, complice la stoica resistenza dell'Anderlecht ad Atene; Luizao sfiora il gold i testa, al quarto d'ora lo trova Gaitan, bravo a ribadire in rete la corta respinta di Camara sul cross basso di Maxi Rodriguez. Intanto, però, l’Olympiacos è tornato avanti e il Benfica molla il colpo, rischiando anche di subire il gol del pari in due circostanze, per mano del subentrato (e sfortunato) Lavezzi. OLYMPIACOS-ANDERLECHT 3-1 Già pronto a salutare l'Europa, l'Anderlecht sfodera una grande prestazione ad Atene e complica non poco la vita all'Olympiacos, che si impone al termine di una partita rocambolesca. Nei primi minuti, i biancorossi di casa collezionano calci di punizione ma non riescono a pungere. Dopo la mezz'ora, Saviola prima sfiora il gol al 32', poi lo trova un minuto dopo, trafiggendo Proto in diagonale. La gioia greca dura solo sei minuti perché Kljestan, in contropiede, firma l'immediato pareggio. L'Olympiacos si rende pericoloso due volte prima del riposo ma l'occasione più ghiotta arriva in avvio di ripresa. Il fallo di mano di Kouyaté vale il penalty e la superiorità numerica, ma Proto ipnotizza Saviola dal dischetto. Al 58' l'argentino si fa perdonare con una splendida girata che vale il 2-1 ma non chiude il discorso, perché l’Anderlecht non demorde e sfiora due volte il gol con Gillet. Al 71', Proto si conferma bestia nera dei rigoristi dell'Olympiakos, parando un secondo rigore procurato e sbagliato da Weiss. La squadra belga chiude addirittura in otto, con le espulsioni di Nsakala prima e del portiere Proto, in pieno recupero per altro fallo da rigore su Weiss. Stavolta, sul dischetto ci va Dominguez e in porta, con le sostituzioni esaurite dall’Anderlecht, c'è Mitrovic: è gol, ed è il 3-1 che manda l’Olympiacos agli ottavi. BAYERN MONACO-MANCHESTER CITY 2-3 Si chiude nella maniera più inattesa il match dell’Allianz Arena tra Bayern e Manchester City, entrambe già sicure del passaggio agli ottavi. Il Bayern, infatti, ci mette solo 12' a portarsi sul doppio vantaggio: prima Mueller riceve il lungo lancio di Dante e, dopo un bel controllo di petto, trafigge Hart di sinistro; poi è Goetze a insaccare su azione da calcio d’angolo, intercettando il tiro di Mandzukic smorzato da Lescott. C'è quasi da temere la goleada bavarese, invece gli uomini di Guardiola si spengono. Prima della mezz’ora, Jesus Navas crossa dalla destra verso Milner che fa da sponda per Silva, bravo ad anticipare Boateng e segnare da pochi passi. Nella ripresa, è ancora la squadra di Pellegrini quella più in palla e al 60’ l’aiuta l’arbitro, concedendo ai Citizens un rigore dubbio, che Kolarov trasforma spiazzando Neuer. Non basta, perché ancora dal piede di Jesus Navas parte il cross basso che, grazie al liscio di Boateng, consente a Milner di insaccare il 2-3 in diagonale. Addirittura, Negredo va vicino al 2-4 ma Neuer neutralizza l’occasione nata da una dormita colossale di Dante. L'1-3 di Manchester, comunque, consente al Bayern di conservare la vetta del girone. VIKTORIA PLZEN-CSKA MOSCA 2-1 Il Viktoria Plzen diventa la prima squadra a riuscire a qualificarsi all'Europa League dopo aver perso le prime cinque gare nel proprio girone di Champions: i cechi centrano il terzo posto battendo per 2-1 il Cska (a Mosca finì 3-2 per i russi), nonostante soffrano per tutto il primo tempo e vadano in svantaggio al 65', quando il subentrato Honda pennella un cross perfetto per la testa del nigeriano Musa. L’espulsione di Dzagoev al 67' sembra poter favorire il Viktoria che, al 76’, trova il pari: Kolar riaccende le speranze ceche, trasformando in gol il cross di Horvath. Il gol-qualificazione arriva al 90’ con Wagner, bravo ad approfittare del liscio di Berezutski sul lancio di Rajtoral ed insaccare il 2-1 finale, che spazza via il Cska dall’Europa. Argomenti champions league Leggi i commenti I commenti dei lettori 
I Forconi, il nome con cui ormai si definisce il movimento che sta assediando il paese, sono il marchio. Gennaio 2012, nove giorni di sciopero selvaggio in Sicilia: una rivolta di autotrasportatori e imprenditori rurali che, con i blocchi violenti sulle tangenziale e gli accessi ai porti, attecchì al Nord. I Forconi, appunto. Allora le motivazioni delle proteste erano chiare: abbassare le accise sul carburante, migliorare le condizioni di lavoro degli autotrasportatori, le strade del paese, aiutare l'agricoltura locale. Oggi alle ragioni originarie -  ma il 95 per cento degli autotrasportatori si è accordato con il governo  -  si sono aggiunte rivendicazioni nazionali che si fondano sull'impoverimento del ceto medio italiano. I Forconi del 2013, ecco, sono l'Italia della disperazione. Oggi, a fronte di manifestazioni di scarso successo in Sicilia, il movimento 9 dicembre è esploso nel resto d'Italia, sia in provincia che nelle grandi città. E alle due categorie di base si sono aggiunti e sono diventati trainanti i ceti medi urbani costretti a scendere in piazza per difendere le loro vite: i piccoli commercianti e gli ambulanti di Torino, i tassisti di Roma, i titolari di bar e ristoranti di Genova. Via via, la protesta ha trovato consenso nel mondo giovanile e precario, tra i disoccupati adulti. La prima intenzione del movimento è in fotocopia ai diktat dei grillini (ma Beppe Grillo non ha mai ricevuto i leader dei Forconi): tutti a casa. Il governo in carica si deve dimettere. L'ala più destra  -  Danilo Calvani leader degli agricoltori della provincia di Latina  -  arriva a immaginare la sostituzione dell'esecutivo Letta con un governo temporaneo dei carabinieri. La caduta del vecchio regime deve essere il prodromo all'uscita dall'euro: "Questa moneta ci strangola, i fiscal compact ci stanno uccidendo". Anche qui, come se parlasse Grillo. L'ala rurale  -  Comitati riuniti agricoli dell'Agro Pontino, Azione rurale Veneto, Comitato spontaneo produttori agricoli (eredi dei Cobas del latte)  -  chiede di uscire dall'Europa per tornare a far sovvenzionare l'agricoltura dal governo italiano, vuole vendere i prodotti senza quote. Tutti gli insorti chiedono tagli alle tasse non ai servizi. Gli ambulanti di Torino (vendono ortofrutta ai mercati rionali) sono strozzati dai costi delle licenze e dalle bollette sulla spazzatura, insostenibili rispetto al giro di affari. Gli edicolanti  -  negli ultimi anni a Genova una rivendita ogni tre è stata chiusa  -  chiedono interventi specifici per sostenere il settore sottraendolo al controllo asfissiante dei distributori. Tutti i commercianti chiedono che sul territorio non nascano più nuovi centri commerciali. In Lombardia, regno degli iper oltre i 4.500 metri quadrati. In Veneto,  dove la soglia critica indicata dall'Unione europea  - 150 metri quadri ogni 1000 abitanti  -  è stata ampiamente superata. In questa vorticosa richiesta di restituzione di ricchezza e lavoro e serenità si sono inserite le azioni di chi vuole il caos per il caos (gli ultras), la rivoluzione di popolo (Casapound, Forza Nuova, il Movimento sociale europeo) o la rivoluzione delle masse sfruttate (i centri sociali torinesi, il centro sociale Il cantiere di Milano, il Movimento popolare di liberazione). O di chi si accontenterebbe di non finire in strada domani: il comitato inquilini di San Siro. Argomenti forconi 
Per la prima volta, sul sito della Regione compaiono i costi delle indennità degli assessori e quelli di viaggi e missioni pagati con i soldi pubblici. Merito di un decreto legislativo, il 33 del marzo 2013, sulla trasparenza nella pubblica amministrazione che è entrato pienamente in vigore ad ottobre. E che, per chi non si adegua, fissa sanzioni salate: da 500 a 10 mila euro. Tutto questo mentre oggi all'Ars va in discussione la norma sulla spending review che taglia indennità a deputati e assessori. Certo arrivarci, ai dati, non è semplicissimo. Ma cliccando sull'area "trasparenza amministrativa", poi alla voce "organizzazione" e quindi su "organi di indirizzo politico", finalmente si apre una scheda con i link per accedere alle informazioni. Da quelle del governatore che finora ha pubblicato solo l'elenco dei viaggi e delle missioni del 2012  -  costo 5.347 euro  -  a quelle degli assessori, quasi tutte aggiornate all'ottobre scorso. A quando, cioè, il dipartimento della Funzione pubblica ha scritto a tutti gli assessorati chiedendo la trasmissione dei documenti: indennità, curriculum, redditi patrimoniali e, appunto, missioni a carico della Regione. Nella sua scheda il governatore somma spettanze varie, per un lordo di 261 mila euro l'anno (di cui 128,4 mila euro di indennità parlamentare e 52,5 mila di funzione come presidente della Regione). Dei costi per viaggi di servizio fatti tra novembre e dicembre 2012, oltre la metà (2.634,59 euro) sono per un viaggio a Bruxelles dall'8 al 10 dicembre, quando  -  stando al sito dell'Unione europea  -  Crocetta era ancora parlamentare europeo. Gli assessori dichiarano tutti o quasi un compenso lordo mensile di 14.539,92 euro. Ma c'è anche chi, come l'assessore alle Infrastrutture e alla mobilità Antonino Bartolotta, preferisce indicare l'ammontare annuo: quasi 146 mila euro di indennità onnicomprensiva e 42 mila di rimborso forfettario. LEGGI Taglio degli stipendi dei deputati oggi il dibattito all'Ars In cima alla lista per missioni c'è l'assessore all'Economia, Luca Bianchi: 54 i viaggi di servizio rendicontati dall'inizio del mandato al 31 ottobre da Palermo a Roma, per incontri alla Cassa depositi e prestiti, al ministero dell'Economia, alla Ragioneria generale dello Stato, Invitalia. Totale della spesa: 26 mila euro, pari "a 48 giorni di indennità". Già, perché per i viaggi di presidente della Regione e assessori Palazzo d'Orleans riconosce fino a un massimo di 542 euro lordi al giorno. Ed è questa la cifra che ricorre nelle schede presentate dagli assessori. Tranne che per il titolare dell'Agricoltura, Dario Cartabellotta, l'unico a dichiarare "zero missioni". Dopo Bianchi, ad avere speso di più in viaggi di servizio è la titolare del Turismo, Michela Stancheris: 15 le missioni da aprile a fine settembre, per un totale di quasi 15 mila euro. Per cinque giorni, dall'11 al 16 aprile, a Bruxelles la Stancheris ha presentato alla Regione un conto di 4.238 euro. Mentre dal 28 al 31 agosto l'assessore è volata nelle sue zone d'origine, a Venezia e a Bergamo: altri 1.626 euro. Ventuno i viaggi, tutti a Roma, dell'assessore alla Funzione pubblica, Patrizia Valenti, per una spesa, dall'inizio del mandato a oggi, di 12.470 euro. L'assessore alla Formazione Nelli Scilabra pubblica una relazione. La spesa liquidata fino a ottobre per missioni è di "4.402 euro di cui 1.691 euro per un viaggio a Bruxelles dal 28 al 30 gennaio 2013 e 2.711 per cinque missioni a Roma". Una sola missione (542 euro), invece, per l'assessore all'Energia, Nicolò Marino, che vanta il curriculum più lungo: dieci pagine in cui elenca tutta la sua carriera e persino le menzioni ricevute. Anche l'assessore ai Beni culturali, Mariarita Sgarlata, ha viaggiato poco: per lei due missioni istituzionali a Roma e a Torino, per mille euro di spesa. Non tutte le schede sono ugualmente dettagliate. Quella dell'assessore alla Sanità Lucia Borsellino, ad esempio, riporta solo i costi e i periodi di riferimento (in tutto, quasi 12 mila euro spesi da metà gennaio al 1° agosto) ma non le destinazioni. Stessa cosa per l'assessore alle Attività produttive, Linda Vancheri, che per 13 viaggi, tutti a Roma, ha speso quasi 11 mila euro. Poco meno, circa 9.218 euro, ha speso l'assessore al Territorio, Mariella Lo Bello, che indica solo il numero delle missioni: 17. Mentre la titolare del Lavoro, Ester Bonafede, è stata nove volte a Roma, spendendo ogni volta 493,47 euro. Argomenti regionii politica rimborsi spese rosario crocetta bianchi scilabra cartabellotta marino 
Resta qualche spiraglio per un Virzì bis. L'interminabile "conference call" serale con il regista, che quest'anno ha fatto divertire i torinesi e fatto crescere gli incassi, si è chiusa con un "ci penserò ancora un po' su, qualche giorno per riflettere e vi farò sapere". Il pressing dei due assessori alla Cultura Maurizio Braccialarghe e Michele Coppola con i vertici del Museo del Cinema Ugo Nespolo e Alberto Barbera è riuscito per ora a ottenere un rinvio e non trovarsi già da oggi in un nuovo "cul de sac". Le perplessità di Virzì erano note ed era possibile intuirle già in quel comunicato stampa di apertura, quella scelta non casuale di aggettivi  -  "un incarico imprevisto e temporaneo"  -  che aveva già fatto temere un'altra toccata e fuga al Tff, costringendo le istituzioni piemontesi a riavvolgere ancora una volta il nastro e ripartire alla caccia di un nuovo nome. Una consuetudine che rischia di diventare estenuante. "Abbiamo cercato di spiegare le nostre ragioni, sollecitare tutte le possibili buone motivazioni, non possiamo che augurarci che accetti", dice Maurizio Braccialarghe. Il dialogo dunque continua, insiste ancora l'assessore, cercando di spostare il baricentro sulla quota di speranza che resta. Sono personalmente molto ottimista, interviene il direttore del Museo del Cinema Ugo Nespolo, investito al termine della "conference call" della mansione di portavoce ufficiale delle trattative: "Virzì non fa alcuna richiesta  -  risponde nel caso in cui si ipotizzino ragioni di budget  -  tantomeno economica. Deve soltanto potere riflettere su come conciliare una disponibilità e un piacere con i suoi impegni professionali. Una prova di serietà. D'altronde ha in cantiere due film, il suo lavoro di produttore". Di certo, sul piatto delle ragioni che potrebbero convincere Virzì a rimanere a Torino c'è la grande affezione per una creatura sicuramente molto amata. Come apprezzata è stata una città forse percepita come vagamente "aliena" dalle regole dello show biz romano, ma senza dubbio calorosa e grata di fronte a un'offerta di qualità. Le contromotivazioni sono altrettanto note: un regista vuole avere la cinepresa in mano e trasformarsi a tempo pieno in un direttore di festival sarebbe un po' come derogare alla missione primaria. Vecchio tema, eterno dilemma del Torino Film Festival, da anni dibattuto sulla figura a cui affidare la conduzione. "Il Tff è stato per me un impegno incredibile  -  ha spiegato ieri sera il regista agli interlocutori torinesi  -  io poi sono anche produttore e quindi lo sforzo per mantenere l'incarico sarebbe per me enorme". Tutti giurano che non siano le risorse a preoccupare il regista, ma solo il timore di non riuscire a mettere insieme tutti le tessere del puzzle. A fine serata tutti incrociano le dita: ritirare fuori l'agenda non sarebbe affatto piacevole. Argomenti torino film festival 2016 nuovo direttore paolo virzì ugo nespolo maurizio braccialarghe michele coppola 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
ROMA - Macerata e Trento fanno il loro dovere nella serata della Champions league di volley superando due avversarie abbordabili con una vittoria netta e, con un turno ancora da giocare, raggiungono due traguardi diversi. Per quanto riguarda Macerata, importante successo casalingo contro gli austriaci dell'Aich Dob per 3-0 (25-19, 25-16, 25-19) che significa secondo posto sicuro. In questo momento la qualificazione ai Playoff 12 non è ancora certa per Zaytsev e compagni: si qualificheranno le vincitrici dei sette gironi e le migliori sei seconde (ne rimarrà fuori solo una), e proprio quest'ultimo fatto lascia aperta ogni possibilità. Tutto da decidere in base alle gare di mercoledì che completeranno il quinto turno e ai risultati del sesto e ultimo turno della main phase, in programma la prossima settimana. La Lube per arrivare in testa dovrà andare a vincere mercoledì prossimo in Russia contro la capolista Zenit Kazan, altrimenti bisognerà affidarsi a un turno supplementare. Infatti nell'altra partita del girone proprio lo Zenit Kazan vince il derby russo contro il Novosibirsk 3-1 con un'ottima prestazione di Mikhailov e Anderson. I campioni d'Europa in carica escono, così, già nella fase a gironi. Invece festa completa per i campioni d'Italia che, vincendo 0-3 (16-25, 12-25, 15-25) a Lugano, e con un turno di anticipo blindano qualificazione e testa del raggruppamento. Macerata sfodera una prova convincente costellata da otto ace e dieci muri con Zaytsev migliore marcatore con 14 punti e tre battute vincenti e 71 per cento in attacco. Gli avversari austriaci confermano il livello tecnico inferiore e pensano soprattutto a limitare i danni. L'analisi dell'allenatore biancorosso Alberto Giuliani: "In questo girone qualche set o addirittura qualche punto potrebbero voler dire qualificarsi o no. Credo che noi abbiamo fatto la nostra parte, anche stasera contro gli austriaci. Penso che questo tre a zero ci serva molto anche in chiave quoziente set, vedremo e aspetteremo i risultati degli altri gironi, poi andremo a Kazan magari per qualificarci da primi. In casa abbiamo sempre disputato buone partite in Champions League, stasera posso ritenermi soddisfatto di quanto fatto finora, la ciliegina sulla torta sarebbe di certo fare punti in Russia mercoledì prossimo". Trento ancora presente nell'Europa che conta. La vittoria in Svizzera conferma, per la sesta stagione di fila, la società di via Trener fra le migliori dodici squadre continentali e che giunge dopo una cavalcata perfetta in cui i ragazzi di Roberto Serniotti non sbagliano nemmeno un appuntamento: 15 punti su 15 disponibili in classifica. Quindi il temuto match con Berlino da giocare in Germania mercoledì 18 nell'ultimo turno della prima fase sarà utile solo per le statistiche, considerato che anche in caso di vittoria dei padroni di casa ed arrivo appaiato in vetta, la Trentino Diatec resterebbe davanti per miglior quoziente set. A Lugano i gialloblù fanno vedere una prova molto precisa e senza passaggi a vuoto. Viceversa Lugano macchia la propria prova con tanti, forse troppi, errori in attacco ed evidenti difficoltà in ricezione. Merito soprattutto di Trento che sfodera un buon servizio (6 ace a fronte di appena 6 errori), un muro concreto (11 block) e ad un attacco che gira su percentuali significative (57 per cento di squadra). Fra i singoli da segnalare la buona prova in regia di Suxho e quella in attacco di Lanza e dei due centrali con 75 per cento in primo tempo per Birarelli e Solé. La soddisfazione di coach Roberto Serniotti: "Abbiamo fatto il nostro dovere sino in fondo, volevamo chiudere il discorso relativo al primo posto già questa sera per non dover correre rischi nella sempre insidiosa trasferta di Berlino. Durante il match ho visto una squadra attenta e determinata, che voleva riscattare la battuta d'arresto patita a Vibo Valentia ed è riuscita a farlo sino in fondo. Il servizio ha vissuto una giornata particolarmente positiva, ma non è stata l'unica nota positiva di una partita che siamo riusciti a condurre dall'inizio alla fine con grande concentrazione. L'accesso ai playoff 12 era il nostro obiettivo, ora possiamo iniziare a guardarci attorno per capire quante possibilità abbiamo effettivamente di poter proseguire la nostra avventura europea". A chiudere la settimana di Champions giovedì tocca a Piacenza: al PalaBanca in programma la sfida clou del girone A tra Copra e la formazione francese del Tours Vb, a pari punti con gli emiliani in testa alla classifica. La squadra guidata da Luca Monti, già sconfitta al tie break in Francia (primo ko europeo), dovrà puntare sulla vena ritrovata dei suoi campioni per tenere lontano da rete i transalpini. La sfida rappresenta un vero e proprio crocevia del passaggio ai playoff 12 (una sorta di ottavi di finale), considerando che la terza, Ach Volley Ljubljana, dista sei lunghezze dal duo di testa, e non dovrebbe avere le armi per offuscare gli obiettivi di Zlatanov e compagni nell'ultima sfida in programma mercoledì 18 a Ljubljana alle ore 20.30 (piacentini vincenti contro gli sloveni 3-1 nel turno di andata). Nelle altre due competizioni continentali impegni per due club italiani. In coppa Cev mercoledì alle ore 19 di scena la Bre Lannutti Cuneo impegnata in casa nella sfida di ritorno degli ottavi di finale. Battuta l'avversaria tedesca del Tv Ingersoll Bühl nella gara di andata (2-3 in Germania), i ragazzi allenati da Roberto Piazza dovranno vincere (con qualsiasi punteggio) per assicurarsi il passaggio ai quarti. In caso di sconfitta al tie break, invece, verrà disputato il golden set che deciderà il definitivo passaggio di turno. Si giocano, pure, i sedicesimi di finale nella Challenge cup. I ragazzi dell'Andreoli Latina che, nonostante le difficoltà in campionato (ultimi in classifica), proseguono alla grande il cammino in Europa. Sottile e compagni si batteranno in casa al PalaBianchini, sempre mercoledì (ore 20.30), con il Precura Antwerpen, formazione belga scivolata in questa competizione dalla Cec Cup (eliminata nei sedicesimi dal Generali Unterhaching). La gara di ritorno in Belgio è in programma mercoledì alle ore 20.30 Argomenti volley champions league trento volley macerata volley Leggi i commenti I commenti dei lettori 
