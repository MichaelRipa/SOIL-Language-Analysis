L'OBIETTIVO non cambia. Tenere il più alto possibile quello che rimane uno dei più grandi eventi mondiali dedicati alla nautica, quale appunto il Salone di Genova. Oggi, infatti, i vertici della Fiera sveleranno il nuovo profilo vista mare del Nautico 2013, un "floating show" che punterà soprattutto sulle aree a mare per ospitare i suoi espositori e i suoi visitatori. Si potrà contare ovviamente anche sui suggestivi spazi a terra del padiglione B firmato da Jean Nouvel. Tutto il resto, però, in prospettiva verrà restituito al suo legittimo proprietario, il Comune di Genova, quanto mai interessato a valorizzare nel miglior modo possibile le aree. Il ragionamento, in fondo, non è così complicato: l'offerta di spazi della Fiera di Genova è immensamente superiore alla domanda, soprattutto in una fase di crisi economica quale quella che il Paese sta attraversando da anni e che non risparmia certo il mondo fieristico. Il valore delle aree è allo studio degli uffici competenti di Comune e di Fiera e i primi dati stanno arrivando ai soci azionisti. Di particolare interesse, appare quello del padiglione B di Nouvel, una struttura unica che rappresenta però anche il punto più critico nei conti della Fiera, schiacciata dall'obbligo di doversi far carico delle rate del mutuo contratto. Diventa quindi fondamentale "indennizzare" la Fiera anche attraverso un uso "non ostile" di quelle aree, manlevandola anche dal pagamento del canone per i prossimi sessant'anni. E da questo punto di vista, il ruolo che potrà svolgere la Spim, la società del Comune incaricata della valorizzazione del patrimonio di Tursi, sarà fondamentale. Un numero servirà più di tante parole: il Padiglione Nouvel ha un valore di 45 milioni di euro contro i 10 del vecchio B. Un altro capitolo fondamentale è rappresentato dal palazzo ex Nira. Il proprietario è il Comune di Genova che, a più riprese, ha verificato la sostanziale impossibilità di venderlo. Tre aste deserte e una trattativa privata abortita ancor prima di nascere. Quel palazzo spaventa per tanti motivi: bonificarlo dall'amianto che si insinua in ognuno dei suoi nove piani è costosissimo; la sua posizione è solo in apparenza felice, perché invece dal punto di vista dei collegamenti è una struttura isolata e raggiungibile oggi solo da via dei Pescatori, mentre è tagliata fuori dal Porto Antico. Nemmeno in regalo, probabilmente, qualcuno si farebbe avanti. Può rinascere solo all'interno di una complessa operazione di restyling del territorio, oppure può diventare "altro" rispetto a quello che si è pensato finora. Se infatti si fa più complessa l'idea di una Nira a vocazione alberghiera, potrebbe prendere corpo invece l'idea di una Nira intesa in senso lato come "casa del mare". L'ipotesi che da qualche settimana ha preso a circolare a Genova, sull'onda emotiva della tragedia del crollo della torre piloti, ha ipotizzato per il palazzo una sua vocazione più marittima. L'ultimo piano, infatti, potrebbe ospitare "temporaneamente" la base operativa dei piloti del porto, in attesa di una collocazione definitiva della nuova torre (già individuata nell'elisuperficie della darsena nautica, in Fiera). Un uso che potrebbe quindi allungarsi nel medio-lungo periodo, tenuto anche conto dei problemi di finanziamento della nuova opera. L'ipotesi sta camminando e secondo le prime valutazioni tecniche la soluzione meno costosa, più veloce e sicura prevederebbe la realizzazione di un ascensore esterno con la bonifica dall'amianto di un piano. Soluzione praticabile? Si vedrà, si spera molto rapidamente. Certo è che l'idea di fare della Nira una sorta di "casa del mare" potrebbe raccogliere nuove manifestazioni d'interesse, da parte di soggetti legati all'economia del mare interessati a radicarsi in un'area portuale di grande prestigio e al centro del progetto di riassetto dell'area di levante dello scalo. E' il caso, ad esempio, dell'Istituto Idrografico della Marina, una delle eccellenze di Genova, il cui trasloco alla Spezia è stato scongiurato nelle scorse settimane. Ora, però, si tratta di individuare una nuova sede per il prestigioso Istituto e il porto rappresenta ovviamente la scelta prioritaria. Ma anche altri enti o soggetti legati al mare potrebbero valutare la disponibilità di spazi bonificati al palazzo Nira, dagli agenti marittimi alla stessa autorità portuale, dagli operatori dei servizi tecnico-nautici alla Guardia Costiera, sono in tanti quelli che potrebbero essere interessati all'operazione. Si tratta però di partire, rovesciando questa volta la logica di operazioni commerciali come queste. Si potrebbe partire dall'ultimo piano, per intenderci, e scendere fino alla fine. E chissà che non valga la pena tentare anche questa discesa. Argomenti fiera di genova palazzo nira 
Una serie di dichiarazioni di prescrizioni sono state chieste al termine della requisitoria dal pm Paolo Sirleo al processo davanti alla quinta sezione del Tribunale di Napoli, su presunti illeciti nella gestione del ciclo dei rifiuti in Campania fino al 2004. Tra gli imputati nei cui confronti - secondo il pm - si deve applicare la prescrizione vi è anche l'ex presidente della Regione Campania Antonio Bassolino indagato nella qualità di commissario straordinario, funzione da lui svolta dal 2000 al 2004. "La richiesta di prescrizione, formulata dal pm all'esito della propria discussione - hanno dichiarato i legali di Bassolino, gli avvocati Massimo Krogh e Giuseppe Fusco - non ci soddisfa in quanto le risultanze del dibattimento lasciavano fondatamente pensare a una richiesta di proscioglimento del Presidente Bassolino nel merito". "Infatti, convinti, come siamo sempre stati nel corso delle numerose udienze, della totale estraneità ai fatti del nostro assistito - hanno aggiunto i legali - non abbiamo mai chiesto un rinvio delle udienze e abbiamo sempre collaborato con il Tribunale per agevolare la conclusione, in tempi ragionevoli, del processo, rinunciando persino al 60% dei nostri testi di tutti i nostri consulenti. Ora aspettiamo con fiducia la decisione del Tribunale". La dichiarazione della prescrizione dei reati - che vanno dalla frode in pubbliche forniture alla truffa ai danni dello Stato, abuso di uffiCIo, falso e illeciti ambientali - riguarda 20 imputati. Solo quattro le richieste di condanne, compresa quella nei confronti di Pier Giorgio Romiti, ex amministratore delegato dell'Impregilo (due anni e sei mesi). Richieste anche per quattro società, chiamate in causa come "persone giuridiche": divieto di contrarre con la pubblica amministrazione per un periodo di due anni e messo e 750mila euro di multa per Impregilo; un anno e mezzo di divieto per le società Fibe (600mila euro di multa), Fibe Campania e Fisia Italia Impianti. Il rinvio a giudizio disposto dal gup risale al febbraio 2008, mentre la richiesta di processare gli imputati formulata dal pm è del luglio dell'anno precedente. Argomenti prescrizione antonio bassolino 
Salta, per lo sciopero indetto da Cgil Cisl e Uil al Maggio musicale, la prima dello spettacolo "Grandi coreografi", con Maggiodanza e l'etoile Sylvie Guillem, in programma al Teatro Comunale di Firenze. Lo sciopero era stato programmato dai sindacati per permettere la partecipazione dei lavoratori del Maggio alla manifestazione sindacale unitaria organizzata oggi a Roma a tutela delle fondazioni lirico sinfoniche.La rappresentazione, spiega una nota diffusa dalla direzione del teatro, "è stata annullata a causa della mancanza di alcuni addetti alla fonia". La Direzione del Teatro conferma le modalità di rimborso e cambio data. I possessori di biglietto per la recita Grandi Coreografi  del 10 giugno potranno assistere allo spettacolo del 13 giugno mantenendo il proprio posto ed il tagliando in loro possesso. E' possibile richiedere un cambio data sugli spettacoli dell'11 giugno e 12 giugno presso la biglietteria del Teatro Comunale solo in orario di prevendita (dal martedì al venerdì dalle ore 10 alle ore 16.30, sabato dalle ore 10 alle ore 13), presentando il proprio tagliando di abbonamento o biglietto. Sarà possibile richiedere il rimborso del proprio tagliando di abbonamento o biglietto da martedì 11 giugno fino a sabato 29 giugno presso la biglietteria del Teatro Comunale in orario di prevendita (dal martedì al venerdì dalle ore 10 alle ore 16.30, sabato dalle ore 10 alle ore 13). 
ROMA - Flop dei candidati del Movimento 5 stelle un po' ovunque in Sicilia. Da Messina a Siracusa, fino a Catania. Solo a Ragusa i grillini sono accreditati di un ballottaggio con il centrosinistra. Un risultato deludente evidente soprattutto a Catania, spiega il candidato del centrosinistra Enzo Bianco: "Molti elettori che alle ultime Regionali e alle Politiche hanno premiato il M5S hanno votato per me. Il movimento paga la logica di non impegno nel governo nazionale e adesso quei voti sono tornati ne centrosinistra e nel mio caso sul mio nome". E mentre il Pd e i suoi alleati non solo sono in testa in tutti i Comuni maggiori, ma a Catania e Messina si avviano ad eleggere il sindaco al primo turno i candidati grillini racimolano percentuali molto lontane dalle sia dalle elezioni politiche di febbraio che da quelle regionali di ottobre che furono, proprio in Sicilia, il primo vero boom del movimento di Grillo. Ragusa è l'unica città dove i 5Stelle possono vantare percentuali dignitose: Federico Piccitto è accreditato del 15,64% e per meno di 200 voti è arrivato secondo (terzo il candidato del Pdl Antoci con il 15,05%) e quindi andrà al ballottaggio con Giovanni Cosentini del centrosinistra che comunque lo sopravanza di 14 punti, . Per il resto un disastro. A Catania Lidia Adorno ben poco ha ottenuto contro una vecchia volpe come Enzo Bianco con percentuali intorno al 3 per cento. A Siracusa (dove però il conteggio è più indietro) Santi Pane viaggia intorno al 6,5%. Ancora peggio va a Messina dove Maria Cristina Saija arriva al 3 per cento. Ma il capo del Movimento non sembra spaventato. "Il cammino del MoVimento 5 Stelle all'interno delle istituzioni è lento, ma  inesorabile", ha scritto sul Blog nel pomeriggio. Grillo dal suo blog ha salutato le vittorie ai ballottaggi e  segnala che "Mario Puddu è il nuovo sindaco M5S di Assemini, provincia di  Cagliari" mentre "Fabio Fucci è il nuovo sindaco M5S di Pomezia, provincia di  Roma". "Mario, Fabio e i ragazzi del MoVimento - ha assicurato - apriranno le  porte dei comuni ai cittadini. A loro va l'abbraccio di tutta la comunità del  M5S. Vi staremo vicini!". "E' chiaro che se ottiene tanti voti dai cittadini e poi li metti nel  congelatore una parte di questi voti torna indietro", ha commentato Guglielmo  Epifani. "Il M5S è in flessione, tocca a loro valutare", ha aggiunto, "ci ha  colpito il comune di Salsomaggiore dove alle politiche Grillo aveva il 29% e  oggi ha preso il 12%". E Matteo Renzi ha aggiunto: "Hanno posto problemi reali ma hanno sbagliato le risposte". Argomenti elezioni comunali 2013 elezioni regionali 2013 movimento cinque stelle - m5s 
LA QUARTA vita di Apple sembra essere cominciata, la lunga fase di elaborazione del lutto sembra essere finita, e sul palco del Moscone Center di San Francisco è andata in scena una nuova recita, con una nuova trama. Dopo la Apple di Woz e Jobs delle origini, dopo quella senza il suo timoniere, dopo quella segnata dal ritorno di Jobs e dal trionfo delle macchine mobili, è probabile che sia finalmente iniziata la stagione "post-Jobs", con una squadra al comando che non fa mistero di una ritrovata armonia e di una gran voglia di ricominciare. La forma parla . Innanzitutto va notato che finalmente non c'è il diluvio di inutili superlativi che aveva sfortunatamente segnato i precedenti keynote di Tim Cook. Cook è finalmente più sicuro, non recita a soggetto, non ha bisogno di farsi schermo di grandi aggettivi per mostrarsi all'altezza del compito che ha, quello di traghettare la Apple verso una vita senza Jobs. Se c'erano state delle indecisioni, dei dubbi, magari anche degli errori, oggi tutto questo sembra un ricordo lontano. Cook è più leggero, meno rigido, più sentimentale addirittura, e introduce la nuova generazione di prodotti della Apple, pensati, costruiti, ideati per dare nuova linfa al design, sia nel software che nell'hardware. Tutti gli speaker salgono in scena con la camicia fuori dai pantaloni, tranne Roger Rosner, che ha addirittura la giacca, il tono in generale è tranquillo, e la star, quello che riscuote più applausi, che sa come divertire la platea, che non perde un colpo è Craig Federighi, che tiene la scena con consumata maestria. E questa tranquillità, questa leggerezza, sfoderata anche dagli altri speaker, da Eddie Cue a Phil Schiller, sembra il frutto di un'attenta regia, tesa ad evitare gli errori degli ultimi "keynote", che avevano tradito insicurezze e minore forza comunicativa. Il messaggio . La Apple torna all'ossessione della semplicità, secondo la regola di Jobs e il disegno di Jony Ive: "Io penso che ci sia una profonda e duratura bellezza nella semplicità, nella chiarezza, nell'efficienza", dice Ive, "la vera semplicità non viene soltanto dalla semplice assenza di confusione e ornamento. E' un modo di mettere ordine alla complessità". "Mettere ordine alla complessità" . Non è certamente un compito piccolo, un obbiettivo così facilmente raggiungibile. Ma in questa "rinascita" della Apple, in questo "starting over", in questo ricominciare che tutti gli speaker che si alternano sul palco ripetono come un mantra, il messaggio è importante quanto il contenuto. Parlano a loro stessi, si dicono "non abbiamo tradito", "non siamo cambiati". Parlano ai "fan" della Apple rassicurandoli: "ricominciamo", "si riparte". Parlano al mercato, facendo capire che la battaglia per il futuro la vogliono giocare alla loro maniera, non correndo dietro alle innovazioni degli altri, ma pensando per proprio conto, facendo quello che Apple ha sempre fatto, "cercare la bellezza e la perfezione", come si legge nello spot, tutto bianco, che chiude le due ore di presentazione. Le novità . La lunga sessione d'apertura del WWDC 2013 ha offerto due novità  fondamentali per il futuro di Apple, lasciando da parte l'hardware che conta di più sul mercato, ovvero gli iPhone e gli iPad, senza mettere in campo l'atteso televisore, lasciando insomma i colpi più forti per dopodomani. La prima è l'arrivo del nuovo sistema operativo per i pc, Maverick, fondamento della progressiva integrazione con i sistemi mobili, nuova pietra sulla quale edificare un ecosistema, che ha al centro sempre di più iCloud e che consente a chi sceglie di entrarci di poter cominciare a usare tutto in maniera più semplice. La seconda, decisamente più importante, è l'arrivo di iOS7, un sistema operativo completamente ridisegnato, secondo i dettami di Jony Ive e della sua ricerca di semplicità. Ovviamente bisognerà attendere la release ufficiale per poter capire quanto di quello che abbiamo visto nelle demo e nelle slide da San Francisco corrisponda veramente a una "rinascita" ma di certo le immagini e le anticipazioni sembrano dare ragione a Tim Cook quando dice che si tratta "del più grande cambiamento dell'iOS da quando è stato introdotto l'iPhone". Due innovazioni software, fondamentali nella battaglia dei sistemi operativi che è "la" battaglia, perché oggi acquistare un hardware, sia pc, sia tablet, sia smartphone, significa adottare un sistema, sceglierlo e trovarsi legato ad esso, con tutti i pregi e i difetti che questo comporta. Non è solo la bellezza, il peso, la funzionalità e la potenza dell'hardware ad essere determinante nell'acquisto, ma anche e soprattutto il sistema operativo, che porta con se commercio elettronico, consumo di contenuti, e molto altro ancora. Apple lo sa, il gioco lo ha inventato, e quindi mette in campo l'OSX e l'iOS di nuova generazione, non un semplice rinnovamento ma uno "start again", una ripartenza, per vedere se si può ragionevolmente percorrere altra strada. Le macchine . C'è spazio però anche per l'hardware e qui il discorso si fa ancora più interessante. Non tanto sul superpotente e nuovo Mac Book Air, certamente al top per il fronte dei portatili sottili, quanto per l'anteprima che Phil Schiller ha mostrato del nuovo desktop, il nuovo Mac Pro. Certo, anche in questo caso le specifiche tecniche saranno notevoli, Schiller parla di una macchina che doppierà le perfomance del vecchio Pro, uscito tre anni fa. Ma è il look della macchina ad essere importante in questo caso, perché si tratta di un piccolo cilindro nero, che nulla ha a che vedere con la forma che i computer hanno avuto fino ad oggi, nemmeno con i pc più singolari nel design. Un piccolo cilindro nero che ambisce a stabilire, se avrà successo, uno standard per i pc del futuro, quelli che troveranno ancora spazio sopra o accanto alle scrivanie. E' una scommessa della quale Schiller ci da un'anticipazione, ma che stimola l'immaginazione e la curiosità dei presenti. La musica . La musica è stata la killer application attraverso la quale Apple ha costruito una parte del suo odierno successo. iTunes è tutt'ora lo store dominante del mercato, il download è ancora saldamente nelle mani dell'azienda di Cupertino, ma nel campo dello streaming il ritardo accumulato rischiava di diventare eccessivo, lasciando troppo spazio ad agguerritissimi concorrenti, Spotify, Deezer, Napster/Rhapsody, Rdio, Xbox Music, i servizi nati nelle diverse nazioni (come l'italiano Cubomusica) e molti altri ancora. Ecco dunque arrivare iTunes Radio, ovvero lo streaming di Apple che, questa è la cosa più interessante, è assolutamente gratuito. Gli accordi con le case discografiche hanno consentito alla Apple di mettere in piedi un servizio che sarà supportato dalla pubblicità e gratuito per tutti, e addirittura privo di pubblcità per gli abbonati ad iTunes Match. Sulla carta il servizio sembra estremamente promettente, c'è la possibilità di creare canali personalizzati, oltre che di ascoltare quelli già realizzati dai programmatori di iTunes, ma bisognerà attendere una "prova su strada" per capire se Apple ha le carte in regola per poter giocare la partita dello streaming senza difficoltà. E poi? E poi ci sarà l'autunno, con le attese novità sul fronte dell'iPhone, dell'iPad, del vagheggiato Tv Apple, cose che arriveranno e "saranno sorprendenti" come ha detto qualche giorno fa Cook. Le fondamenta, i sistemi operativi presentati oggi, sono state posate e serviranno comunque a rinsaldare anche il mercato, perché se è vero che in teoria il nuovo iOS7 gira anche sui vecchi iPhone 4, non c'è alcun dubbio che il rinnovamento del parco macchine è uno degli obbiettivi a breve termine dell'azienda californiana, che comunque deve resistere alla straordinaria avanzata di Samsung soprattutto in terra americana. 
Il Comune di Colorno, nel contesto di recenti iniziative volte a diffondere la conoscenza della cultura e dell'arte del nostro tempo, si fa promotore del progetto intitolato "Oltre il giardino  -  Incontri alla Reggia di Colorno": una rassegna composta da interventi accomunati da una medesima, alta intenzione formativa. Un percorso di educazione all'ascolto, di attenzione alla parola, occasione di confronto e di meditazione su molteplici temi della cultura contemporanea. Il progetto, ideato e curato da Luca Sommi, e che si svilupperà a partire dal prossimo 13 giugno fino al 25 luglio nel giardino della Reggia di Colorno, vedrà la presenza di alcune tra le personalità di maggior prestigio della cultura italiana, nel campo della filosofia, della letteratura, dell'arte, del giornalismo, la cui parola ed esperienza possano apportare un prezioso contributo di idee e di sensibilità al patrimonio culturale e civile del nostro territorio. La rassegna, i cui incontri saranno moderati da Luca Sommi, prenderà il via giovedì  13 giugno con il grande fotografo Oliviero Toscani, figura di rilievo internazionale, che parlerà della sua carriera, illustrando alcune delle sue campagna pubblicitarie più famose, ma anche del suo impegno contro la cementificazione del paesaggio italiano; i l 20 giugno la rassegna proseguirà con un appuntamento dedicato alla televisione: protagonista  il noto conduttore Piero Chiambretti, che, tra ricordi e progetti per il futuro, racconterà al pubblico quale sarà il futuro della tv; sabato 22 giugno, questa volta alle ore 18, il critico d'arte Philippe Daverio insieme allo chef Gualtiero Marchesi animeranno il dibattito intitolato "La Reggia ritrovata": i due illustri ospiti affronteranno alcune riflessioni tra il mondo della cultura e la cucina internazionale, giovedì 27 giungo sarà la volta del critico d'arte Luca Beatrice, già curatore del Padiglione Italia alla Biennale di Venezia del 2009, che presenterà il suo ultimo libro "Sex, erotismi nell'arte da Courbet a Youporn" (Rizzoli). Sabato 29 giugno appuntamento da non perdere con il vicedirettore del "Fatto quotidiano" Marco Travaglio che analizzerà la complessa situazione politica italiana; giovedì 4 luglio l'architetto Pier Carlo Bontempi, illustre esponente dell'architettura italiana e vincitore di tanti premi in tutto il mondo, tra cui il "Palladio Award", terrà un incontro intitolato "La bellezza, promessa di felicità". giovedì 11 luglio , l'ospite della manifestazione sarà Vittorio Sgarbi: il noto critico d'arte accompagnerà il pubblico in un lungo viaggio nelle meraviglie del nostro Paese. Giovedì 18 luglio il filosofo Massimo Cacciari presenterà il suo libro "Il potere che frena" (Adelphi) e, prendendo spunto dal testo, analizzerà le debolezze del sistema politico e dei partiti in questo momento storico. La manifestazione si concluderà giovedì 25 luglio con lo storico dell'arte Tomaso Montanari che presenterà il suo libro "Le pietre e il popolo" (Minimun fax): un incontro per riscoprire la valenza civile del patrimonio artistico italiano come principio fondante della nostra democrazia. L'iniziativa è stata realizzata grazie al contributo fondamentale di due sponsor, Guru e Meverin, e alla collaborazione con Alma, la Scuola Internazionale di Cucina che ha sede a Colorno. 
E' Paolo Foti il nuovo sindaco di Avellino: il candidato del Pd è stato eletto nel turno di ballottaggio con il 60,5%, pari a 15.120 voti. Costantino Preziosi, candidato dell'Udc, si è invece fermato al 39,4%, pari a 9.844 voti in un contesto nel quale si è registrato un ulteriore abbassamento dei votanti. Ma la sfida tra Foti e Preziosi (entrambi non avevano sottoscritto apparentamenti als ecodno turno), come pure è plasticamente avvenuto in campagna elettorale, ha messo di fronte anche due big della ex Dc, Ciriaco De Mita (sostenitore di Preziosi) e Nicola Mancino (a favore di Foti). Più defilata la campagna elettorale dell'ex vicepresidente del Csm, all'insegna dell'impegno diretto e senza risparmio quella dell'ex Presidente del Consiglio. Tra i due, che hanno condiviso un percorso di oltre quarant'anni che li ha visti ricoprire incarichi di vertice nei governi e all'interno del partito, sono volate anche parole grosse nelle ultime ore che hanno preceduto il ballottaggio con De Mita che ha accusato Mancino di "reclutare ascari per sostenere Foti", ricevendo da Mancino una piccata replica "sull'onnipotenza intellettuale" che però non ha impedito a De Mita di "ridurre il suo partito, l'Udc, a prefisso telefonico". Dalle loro "ombre", che non pochi nei rispettivi quartier generali dei due competitori ritenevano "ingombranti se non controproducenti", Foti e Preziosi non prendono le distanze ma precisano. Il candidato centrista fa cadere su di sè ogni responsabilità per la sconfitta, ricordando che "essa è maturata contro uno schieramento ampio e multicolore che al secondo turno si è riversato su Foti e che renderà difficile la vita al nuovo sindaco". Foti a sua volta, ricorda di "non aver sottoscritto accordi o patti sottobanco" e, a proposito di Mancino, rileva che " l'autorevolezza e il prestigio della persona sono già nella storia politica irpina e nazionale e non peseranno in alcun modo sulle vicende amministrative della città". Sia Mancino che De Mita non hanno voluto per ora commentare il risultato elettorale. Intanto, nei prossimi giorni il nuovo sindaco completerà la sua squadra, dopo aver annunciato, prima del ballottaggio, i tre assessori esterni che ha scelto per guidare le deleghe a Personale, Finanze e Urbanistica: Foti ha scelto, nell'ordine, Annamaria Manzo, docente alla Sun di Napoli; Angela Spagnuolo e Roberto Vanacore, docenti all'Università di Salerno. Argomenti provincia avellino elezioni 
LOS ANGELES -  Si parte con Microsoft e l'E3, l'Electronic Entertainment Expo di Los Angeles, prende ufficialmente il via. Dal palco del Galen Center, davanti al campus della University of Southern California, la multinazionale di Redmond flette i muscoli e punta sui videogame per la sua Xbox One. La console è attesa per ottobre e verrà venduta negli Stati Uniti a 499 dollari e in Europa a 499 euro. Tanti i giochi in uscita, alcuni dei quali in esclusiva. Apre le danze il nuovo Metal Gear, The Phantom Pain. Kojima-san, uno degli autori di videogame più importanti in circolazione, mostra il filmato che si svolge tutto in Afghanistan fra combattimenti, personaggi sopra le righe e una grafica di alto livello. E' il primo degli "open world", i mondi aperti sul genere di Grand Theft Auto, che calceranno la scena del Galen Center. Poi tocca a Ryse: Son of Rome, ambientato nell'antica Roma. Titolo d'azione piuttosto sanguinario e realistico, dove vestiremo i panni di un generale dell'Impero. E' opera della Crytek, la stessa della serie di Crysis, che ha evidentemente deciso di abbandonare le guerre futuribili. Quando tocca al Forza Motorsport, compare perfino una vera Mclaren fra luci verdi e fumo. Il videogame di corse automobilistiche per Xbox One, siamo al quinto capitolo, è apparso in gran forma. Ma la novità vera è l'intelligenza artificiale: l'hanno chiamata Driveatars e apprende dal giocatore. Dal cloud potrà riprodurre il suo stile di guida per competere online contro altri utenti anche quando non è collegato. Un'idea nuova. Bisognerà però vedere se funziona davvero. Seguono Quantum Break della Remdy, ma si è visto molto poco e Project Spark, un videogame interessante in parte gestibile con i comandi vocali che permette di cerare giochi di vario tipo. Infine Dead Rising 3, tutto ambientato in una Los Angeles infestata da zombie (ancora una volta un open world dove la mattanza di non morti assume forme infinite) e The Witcher 3 (open world pure lui) gioco di ruolo dalla grafica impressionante. A chiudere una sequenza spettacolare di Halo 5 e di Titan Fall, altro titolo fantascientifico. Nulla è stato detto sulla questione spinosa dei giochi usati. Di sicuro invece l'Xbox One sarà gestibile via tablet attraverso l'applicazione Smart Glass, già disponibile per Xbox 360 (che da oggi è disponibili con un nuovo design), e si potranno condividere i video delle propri imprese sul portale di Twich. Risposta, quest'ultima, al tasto dedicato alla condivisione di video apparso sul joypad della PlayStation 4 della Sony. Fra qualche ora toccherà proprio alla Sony e domani la fiera aprirà i battenti. L'impressione, per ora, è che il mondo delle console abbia ritrovato un po' di vitalità. Che basti a fermare l'avanzata di app store e tablet è difficile dirlo. Sicuramente però è un passo in quella direzione. 

